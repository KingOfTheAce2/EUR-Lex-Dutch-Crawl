{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0404(01):NL:HTML\">",
  "content": "EUR-Lex - 31996Y0404(01) - NL Avis juridique important | 31996Y0404(01) Modus vivendi op 20 december 1994 overeengekomen tussen het Europees Parlement, de Raad en de Commissie betreffende de maatregelen ter uitvoering van de besluiten die zijn vastgesteld volgens de procedure van artikel 189 B van het EG-Verdrag Publicatieblad Nr. C 102 van 04/04/1996 blz. 0001 - 0002 MODUS VIVENDI op  20 december 1994 overeengekomen tussen het Europees Parlement, de Raad en de Commissie betreffende  de maatregelen ter uitvoering van de besluiten die zijn vastgesteld volgens de procedure van  artikel 189  B van het EG-Verdrag (96/C  102/01) (Deze tekst vervangt en annuleert de tekst  gepubliceerd in PB nr. C  293/95 van 8 november 1995) 1. Met de hiernavolgende richtsnoeren wordt  beoogd een oplossing te bieden voor de moeilijkheden die zich om met de comitologie-kwestie verband  houdende redenen hebben voorgedaan bij de aanneming van de besluiten die volgens de procedure van  artikel 189  B van het Verdrag zijn vastgesteld. 2. Deze richtsnoeren laten de beginselstandpunten van de drie Instellingen geheel onverlet. 3. De drie Instellingen constateren dat het probleem van de aan de Commissie opgedragen maatregelen  ter uitvoering van de besluiten die zijn vastgesteld volgens de procedure van artikel 189  B van  het Verdrag, op verzoek van het Europees Parlement, de Commissie en van verscheidene Lid-Staten zal  worden besproken bij de herziening van de Verdragen in 1996. Aan de Discussiegroep zal worden  gevraagd zich over dit probleem te buigen. 4. De bevoegde commissie van het Europees Parlement ontvangt, terzelfder tijd en onder dezelfde  voorwaarden als het bij het basisbesluit ingestelde comité, elk door de Commissie ingediend ontwerp  van een algemeen uitvoeringsbesluit, vergezeld van het bijbehorend tijdschema. De Commissie stelt de bevoegde commissie van het Europees Parlement in kennis van de aan de  aanneming van een bepaalde maatregel verbonden urgentie, alsmede van eventuele andere  moeilijkheden. De bevoegde commissie van het Europees Parlement verbindt zich ertoe, zo nodig een  urgentieprocedure in te leiden. Wanneer door de Commissie vastgestelde of overwogen maatregelen niet in overeenstemming zijn met  het advies van het bij het basisbesluit ingestelde comité of wanneer de Commissie, bij gebreke van  een advies, een voorstel voor een maatregel aan de Raad moet voorleggen, stelt zij steeds de  bevoegde commissie van het Europees Parlement hiervan in kennis. 5. De Raad gaat eerst over tot aanneming van een algemeen uitvoeringsbesluit dat overeenkomstig een  uitvoeringsprocedure naar hem is verwezen, - na kennisgeving aan het Europees Parlement, waarbij een redelijke termijn voor de uitbrenging van  diens advies wordt vastgesteld, en - in geval van een negatief advies, na onverwijld naar behoren  kennis te hebben genomen van het standpunt van het Europees Parlement, om in het passende kader  naar een oplossing te zoeken. In elk geval wordt het besluit aangenomen binnen de termijnen waarin de specifieke bepalingen van  het basisbesluit voorzien. 6. In het kader van deze modus vivendi houdt de Commissie zoveel mogelijk rekening met de eventuele  opmerkingen van het Europees Parlement en stelt zij deze Instelling in alle procedurestadia in  kennis van de gevolgen die zij voornemens is eraan te geven, zodat het Parlement met kennis van  zaken zijn eigen bevoegdheden kan uitoefenen. 7. Deze modus vivendi is van toepassing vanaf de goedkeuring ervan door de drie Instellingen. Gedaan te Brussel, de twintigste december negentienhonderd vierennegentig. Voor de Raad van de Europese Unie Klaus KINKEL Voor het Europees Parlement Nicole FONTAINE Voor de  Europese Commissie Jacques  DELORS",
  "source": "EUR LEX"
}