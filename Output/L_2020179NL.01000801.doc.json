{
  "url": "http://www.w3.org/1999/xhtml\"><!--",
  "content": "L_2020179NL.01000801.xml 9.6.2020 NL Publicatieblad van de Europese Unie L 179/8 UITVOERINGSBESLUIT (EU) 2020/758 VAN DE COMMISSIE van 4 juni 2020 betreffende door het Verenigd Koninkrijk te nemen maatregelen met betrekking tot Xylella fastidiosa en Ceratocystis platani (Kennisgeving geschied onder nummer C(2020) 3604) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 52, lid 4, in samenhang met artikel 131 van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( 2 ) , Overwegende hetgeen volgt: (1) Overeenkomstig artikel 127, lid 1, van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie is tijdens de in dat akkoord bepaalde overgangsperiode het recht van de Unie van toepassing op en in het Verenigd Koninkrijk. Die overgangsperiode eindigt op 31 december 2020. (2) Overeenkomstig artikel 52, lid 1, van Verordening (EU) 2016/2031 heeft het Verenigd Koninkrijk (“het VK”) de Commissie op 10 maart 2020 in kennis gesteld van een door hem gewenste EU-maatregel betreffende onder meer Xylella fastidiosa en Ceratocystis platani (hierna “de gespecificeerde plaagorganismen” genoemd). Overeenkomstig artikel 52, lid 2, van die verordening heeft het VK ook kennisgeving gedaan van de tijdelijke nationale maatregelen die het voornemens is in te voeren aangezien een dergelijke maatregel ontbrak. (3) Wat Xylella fastidiosa betreft, heeft het VK verklaard dat de onderschepping in 2018 van besmette olijfbomen door België en het recente geval van Vinca in Italië in 2019, aantoont dat er een risico bestaat dat besmette planten naar het grondgebied van het VK worden verplaatst zonder dat zij zichtbare symptomen vertonen. Het VK voerde verder aan dat de risico’s van Xylella fastidiosa die uit de risicobeoordeling van dit organisme naar voren komen ( 3 ) , met de huidige EU-maatregelen betreffende dat plaagorganisme niet worden aangepakt en dat er geen bewijs is dat de eerder door het VK voorgestelde voorschriften in de huidige herziening van de EU-maatregelen zullen worden opgenomen. Het VK verklaarde tevens dat de huidige EU-maatregelen ter bestrijding van Xylella fastidiosa , die in Uitvoeringsbesluit (EU) 2015/789 van de Commissie ( 4 ) en het voor overleg aan de lidstaten voorgelegde ontwerpbesluit ter intrekking van dat uitvoeringsbesluit zijn vastgesteld, niet voldoen aan de behoefte aan strengere voorschriften voor die waardsoorten. Het VK stelde met name dat het niveau van het risico op dit plaagorganisme nog steeds onaanvaardbaar is en dat het derhalve voornemens is uit hoofde van artikel 52 van Verordening (EU) 2016/2031 nationale maatregelen in te voeren, aangezien de desbetreffende voorschriften waarvan het VK had gewild dat de Unie die had vastgesteld, ontbreken. (4) Het VK gaf verder aan dat in de door hem voorgestelde maatregel onder meer het binnenbrengen in het VK van planten, met uitzondering van vruchten of zaden, van Coffea en Polygala myrtifolia L. uit derde landen, waaronder de Unie, wordt verboden. Voorts stelde het VK de eis dat het binnenbrengen in of verplaatsing naar het VK van planten, met uitzondering van vruchten of zaden, van Olea europaea L., Lavandula , Nerium oleander L., Prunus dulcis L. en Rosmarinus officinalis L., die in gebieden in de Unie zijn geteeld waar voor zover bekend het plaagorganisme niet voorkomt, uitsluitend is toegestaan als deze planten gedurende een periode van ten minste één jaar vóór de uitvoer ervan op een geregistreerde en onder toezicht staande plaats van productie zijn geteeld die door een zone van 200 m wordt omgeven die vrij van het plaagorganisme is bevonden en waar jaarlijkse inspecties op basis van intensieve bemonstering en tests hebben plaatsgevonden en een nadere inspectie onmiddellijk voorafgaand aan de verplaatsing heeft plaatsgevonden. Bij het binnenbrengen of verplaatsen van stekken zonder wortels van Lavandula , Nerium oleander L. en Rosmarinus officinalis L. in het VK moeten deze stekken afkomstig zijn van moederplanten die aan de bovengenoemde voorwaarden voldoen. In geval van gebieden waarvan bekend is dat het plaagorganisme er aanwezig is, is invoer van Olea europaea L. en Prunus dulcis L. vanuit de Unie in het VK uitsluitend toegestaan indien deze planten gedurende een periode van vier jaar vóór de uitvoer ervan op een fysiek beschermde locatie zijn geteeld, of in geval van jongere planten, gedurende hun gehele leven. (5) Wat Ceratocystis platani betreft, gaf het VK aan dat na de herindeling van dat plaagorganisme als een EU-quarantaineorganisme uit hoofde van Uitvoeringsverordening (EU) 2019/2072 van de Commissie ( 5 ) aanwijzingen van beschermde gebieden zijn ingetrokken en dat onder specifieke voorwaarden de verplaatsing van platanen vanuit productielocaties in besmette gebieden nu mogelijk is. Volgens het VK bieden de nieuwe voorschriften van bijlage XIII, punt 17, bij Uitvoeringsverordening (EU) 2019/2072, die voorzien in de extra mogelijkheid dat de planten worden geproduceerd op een plaats van productie die vrij is van dat plaagorganisme, niet hetzelfde niveau van fytosanitaire bescherming als het voorschrift dat de planten worden geproduceerd in een gebied dat vrij is van het plaagorganisme, tevens rekening houdend met het feit dat in Frankrijk nieuwe gevallen van het plaagorganisme zijn bevestigd. (6) Op grond van deze overwegingen heeft het VK in zijn maatregelen voorgesteld dat planten van Platanus L., bestemd voor opplant, met uitzondering van zaden, permanent in een gebied dat vrij van schadelijke organismen is, of in een beschermd gebied van de Unie moeten zijn geteeld. (7) In de door het VK voorgestelde maatregelen wordt ook gespecificeerd dat de planten die onder zijn maatregelen betreffende Xylella fastidiosa en Ceratocystis platani vallen, alleen naar het VK mogen worden verplaatst met een officiële verklaring waarin wordt bevestigd dat aan bovenstaande voorschriften is voldaan. (8) De kennisgeving van het VK bevatte ook voorstellen voor maatregelen tegen de plaagorganismen Agrilus planipennis en Candidatus Phytoplasma ulmi, die strenger zijn dan de bestaande regels van de Unie. De Commissie zal deze maatregelen in overweging nemen en bij de herziening van die maatregelen in het Permanent Comité voor planten, dieren, levensmiddelen en diervoeders bespreken. (9) Op 1 april 2020 heeft het VK de Commissie ervan in kennis gesteld dat de nationale maatregelen voor de genoemde plaagorganismen die op 21 april 2020 in werking zouden treden, aanvankelijk in Engeland van toepassing zouden zijn en kort daarna naar andere delen van het VK zouden worden uitgebreid. (10) Op basis van de door het VK aangemelde elementen is de Commissie overeenkomstig artikel 52, lid 3, nagegaan of het door het VK aangegeven risico afdoende wordt beperkt door artikel 9 van Uitvoeringsbesluit (EU) 2015/789 inzake Xylella fastidiosa en bijlage VIII, punt 17, bij Uitvoeringsverordening (EU) 2019/2072 betreffende Ceratocystis platani . De Commissie is met name van oordeel dat er geen nieuw wetenschappelijk of technisch bewijs beschikbaar is dat de wijziging van die maatregelen zou rechtvaardigen. De Commissie heeft ook de lidstaten geïnformeerd over de kennisgeving van het VK en hen verzocht uiterlijk 24 april 2020 hun standpunt kenbaar te maken. (11) Op 3 april 2020 heeft de Commissie het VK verzocht de goedkeuring van dergelijke maatregelen onmiddellijk uit te stellen. De Commissie heeft het Verenigd Koninkrijk er ook van in kennis gesteld dat de eis van een aanvullende verklaring bij de betrokken producten niet in overeenstemming is met de bepalingen van Verordening (EU) 2016/2031 betreffende het verkeer van inspectieplichtige planten in de Unie. De Commissie heeft zich tevens het recht voorbehouden overeenkomstig artikel 52, lid 4, van die verordening een handeling vast te stellen. (12) Op 20 april 2020 antwoordde het VK met een aantal nadere redenen waarom het van mening is dat het ontwerp van nationale maatregelen moet worden goedgekeurd. (13) Wat Xylella fastidiosa betreft, wees het VK erop dat dit plaagorganisme is aangetroffen op plantaardig materiaal van de Unie dat is verhandeld of voor de handel bestemd was (bv. onderschepping van dat plaagorganisme in België), en wees het op conclusies van de Europese Autoriteit voor voedselveiligheid (EFSA) over perioden waarin de symptomen van het plaagorganisme niet tot uiting komen (“asymptomatische perioden”), die niet in de wetgeving van de Unie zijn weergegeven. Volgens het VK wijzen beide factoren op een voortdurend risico van de uitvoer van besmet materiaal (met inbegrip van asymptomatisch materiaal) vanuit de Unie. (14) Wat Ceratocystis platani betreft, heeft het VK voorts aangegeven dat zijn maatregelen een reactie zijn op de situatie die is ontstaan nadat het VK in november 2019 de aanvullende informatie aan het Permanent Comité voor planten, dieren, levensmiddelen en diervoeders heeft voorgelegd. Deze aanvullende informatie betrof nieuwe gevallen van de aanwezigheid van het plaagorganisme in Frankrijk, waarbij deze zich veel noordelijker voordeden dan bij vorige gevallen en waarbij er geen bevestigde bewijzen zijn van de oorsprong van de besmetting. Volgens het VK wijst de verspreiding van het plaagorganisme in noordelijke richting, samen met de onzekerheid over de introductieroute, op een verhoogd risico op dit plaagorganisme en was het daarom nodig deze maatregelen in te voeren. (15) Op 21 april 2020 zijn de Official Controls (Plant Health and Genetically Modified Organisms) (England) Regulations 2019 (Statutory Instrument 2019/1517) — voorschriften inzake officiële controles (plantgezondheid en genetisch gemodificeerde organismen) (Engeland) 2019 (algemene maatregel van bestuur 2019/1517) — door die nationale maatregelen gewijzigd, met name de Regulations 2(6)(b)(iii), 2(7) en 2(8) van de Official Controls (Plant Health and Genetically Modified Organisms) (England) (Amendment) Regulations 2020 ( 6 ) — de voorschriften 2(6)(b)(iii), 2(7) en 2(8) van de voorschriften inzake officiële controles (plantgezondheid en genetisch gemodificeerde organismen) (Engeland) (wijziging) 2020 — (hierna “de Britse voorschriften” genoemd). Deze maatregelen zijn in werking getreden alvorens er besprekingen in het Permanent Comité voor planten, dieren, levensmiddelen en diervoeders hebben plaatsgevonden. (16) Wat Xylella fastidiosa betreft, bevatten de Britse voorschriften de maatregelen die het VK op 10 maart 2020 bij de Commissie heeft aangemeld. (17) Bij Uitvoeringsbesluit (EU) 2015/789 zijn maatregelen vastgesteld tegen de vestiging en verspreiding van Xylella fastidiosa in de Unie. Op basis van de wetenschappelijke en technische ontwikkelingen zijn de voorschriften voor het binnen het grondgebied van de Unie verplaatsen van de waardplanten van dat plaagorganisme bij verschillende besluiten gewijzigd, waarbij het laatste Uitvoeringsbesluit (EU) 2018/1511 van de Commissie ( 7 ) is. Deze maatregelen zijn op een aantal recente wetenschappelijke adviezen van de EFSA ( 8 ) gebaseerd. Er zijn voorschriften vastgesteld voor het verkeer binnen de Unie van vatbare planten uit zowel afgebakende gebieden, als uit andere delen van de Unie. Die maatregelen zijn in het Permanent Comité voor planten, dieren, levensmiddelen en diervoeders nader besproken, met het oog op de vaststelling van een nieuwe uitvoeringsverordening van de Commissie tot intrekking en vervanging van Uitvoeringsbesluit (EU) 2015/789. (18) In dit verband zijn de maatregelen van de Britse voorschriften niet evenredig met het vastgestelde risico. Ondanks het feit dat sommige bepalingen van toepassing zijn op planten die uit andere gebieden dan afgebakende gebieden afkomstig zijn, waar Xylella fastidiosa voor zover bekend niet voorkomt, vereisen de Britse voorschriften dat deze gedurende een periode van ten minste één jaar voorafgaand aan de uitvoer in een geregistreerde en gecontroleerde plaats van productie zijn geteeld, en dat de plaats van productie ervan is omgeven door een zone van 200 m waarvan bekend is dat die vrij van het plaagorganisme is, en dat deze zijn onderworpen aan jaarlijkse inspecties, gebaseerd op intensieve bemonstering en tests, en verdere inspectie onmiddellijk voorafgaand aan de verplaatsing ervan. Bij deze maatregel worden aanvullende beperkingen ingevoerd op artikel 9 van Uitvoeringsbesluit (EU) 2015/789, waarin al aangescherpte voorwaarden voor de verplaatsing van die planten zijn opgenomen indien deze uit andere gebieden afkomstig zijn dan afgebakende gebieden. Deze maatregel verstoort de handel in de betrokken planten ernstig, achteraf en meer dan door het meest recente, in mei 2019 gepubliceerde wetenschappelijke advies van de EFSA ( 9 ) wordt gerechtvaardigd, en staat daarom niet in verhouding tot het vastgestelde risico. Bovendien zijn er sinds de laatste wijziging van Uitvoeringsbesluit (EU) 2015/789 in 2018 bij het verkeer van waardplanten van Xylella fastidiosa in de Unie in verhouding tot de omvang van de desbetreffende handel slechts een gering aantal onderscheppingen geweest, en in 2020 zelfs geen enkele. Daarnaast heeft de EFSA, wat betreft de asymptomatische periode van besmette planten waarnaar het VK verwijst, in haar meest recente advies van mei 2019 verklaard dat inspecties op basis van zichtbare symptomen voor vroegtijdige opsporing van het plaagorganisme voor sommige waardplanten problematisch kunnen zijn, mede als gevolg van meerdere factoren die aan de uiterlijke kenmerken van die symptomen bijdragen (zoals het type plantensoorten, de hoeveelheid bacterieel entmateriaal, de desbetreffende ondersoort van Xylella fastidiosa en de klimatologische omstandigheden). Daarom is voor de planten waarop de Britse voorschriften betrekking hebben, in Uitvoeringsbesluit (EU) 2015/789 bepaald dat er intensieve inspecties moeten plaatsvinden op basis van bemonstering en tests, ongeacht de aanwezigheid van symptomen. De besprekingen in het Permanent Comité voor planten, dieren, levensmiddelen en diervoeders over de ontwerphandeling tot intrekking en vervanging van dat besluit op basis van de beschikbare wetenschappelijke en technische beoordeling hebben die benadering bevestigd. (19) Daarom zijn de door het VK vastgestelde tijdelijke maatregelen onvoldoende gerechtvaardigd. Voorts blijkt uit de resultaten van intensieve toezichtcampagnes die de lidstaten overeenkomstig dat besluit hebben uitgevoerd, de aanwezigheid van Xylella fastidiosa in delen van Italië, Frankrijk, Spanje en Portugal, waar de gebieden met een uitbraak duidelijk zijn afgebakend en waar strikte bestrijdingsmaatregelen gelden. (20) Hetzelfde geldt voor de maatregel uit hoofde van de Britse voorschriften betreffende de invoer in het VK van Olea europaea L. en Prunus dulcis L. uit gebieden waarvan bekend is dat er Xylella fastidiosa voorkomt, terwijl overeenkomstig die voorschriften invoer uitsluitend is toegestaan indien de planten gedurende een periode van vier jaar vóór de uitvoer ervan op een fysiek beschermde locatie zijn geteeld, of in geval van jongere planten, gedurende hun gehele leven. De huidige maatregelen van de Unie voorzien reeds in strikte voorwaarden voor die planten wanneer deze in afgebakende gebieden worden geteeld. De in de Britse voorschriften vastgestelde periode van vier jaar is bedoeld om te waarborgen dat voldoende tijd is verstreken zodat de symptomen van het plaagorganisme tot uiting kunnen komen, mocht het organisme op de plant aanwezig zijn. Dit doel wordt aan de orde gesteld in artikel 9 van Uitvoeringsbesluit (EU) 2015/789, waarin is bepaald dat de productie van die planten moet plaatsvinden op insectvrije locaties en met intensieve bemonstering en tests tijdens de groeicyclus, ongeacht de aanwezigheid van symptomen, met inbegrip van officiële inspecties, zo kort als praktisch mogelijk voor het tijdstip van verplaatsing van de planten. (21) Tijdelijke maatregelen die een lidstaat overeenkomstig artikel 52, lid 2, van Verordening (EU) 2016/2031 neemt om het in artikel 52, lid 1, bedoelde risico te beperken, mogen, vanwege het specifieke gerichte karakter ervan, slechts een uitzondering vormen. Bovendien, en op basis van de besprekingen die in 2019 en 2020 in het Permanent Comité voor planten, dieren, levensmiddelen en diervoeders hebben plaatsgevonden, is geen van de door de Britse voorschriften vastgestelde maatregelen als evenredig of gerechtvaardigd beoordeeld om in de handeling tot intrekking en vervanging van Uitvoeringsverordening (EU) 2015/789 te kunnen worden opgenomen. De tijdelijke maatregelen uit hoofde van artikel 52, lid 2, van Verordening (EU) 2016/2031 moeten een uitzonderlijke maatregel zijn en mogen geen middel zijn om de stemming bij meerderheid te omzeilen. (22) Wat Ceratocystis platani betreft, bevatten de Britse voorschriften de maatregelen die het VK op 10 maart 2020 bij de Commissie heeft aangemeld. Deze maatregelen zijn strenger dan het overeenkomstige voorschrift in bijlage VIII, punt 17, bij Uitvoeringsverordening (EU) 2019/2072, waar de extra mogelijkheid wordt geboden dat de respectieve voor opplant bestemde planten afkomstig zijn van een plaats van productie die vrij is van plaagorganismen, onder bepaalde voorwaarden, en niet uitsluitend uit een gebied dat vrij van plaagorganismen is. De maatregelen van Uitvoeringsverordening (EU) 2019/2072 voor het interne verkeer van voor opplant bestemde platanen zijn gebaseerd op het meest recente wetenschappelijke advies van de EFSA betreffende de risicobeoordeling en de opties ter verkleining van het risico voor Ceratocystis platani in de EU ( 10 ) . Sinds de vaststelling van die verordening is geen nieuw wetenschappelijk of technisch bewijs beschikbaar gekomen en het VK heeft evenmin nieuwe informatie verstrekt. In bijlage VIII bij Uitvoeringsverordening (EU) 2019/2072 zijn in vergelijking met de maatregelen van Richtlijn 2000/29/EG van de Raad ( 11 ) aanvullende voorwaarden vastgesteld voor de productielocaties die als vrij van plaagorganismen worden beschouwd, om meer zekerheid te bieden over de vraag of de planten die voor de opplant van Platanus L. worden verhandeld vrij zijn van plaagorganismen. De maatregel van de Britse voorschriften is derhalve onvoldoende gerechtvaardigd door nieuwe wetenschappelijke of technische bewijzen die sinds de vaststelling van Uitvoeringsverordening (EU) 2019/2072 zijn gepubliceerd. (23) Bovendien is in de Britse voorschriften vastgelegd dat al deze planten en plantaardige producten uitsluitend vanuit de Unie naar het grondgebied van het VK mogen worden vervoerd, indien deze vergezeld gaan van een officiële verklaring waaruit blijkt dat de bepalingen van die voorschriften zijn nageleefd. (24) Na de inwerkingtreding van de Britse voorschriften heeft de Commissie het VK er op 28 april 2020 van in kennis gesteld dat deze nieuwe nationale maatregelen verder gaan dan de bestaande voorschriften, niet door de meest recente wetenschappelijke onderbouwing worden ondersteund en onevenredig zijn. Overeenkomstig artikel 52, lid 4, van Verordening (EU) 2016/2031 heeft de Commissie het VK derhalve verzocht deze maatregelen in te trekken of te wijzigen. Deze intrekking of wijziging heeft nog niet plaatsgevonden en het VK heeft niet aangegeven dienovereenkomstig te zullen handelen. (25) In dit verband is het passend te besluiten dat de maatregelen van de Britse voorschriften, die betrekking hebben op de gespecificeerde plaagorganismen en waarbij voor de desbetreffende planten en plantaardige producten strengere voorschriften worden ingevoerd dan de regels van de Unie voor het verkeer van die planten binnen het grondgebied van de Unie, dienovereenkomstig moeten worden gewijzigd om te waarborgen dat die voorschriften in overeenstemming zijn met de wetgeving van de Unie. (26) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Verplichting tot wijziging van de voorschriften inzake officiële controles (plantgezondheid en genetisch gemodificeerde organismen) (Engeland) van 2019 1.   Voor de toepassing van dit artikel wordt verstaan onder: a) “de Britse voorschriften inzake officiële controles van 2019”: de Official Controls (Plant Health and Genetically Modified Organisms) (England) Regulations 2019 (Statutory Instrument 2019/1517) — voorschriften inzake officiële controles (plantgezondheid en genetisch gemodificeerde organismen) (Engeland) van 2019 (algemene maatregel van bestuur 2019/1517); b) “de Britse voorschriften inzake officiële controles van 2020”: de Official Controls (Plant Health and Genetically Modified Organisms) (England) (Amendment) Regulations 2020 — voorschriften inzake officiële controles (plantgezondheid en genetisch gemodificeerde organismen) (Engeland) (wijziging) van 2020 — (met name Regulation — voorschrift — 2(6)(b)(iii), Regulation 2(7) en Regulation 2(8)), die op 21 april 2020 in werking zijn getreden. 2.   Het Verenigd Koninkrijk wijzigt de Britse voorschriften inzake officiële controles van 2019 door de wijzigingen betreffende Xylella fastidiosa en Ceratocystis platani , die zijn ingevoerd door de Britse voorschriften inzake officiële controles 2020, te schrappen. Artikel 2 Termijn om aan de verplichting te voldoen Het Verenigd Koninkrijk treft de nodige maatregelen om uiterlijk op 20 juni 2020 aan dit besluit de voldoen. Artikel 3 Adressaat Dit besluit is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 4 juni 2020. Voor de Commissie Stella KYRIAKIDES Lid van de Commissie ( 1 ) PB L 317 van 23.11.2016, blz. 4 . ( 2 ) PB L 29 van 31.1.2020, blz. 7 . ( 3 ) Department for Environment, Food and Rural Affairs, Rapid Pest Risk Analysis (PRA) for Xylella fastidiosa , februari 2020; https://planthealthportal.defra.gov.uk/assets/pras/Xylella-Draft-PRA.pdf ( 4 ) Uitvoeringsbesluit (EU) 2015/789 van de Commissie van 18 mei 2015 betreffende maatregelen om het binnenbrengen en de verspreiding in de Unie van Xylella fastidiosa (Wells et al.) te voorkomen ( PB L 125 van 21.5.2015, blz. 36 ). ( 5 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 ). ( 6 ) The Official Controls (Plant Health and Genetically Modified Organisms) (England) (Amendment) Regulations 2020, UK Statutory Instruments, 2020, No. 381, Regulation 2. ( 7 ) Uitvoeringsbesluit (EU) 2018/1511 van de Commissie van 9 oktober 2018 tot wijziging van Uitvoeringsbesluit (EU) 2015/789 betreffende maatregelen om het binnenbrengen en de verspreiding in de Unie van Xylella fastidiosa (Wells et al.) te voorkomen ( PB L 255 van 11.10.2018, blz. 16 ). ( 8 ) EFSA Journal 2015; 13(1):3989, 262 blz., doi:10.2903/j.efsa.2015.3989; EFSA Journal (2016); 14(10):4601, 19 blz., doi:10.2903/j.efsa.2016.4601. ( 9 ) EFSA Journal 2019;17(5):5665, 200 blz., https://doi.org/10.2903/j.efsa.2019.5665 ( 10 ) EFSA Journal 2016;14(12):4640, 65 blz., doi:10.2903/j.efsa.2016.4640. ( 11 ) Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen ( PB L 169 van 10.7.2000, blz. 1 ).",
  "source": "EUR LEX"
}