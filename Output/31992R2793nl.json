{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992R2793:NL:HTML\">",
  "content": "EUR-Lex - 31992R2793 - NL Avis juridique important | 31992R2793 Verordening (EEG) nr. 2793/92 van de Raad van 21 september 1992 betreffende een spoedactie voor het verstrekken van levensmiddelen bestemd voor de bevolkingsgroepen die het slachtoffer zijn van het conflict in het voormalige Joegoslavië Publicatieblad Nr. L 282 van 26/09/1992 blz. 0001 - 0002 VERORDENING (EEG) Nr. 2793/92 VAN DE RAAD  van 21 september 1992  betreffende een spoedactie voor het verstrekken van levensmiddelen bestemd voor de bevolkingsgroepen die het slachtoffer zijn van het conflict in het voormalige Joegoslavië DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op de artikelen 43 en 235, Gezien het voorstel van de Commissie, Gezien het advies van het Europese Parlement (1), Overwegende dat levensmiddelen ter beschikking moeten worden gesteld van de bevolkingsgroepen die het slachtoffer zijn van het conflict in het voormalige Joegoslavië, ten einde de voedselvoorzieningssituatie te verbeteren, daarbij rekening houdend met  de verschillen in plaatselijke situaties en zonder de ontwikkeling in de richting van een bevoorrading volgens de regels van de markteconomie in gevaar te brengen; dat de Gemeenschap als gevolg van interventiemaatregelen beschikt over voorraden  landbouwprodukten en dat, gelet op de marktsituatie, in het kader van de overwogen actie bij voorrang die produkten moeten worden afgezet; dat voorts in de mogelijkheid dient te worden voorzien om voor specifieke aanvragen landbouwprodukten aan te  schaffen op de markt van de Gemeenschap; dat de landbouwmarkten ook kunnen worden gereguleerd als dergelijke produkten worden geleverd na verwerking; Overwegende dat de kosten van de levering van voedselhulp aan de slachtoffers van het conflict in het voormalige Joegoslavië sedert 16 oktober 1991 uiteindelijk ten laste moeten komen van het Europees Oriëntatie- en Garantiefonds voor de Landbouw  (EOGFL), afdeling Garantie; Overwegende dat moet worden gecontroleerd of de in het kader van deze actie geleverde landbouwprodukten op de plaats van bestemming aankomen; Overwegende dat de bepalingen ter uitvoering van deze actie door de Commissie dienen te worden vastgesteld; Overwegende dat de voorgenomen actie in hoofdzaak tot doel heeft humanitaire hulp te verlenen en deze verordening derhalve mede dient te worden gebaseerd op artikel 235 van het Verdrag, HEEFT DE VOLGENDE VERORDENING VASTGESTELD: Artikel 1 Onder de in deze verordening vermelde voorwaarden wordt een spoedactie georganiseerd in de vorm van kosteloze levering van nader te bepalen, als gevolg van interventiemaatregelen beschikbare levensmiddelen aan de bevolkingsgroepen die het  slachtoffer zijn van het conflict in het voormalige Joegoslavië. Om te voldoen aan specifieke aanvragen voor produkten die niet bij de interventiebureaus beschikbaar zijn, kunnen produkten op de markt van de Gemeenschap worden aangeschaft. Levensmiddelen die sinds 16 oktober 1991 doort de partners van de Commissie op het gebied van de spoedhulp op de markt van de Gemeenschap zijn aangekocht, vallen onder deze spoedactie. De kosten van deze actie bedragen ten hoogste 72,5 miljoen ecu; dit bedrag wordt opgenomen in de algemene begroting van de Europese Gemeenschappen, rekening houdend met het bedrag van 35 miljoen ecu voorzien in Verordening (EEG) nr. 2139/92 van de Raad  van 23 juli 1992 betreffende een spoedactie voor het verstrekken van landbouwprodukten bestemd voor de bevolkingsgroepen die het slachtoffer zijn van het conflict in het voormalige Joegoslavië (2). Artikel 2 1. De produkten kunnen worden geleverd in ongewijzigde staat of na verwerking. 2. Deze actie kan ook betrekking hebben op levensmiddelen waarvoor een commerciële transactie heeft plaatsgehad waarbij produkten uit interventievoorraden zijn geruild tegen levensmiddelen van dezelfde groep. 3. De kosten van levering, inclusief de vervoerkosten en in voorkomend geval de verwerkingskosten, worden bepaald via openbare inschrijving of, in dringende gevallen, onderhands. 4. De kosten worden betaald aan de ondernemers voor leveringen waarvoor is bewezen dat de produkten het voorgeschreven leveringsstadium hebben bereikt. 5. De distributiekosten worden betaald volgens de bij spoedhulp gebruikelijke procedures. 6. Op grond van deze verordening geleverde produkten komen niet in aanmerking voor uitvoerrestituties en vallen niet onder het stelsel van monetaire compenserende bedragen. Artikel 3 1. De Commissie is belast met de uitvoering van de actie. 2. De bepalingen ter uitvoering van deze verordening worden vastgesteld volgens de procedure van artikel 23 van Verordening (EEG) nr. 1766/92 (3), of, naar gelang van het geval, de overeenkomstige artikelen van de verordeningen houdende een  gemeenschappelijke ordening van de markten. Artikel 4 De Commissie is belast met de controle op de leveringen. Artikel 5 Deze verordening treedt in werking op de dag van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 21 september 1992. Voor de Raad De Voorzitter J. GUMMER (1) Advies uitgebracht op 16 september 1992 (nog niet verschenen in het Publikatieblad). (2) PB nr. L 214 van 30. 7. 1992, blz. 8. (3) PB nr. L 181 van 1. 7. 1992, blz. 21. (4) PB nr. L 214 van 30. 7. 1992, blz. 8. (5) PB nr. L 181 van 1. 7.  1992, blz. 21.",
  "source": "EUR LEX"
}