{
  "url": "http://www.w3.org/1999/xhtml\"><!--",
  "content": "L_202302415NL.000101.fmx.xml Publicatieblad van de Europese Unie NL Serie L 2023/2415 27.10.2023 RICHTSNOER (EU) 2023/2415 VAN DE EUROPESE CENTRALE BANK van 7 september 2023 tot wijziging van Richtsnoer (EU) 2022/912 betreffende een nieuwe generatie geautomatiseerd trans-Europees realtime-brutoverevening-express-betalingssysteem (TARGET) (ECB/2022/8) (ECB/2023/22) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, lid 2, eerste en vierde streepje, Gezien de statuten van het Europees Stelsel van centrale banken en van de Europese Centrale Bank, en met name artikel 3.1 en de artikelen 17, 18 en 22, Overwegende hetgeen volgt: (1) Op 20 maart 2023 is het nieuwe generatie geautomatiseerd trans-Europees realtime-brutoverevening-express-betalingssysteem (TARGET) operationeel geworden krachtens de bepalingen van Richtsnoer (EU) 2022/912 van de Europese Centrale Bank (ECB/2022/8) ( 1 ) , waarin dit systeem wordt geregeld. (2) Er moet worden verduidelijkt dat de centrale banken van het Eurosysteem niet mogen toestaan aan deelnemers en derden om de handelsmerken met betrekking tot TARGET-diensten te gebruiken, tenzij het technisch en operationeel beheersorgaan van TARGET van niveau 2 een dergelijk gebruik toestaat. (3) Krachtens Richtsnoer (EU) 2022/912 (ECB/2022/8) moeten centrale banken van het Eurosysteem (Eurosysteem-CB’s), behoudens beperkte uitzonderingen, ervoor zorgen dat met ingang van 20 november 2023 geen andere rekeningen dan TARGET-rekeningen worden geopend voor deelnemers die in aanmerking komen voor deelname aan TARGET met het oog op het verlenen van diensten die binnen het toepassingsgebied van dat richtsnoer vallen. Ter afstemming op het onderpandbeheersysteem van het Eurosysteem ( Eurosystem Collateral Management System — ECMS) moet de datum met ingang waarvan dit vereiste van toepassing is, worden uitgesteld tot de datum waarop het ECMS operationeel wordt, zoals bekendgemaakt op de website van de ECB. Voorts moeten de beperkte uitzonderingen worden uitgebreid met een aanvullende uitzondering voor een instelling die binnen het toepassingsgebied van artikel 1 van Verordening (EU) 2021/378 van de Europese Centrale Bank (ECB/2021/1) ( 2 ) valt, om te waarborgen dat die instelling voldoet aan de toepasselijke minimumreserveverplichtingen. Deze uitzondering dient slechts tijdelijk van toepassing te zijn totdat de TARGET-rekeningen van de betrokken instelling, en met name haar belangrijkste hoofdgeldrekening ( main cash account — MCA), met succes zijn geopend overeenkomstig de toegangs- en aanvraagcriteria van Richtsnoer (EU) 2022/912 (ECB/2022/8). Als volgende uitzondering moet het aanbieden van dergelijke niet-TARGET-rekeningen met het oog op de naleving van de toepasselijke minimumreserveverplichtingen ook worden toegestaan wanneer de deelname van de betrokken instelling aan TARGET, of haar MCA, wordt beëindigd. (4) TARGET voorziet in twee netwerkdienstverleners ( network service providers — NSP’s) die verantwoordelijk zijn voor het tot stand brengen van de technische verbinding met TARGET in het kader van de concessieovereenkomsten tussen de Banca d’Italia, als agent van de Eurosysteem-CB’s, en deze NSP’s. De Eurosysteem-CB’s en andere TARGET-deelnemers gaan in het kader van de concessieovereenkomst een contractuele relatie aan met een van deze NSP’s, of met een onderaannemer van de NSP, naargelang van het geval. Om de gevolgen van een falende aansluiting op TARGET via deze primaire NSP te beperken, moet elke Eurosysteem-CB met ingang van 21 maart 2025 ook een overeenkomst sluiten met een tweede NSP. Voorts moeten deelnemers die kritiek worden geacht met ingang van 21 maart 2026 naast hun primaire technische verbinding met TARGET ook een tweede technische verbinding tot stand brengen via een andere NSP, op basis van de voor de deelnemers beschikbare modaliteiten. (5) TARGET voorziet ook in een noodoplossing die Eurosysteem-CB’s en andere deelnemers aan TARGET in staat stelt geldoverboekingsopdrachten te verwerken indien de normale werking van TARGET-rekeningen niet mogelijk is. De aansluiting op en het gebruik van de noodoplossing is momenteel verplicht voor deelnemers die kritiek worden geacht, alsook voor deelnemers die zeer kritieke transacties afwikkelen, terwijl andere deelnemers op verzoek verbinding kunnen maken met de noodoplossing. Om het operationele risico verder te beperken, moet een verbinding met de noodoplossing met ingang van 21 maart 2025 verplicht worden voor alle aan TARGET deelnemende houders van specifieke geldrekeningen voor realtime-brutoverevening ( real-time gross settlement dedicated cash account — RTGS DCA) en aangesloten systemen ( ancillary systems — AS). (6) Aangesloten systemen die TARGET Instant Payment Settlement (TIPS) gebruiken om directe betalingen af te wikkelen, wijzen adresseerbare partijen aan. Er dient verduidelijkt te worden dat deze adresseerbare partijen, indien zij in TARGET kunnen worden geadresseerd met het oog op realtime-brutoverevening, ook addresseerbaar moeten zijn via een TIPS-specifieke geldrekening ( TIPS dedicated cash account — TIPS DCA ). (7) De Raad van bestuur heeft onlangs het TIPS-tariferingsbeleid herzien. Naar aanleiding van deze herziening zijn de vergoedingen voor TIPS DCA-houders en voor aangesloten systemen die gebruikmaken van de TIPS AS-afwikkelingsprocedure herzien. De herziene vergoedingen dienen x met ingang van 1 januari 2024 te worden toegepast. (8) Ook is het noodzakelijk bepaalde redactionele wijzigingen aan te brengen in Richtsnoer (EU) 2022/912 (ECB/2022/8). (9) Richtsnoer (EU) 2022/912 (ECB/2022/8) moet dienovereenkomstig worden gewijzigd, HEEFT HET VOLGENDE RICHTSNOER VASTGESTELD: Artikel 1 Wijzigingen Richtsnoer (EU) 2022/912 (ECB/2022/8) wordt als volgt gewijzigd: 1) Artikel 2 wordt als volgt gewijzigd: a) (heeft geen betrekking op het Nederlands ); b) punt 43 wordt vervangen door: “43) “netwerkdienstverlener” (NSP);”. 2) Aan artikel 3 wordt het volgende lid 5 toegevoegd: “5.   Eurosysteem-CB’s staan deelnemers en derden niet toe handelsmerken te gebruiken die verband houden met TARGET-diensten. Een Eurosysteem-CB kan het technisch en operationeel beheersorgaan van niveau 2 verzoeken om toestemming voor het gebruik van dergelijke handelsmerken door een deelnemer of een derde.”. 3) In artikel 9 wordt lid 2 vervangen door: “2.   Met ingang van de datum waarop het onderpandbeheersysteem van het Eurosysteem ( Eurosystem Collateral Management System — ECMS) operationeel wordt, zoals bekendgemaakt op de ECB-website, openen de Eurosysteem-CB’s geen andere rekeningen dan TARGET-rekeningen voor deelnemers die in aanmerking komen voor deelname aan TARGET met het oog op dienstverlening binnen het toepassingsgebied van dit richtsnoer, behoudens de volgende uitzonderingen: a) rekeningen van de deelnemers die zijn opgenomen in bijlage I, deel I, artikel 4, lid 2, punten a) en b); b) rekeningen waarbij middelen intraday worden aangehouden met als enig doel het indienen en opnemen van contanten; c) rekeningen die moeten worden gebruikt om in beslag genomen middelen of aan een derde-schuldeiser in pand gegeven middelen of middelen als bedoeld in artikel 3, lid 1, punt d), van Verordening (EU) 2021/378 van de Europese Centrale Bank (ECB/2021/1) ( *1 ) aan te houden; d) rekeningen die worden gebruikt door deelnemers aan door een NCB geëxploiteerde systemen en voor het clearen van directe betalingen die voldoen aan de SEPA-directebetalingsregeling; e) rekeningen die moeten worden gebruikt door instellingen die binnen het toepassingsgebied van artikel 1 van Verordening (EU) 2021/378 (ECB/2021/1) vallen met het oog op naleving van de toepasselijke minimumreserveverplichtingen, en die overeenkomstig die verordening als reserverekeningen moeten worden beschouwd. Dergelijke rekeningen mogen alleen geopend worden en geopend blijven totdat voor de betrokken instelling een TARGET-rekening is geopend overeenkomstig de bepalingen van bijlage I, deel 1, artikelen 4 en 5, of indien de deelname van die instelling aan TARGET is beëindigd overeenkomstig de bepalingen van bijlage I, deel I, artikel 25. De volgende vereisten zijn van toepassing: i) middelen op dergelijke rekeningen mogen uitsluitend worden gebruikt voor de toepassing van en in overeenstemming met Verordening (EU) 2021/378 (ECB/2021/1); ii) Eurosysteem-CB’s die dergelijke rekeningen hebben geopend dienen in de eerste week van januari van elk jaar bij het technisch en operationeel beheersorgaan van niveau 2 een verslag in over het aantal van deze rekeningen dat in het voorgaande kalenderjaar is geopend en de reden waarom elk van deze rekeningen is geopend. ( *1 ) Verordening (EU) 2021/378 van de Europese Centrale Bank van 22 januari 2021 betreffende de toepassing van minimumreserveverplichtingen (ECB/2021/1) ( PB L 73 van 3.3.2021, blz. 1 ).”.\" 4) Aan artikel 19 wordt het volgende lid 6 toegevoegd: “6.   Elke Eurosysteem-CB heeft een contract gesloten met een NSP in het kader van de concessieovereenkomst met die NSP. Elke Eurosysteem-CB sluit bovendien een contract met een tweede NSP voor de levering van een tweede technische verbinding met TARGET voor nooddoeleinden, dat uiterlijk 21 maart 2025 van kracht wordt. De tweede technische verbinding kan plaatsvinden via de user-to-application (U2A)-toegang voor lage transactievolumes van de tweede NSP.”. 5) Bijlage I bij Richtsnoer (EU) 2022/912 (ECB/2022/8) wordt overeenkomstig bijlage I bij dit richtsnoer gewijzigd. 6) Bijlage II bij Richtsnoer (EU) 2022/912 (ECB/2022/8) wordt overeenkomstig bijlage II bij dit richtsnoer gewijzigd. 7) Bijlage III bij Richtsnoer (EU) 2022/912 (ECB/2022/8) wordt overeenkomstig bijlage III bij dit richtsnoer gewijzigd. Artikel 2 Vankrachtwording en tenuitvoerlegging 1.   Dit richtsnoer wordt van kracht op de dag van kennisgeving aan de nationale centrale banken van de lidstaten die de euro als munt hebben. 2.   De nationale centrale banken van de lidstaten die de euro als munt hebben nemen de nodige maatregelen om aan dit richtsnoer te voldoen en passen die maatregelen met ingang van 20 november 2023 toe. 3.   De nationale centrale banken van de lidstaten die de euro als munt hebben stellen de ECB uiterlijk op 16 oktober 2023 in kennis van de teksten en middelen met betrekking tot de maatregelen om aan dit richtsnoer te voldoen. Artikel 3 Geadresseerden Dit richtsnoer is gericht tot alle centrale banken van het Eurosysteem. Gedaan te Frankfurt am Main, 7 september 2023. Voor de Raad van bestuur van de ECB De president van de ECB Christine LAGARDE ( 1 ) Richtsnoer (EU) 2022/912 van de Europese Centrale Bank van 24 februari 2022 betreffende een nieuwe generatie geautomatiseerd trans-Europees realtime-brutoverevening-express-betalingssysteem (TARGET) en tot intrekking van Richtsnoer ECB/2012/27 (ECB/2022/8) ( PB L 163 van 17.6.2022, blz. 84 ). ( 2 ) Verordening (EU) 2021/378 van de Europese Centrale Bank van 22 januari 2021 betreffende de toepassing van minimumreserveverplichtingen (ECB/2021/1) ( PB L 73 van 3.3.2021, blz. 1 ). BIJLAGE I Bijlage I bij Richtsnoer (EU) 2022/912 (ECB/2022/8) wordt als volgt gewijzigd: 1) Deel I wordt als volgt gewijzigd: a) in artikel 19 wordt lid 4 vervangen door: “4.   Het Eurosysteem voorziet in een toe te passen noodoplossing indien de in lid 1 beschreven omstandigheden zich voordoen. De aansluiting op en de toepassing van de noodoplossing kunnen op verzoek van een deelnemer plaatsvinden en zijn in de volgende gevallen verplicht: a) voor deelnemers die door [naam van de CB invoegen] als kritiek worden beschouwd en voor deelnemers die zeer kritieke transacties afwikkelen, zoals opgenomen in appendix IV; b) met ingang van 21 maart 2025 voor alle AS’en en voor alle RTGS DCA-houders.” ; b) artikel 24 wordt vervangen door: “Artikel 24 Duur en gewone beëindiging van deelname en sluiting van rekeningen 1.   Onverminderd het bepaalde in artikel 25, geldt deelname aan TARGET-[CB/landreferentie invoegen] voor onbepaalde tijd. 2.   Een deelnemer kan het navolgende te allen tijde beëindigen met inachtneming van een opzegtermijn van 14 werkdagen, tenzij een kortere opzegtermijn wordt overeengekomen met de [naam van de CB invoegen]: a) zijn volledige deelname aan TARGET-[CB/landreferentie invoegen], behalve wanneer de deelnemer een instelling is die binnen het toepassingsgebied van artikel 1 van Verordening (EU) 2021/378 (ECB/2021/1) valt, in welk geval de deelnemer ten minste één MCA blijft aanhouden om aan de toepasselijke minimumreserveverplichtingen te voldoen, op voorwaarde dat de deelnemer blijft voldoen aan de artikelen 4 en 5; b) een of meer van zijn DCA’s, RTGS AS-technische rekeningen en/of TIPS AS-technische rekeningen; c) een of meer van zijn MCA’s, behalve wanneer de deelnemer een instelling is die binnen het toepassingsgebied van artikel 1 van Verordening (EU) 2021/378 (ECB/2021/1) valt, in welk geval de deelnemer ten minste één MCA blijft aanhouden om te voldoen aan de toepasselijke minimumreserveverplichtingen, op voorwaarde dat de deelnemer blijft voldoen aan de artikelen 4 en 5. 3.   De [naam van de CB invoegen] kan te allen tijde overgaan tot beëindiging van het hiernavolgende met inachtneming van een opzegtermijn van drie maanden, tenzij zij met de betrokken deelnemer een andere opzegtermijn overeenkomt: a) de volledige deelname van een deelnemer aan TARGET-[CB/landreferentie invoegen], behalve wanneer de deelnemer een instelling is die binnen het toepassingsgebied van artikel 1 van Verordening (EU) 2021/378 (ECB/2021/1) valt, in welk geval [naam van CB invoegen] ten minste één MCA blijft aanhouden om te voldoen aan de toepasselijke minimumreserveverplichtingen, op voorwaarde dat de deelnemer blijft voldoen aan de artikelen 4 en 5; b) een of meer van de DCA’s, RTGS AS-technische rekeningen of TIPS AS-technische rekeningen van de deelnemer; c) een of meer van de MCA’s van de deelnemer, op voorwaarde dat de deelnemer tenminste één MCA blijft aanhouden. 4.   Bij beëindiging van de deelname blijven de in artikel 28 neergelegde vertrouwelijkheidsverplichtingen gedurende een periode van vijf jaar, te rekenen vanaf de datum van beëindiging, van kracht. 5.   Bij beëindiging van de deelname sluit de [naam van de CB invoegen] alle TARGET-rekeningen van de betrokken deelnemer overeenkomstig artikel 26, met uitzondering van MCA’s die de deelnemer blijft aanhouden overeenkomstig lid 2, punt a), of die de [naam van de CB invoegen] blijft aanbieden krachtens lid 3, punt a).” ; c) in artikel 31 wordt lid 1 bis ingevoegd: “1 bis.   Met ingang van 21 maart 2026 brengen deelnemers die door [naam van CB invoegen] als kritiek worden beschouwd, naast de in lid 1 bedoelde technische verbinding, een tweede technische verbinding voor nooddoeleinden met TARGET-[CB/landreferentie invoegen] via een tweede NSP tot stand overeenkomstig de in lid 1 vastgestelde modaliteiten. De tweede technische verbinding kan plaatsvinden via de user-to-application (U2A)-toegang voor lage transactievolumes van de tweede NSP.”. 2) Deel II wordt als volgt gewijzigd: a) in artikel 2 wordt lid 3 vervangen door: “3.   Een MCA-houder voldoet in zijn hoedanigheid van medebeheerder aan de verplichtingen van de MCA-houder van de gezamenlijk beheerde MCA uit hoofde van deel I, artikel 5, lid 1, punt a), deel I, artikel 10, lid 4, en deel I, artikel 31, leden 1 en 1 bis.” ; b) in artikel 2 wordt lid 4 vervangen door: “4.   De MCA-houder van een gezamenlijk beheerde MCA voldoet aan de verplichtingen van een deelnemer uit hoofde van deel I en deel II met betrekking tot de gezamenlijk beheerde MCA. Indien de MCA-houder geen rechtstreekse technische verbinding met TARGET heeft, zijn deel I, artikel 5, lid 1, punt a), i), deel I, artikel 10, lid 4, en deel I, artikel 31, leden 1 en 1 bis, niet van toepassing.” ; c) in artikel 10 wordt lid 7 vervangen door: “7.   De boeten en maatregelen voorzien in de artikelen 12 en 13 zijn van toepassing indien in aanmerking komende CTP’s door hun NCB aan hen verstrekte overnight-krediet niet terugbetalen.” ; d) in artikel 12 wordt lid 2 vervangen door: “2.   Indien een in artikel 10, lid 1, bedoelde entiteit het intraday-krediet aan het einde van de dag niet terugbetaalt, wordt dit automatisch beschouwd als een verzoek van een dergelijke entiteit om gebruik te maken van de marginale beleningsfaciliteit. Indien een entiteit als bedoeld in artikel 10, lid 1, meer dan een MCA of één of meer DCA’s aanhoudt, moet een eindedagsaldo op deze rekeningen in aanmerking worden genomen voor de berekening van het bedrag waarvoor de entiteit een beroep doet op de automatische marginale beleningsfaciliteit. Dat leidt evenwel niet tot een equivalente deblokkering van vooraf in onderpand gegeven activa voor het onderliggende uitstaande intraday-krediet.”. 3) Deel VII wordt als volgt gewijzigd: a) in artikel 1 wordt lid 5 vervangen door: “5.   Een aangesloten systeem kan directebetalingsopdrachten en naar aanleiding van een intrekkingsverzoek geïnitieerde betalingsopdrachten aan elke TIPS DCA-houder of TIPS AS-technische rekeninghouder verzenden. Een aangesloten systeem ontvangt en verwerkt directebetalingsopdrachten, intrekkingsverzoeken en naar aanleiding van een intrekkingsverzoek geïnitieerde betalingsopdrachten van TIPS DCA-houders of TIPS AS-technische rekeninghouders.” ; b) in artikel 7 wordt lid 1 vervangen door: “1.   Een TIPS AS-technische rekeninghouder kan een of meer adresseerbare partijen aanwijzen. Adresseerbare partijen hebben zich bij de SEPA-directebetalingsregeling aangesloten door ondertekening van de Nalevingsovereenkomst SEPA-directebetalingsregeling en, indien zij in TARGET kunnen worden geadresseerd als RTGS DCA-houders, adresseerbare BIC-houders of als entiteiten als bedoeld in deel III, artikel 3, lid 1, punt a), die gemachtigd zijn om een RTGS DCA te gebruiken door middel van multi-addresseetoegang, houden zij een TIPS DCA aan of zijn zij adresseerbaar via een TIPS DCA.”. 4) In appendix VI wordt afdeling 6 (VERGOEDINGEN VOOR TIPS DCA-HOUDERS) vervangen door: “6.   VERGOEDINGEN VOOR TIPS DCA-HOUDERS 1. Tot en met 31 december 2023 gelden de volgende vergoedingen: a) vergoedingen voor de exploitatie van TIPS DCA’s worden in rekening gebracht aan de in de onderstaande tabel vermelde partij: Post Toegepaste regel Vergoeding per post (EUR) Afgewikkelde directebetalingsopdracht In rekening te brengen bij de eigenaar van de te debiteren TIPS DCA 0,002 Niet-afgewikkelde directebetalingsopdracht In rekening te brengen bij de eigenaar van de te debiteren TIPS DCA 0,002 Afgewikkelde naar aanleiding van een intrekkingsverzoek geïnitieerde betalingsopdracht In rekening te brengen bij de eigenaar van de te crediteren TIPS DCA 0,002 Niet-afgewikkelde naar aanleiding van een intrekkingsverzoek geïnitieerde betalingsopdracht In rekening te brengen bij de eigenaar van de te crediteren TIPS DCA 0,002 b) Aan liquiditeitsoverboekingsopdrachten van TIPS DCA’s naar MCA’s, RTGS DCA’s, subrekeningen, girale depositorekeningen, TIPS AS-technische rekeningen, en T2S DCA’s zijn geen kosten verbonden. 2. Met ingang van 1 januari 2024 worden vergoedingen voor de exploitatie van TIPS DCA’s als volgt in rekening gebracht: a) voor elke TIPS DCA wordt aan de houder van de TIPS DCA een maandelijkse vaste vergoeding van 800 EUR in rekening gebracht; b) voor elke door de TIPS DCA-houder aangewezen adresseerbare partij wordt tot maximaal 50 adresseerbare partijen een maandelijkse vaste vergoeding van 20 EUR aangerekend aan de aanwijzende TIPS DCA-houder. Er wordt geen vergoeding in rekening gebracht voor de 51ste of enige daaropvolgende addresseerbare partij; c) voor elke door de [naam van de CB invoegen] aanvaarde directebetalingsopdracht of naar aanleiding van een intrekkingsverzoek geïnitieerde betalingsopdracht als bedoeld in deel I, artikel 17, wordt een vergoeding van 0,001 EUR in rekening gebracht bij zowel de houder van de te debiteren TIPS DCA als aan de houder van de te crediteren TIPS DCA of TIPS AS-technische rekening, ongeacht of de directebetalingsopdracht of naar aanleiding van een intrekkingsverzoek geïnitieerde betalingsopdracht wordt afgewikkeld; d) er wordt geen vergoeding in rekening gebracht voor liquiditeitsoverboekingsopdrachten van TIPS DCA’s naar MCA’s, RTGS DCA’s, subrekeningen, girale depositorekeningen, TIPS AS-technische rekeningen of T2S DCA’s.”. 5) In appendix VI wordt afdeling 7 (VERGOEDINGEN VOOR HET GEBRUIK VAN TIPS AS-AFWIKKELINGSPROCEDURES DOOR AS’EN) vervangen door: “7.   VERGOEDINGEN VOOR HET GEBRUIK VAN TIPS AS-AFWIKKELINGSPROCEDURES door AS’EN 1. Tot en met 31 december 2023 gelden de volgende vergoedingen: a) vergoedingen voor het gebruik door een AS van de TIPS AS-afwikkelingsprocedure worden in rekening gebracht aan de partij zoals aangegeven in de volgende tabel: Post Toegepaste regel Vergoeding per post (EUR) Afgewikkelde directebetalingsopdracht In rekening te brengen bij de eigenaar van de te debiteren TIPS AS-technische rekening 0,002 Niet-afgewikkelde directebetalingsopdracht In rekening te brengen bij de eigenaar van de te debiteren TIPS AS-technische rekening 0,002 Afgewikkelde naar aanleiding van een intrekkingsverzoek geïnitieerde betalingsopdracht In rekening te brengen bij de eigenaar van de te crediteren TIPS AS-technische rekening 0,002 Niet-afgewikkelde naar aanleiding van een intrekkingsverzoek geïnitieerde betalingsopdracht In rekening te brengen bij de eigenaar van de te crediteren TIPS AS-technische rekening 0,002 b) aan liquiditeitsoverboekingsopdrachten van TIPS AS-technische rekeningen aan TIPS DCA’s zijn geen kosten verbonden; c) Naast de hierboven opgenomen vergoedingen wordt aan elk AS een maandelijkse vergoeding aangerekend op basis van het bruto onderliggende volume van directe betalingen, vrijwel directe betalingen en naar aanleiding van een intrekkingsverzoek geïnitieerde betalingsopdrachten die in het eigen platform van het AS zijn afgewikkeld en mogelijk worden gemaakt door de voorgefinancierde posities op de TIPS AS-technische rekening. De vergoeding bedraagt 0,0005 EUR per afgewikkelde directebetalingsopdracht, vrijwel directe betaling of een afgewikkelde naar aanleiding van een intrekkingsverzoek geïnitieerde betalingsopdracht. Voor elke maand rapporteert elk AS uiterlijk op de derde werkdag van de volgende maand het bruto onderliggende volume van zijn afgewikkelde directe betalingen, vrijwel directe betalingen en afgewikkelde naar aanleiding van een intrekkingsverzoek geïnitieerde betalingsopdrachten, afgerond tot op de dichtstbijzijnde tienduizend. Het gerapporteerde bruto onderliggende volume wordt door de [naam van de CB invoegen] toegepast om de vergoeding voor de volgende maand te berekenen. 2. Met ingang van 1 januari 2024 worden de vergoedingen voor het gebruik door een AS van de TIPS AS-afwikkelingsprocedure als volgt in rekening gebracht: a) voor elke TIPS AS-technische rekening wordt een maandelijkse vaste vergoeding van 3 000 EUR in rekening gebracht aan de houder van de TIPS AS-technische rekening; b) voor elke door de TIPS AS-technische rekeninghouder aangewezen adresseerbare partij wordt tot maximaal 50 adresseerbare partijen een maandelijkse vaste vergoeding van 20 EUR in rekening gebracht aan de aanwijzende TIPS AS-technische rekeninghouder. Er wordt geen vergoeding in rekening gebracht voor de 51ste of enige daaropvolgende addresseerbare partij; c) voor elke door de [naam van de CB invoegen] overeenkomstig deel I, artikel 17, aanvaarde directebetalingsopdracht of naar aanleiding van een intrekkingsverzoek geïnitieerde betalingsopdracht, wordt een vergoeding van 0,001 EUR in rekening gebracht aan zowel de houder van de te debiteren TIPS AS-technische rekening als de houder van de te crediteren TIPS AS-technische rekening of TIPS DCA, ongeacht of de directebetalingsopdracht of naar aanleiding van een intrekkingsverzoek geïnitieerde betalingsopdracht wordt afgewikkeld; d) er wordt geen vergoeding in rekening gebracht voor liquiditeitsoverboekingsopdrachten van TIPS AS-technische rekeningen naar TIPS DCA’s; e) naast de hierboven beschreven vergoedingen wordt aan elk AS een maandelijkse vergoeding aangerekend op basis van het bruto onderliggende volume van directe betalingen, vrijwel directe betalingen en naar aanleiding van een intrekkingsverzoek geïnitieerde betalingsopdrachten die in het eigen platform van het AS zijn afgewikkeld en mogelijk worden gemaakt door de voorgefinancierde posities op de TIPS AS-technische rekening. Voor elke maand rapporteert elk AS uiterlijk op de derde werkdag van de volgende maand het bruto onderliggende volume van zijn afgewikkelde directe betalingen, vrijwel directe betalingen en afgewikkelde naar aanleiding van een intrekkingsverzoek geïnitieerde betalingsopdrachten, afgerond tot op de dichtstbijzijnde tienduizend. Het gerapporteerde bruto onderliggende volume wordt door de [naam van de CB invoegen] toegepast om de vergoeding per eenheid per afgewikkelde directe betaling, vrijwel directe betaling, vrijwel directe betaling of afgewikkelde naar aanleiding van een intrekkingsverzoek geïnitieerde betalingsopdracht voor de voorgaande maand te berekenen overeenkomstig de volgende tabel: Gerapporteerd bruto onderliggend volume Van t/m Vergoeding per eenheid 0 10 000 000 EUR 0,00040 10 000 001 25 000 000 EUR 0,00030 25 000 001 100 000 000 EUR 0,00020 100 000 001 EUR 0,00015 ” BIJLAGE II Bijlage II bij Richtsnoer (EU) 2022/912 (ECB/2022/8) wordt vervangen door: “BIJLAGE II TARGET GOVERNANCEREGELINGEN Niveau 1 — Raad van bestuur Niveau 2 — Technisch en operationeel beheerorgaan Niveau 3 — NCB’s van niveau 3 1. Algemene bepalingen Eindverantwoordelijkheid met betrekking tot alle TARGET-kwesties, met name de regels voor de besluitvorming in TARGET, en verantwoordelijk voor het waarborgen van de publieke functie van TARGET Het uitvoeren van technische, functionele, operationele en financiële beheerstaken met betrekking tot TARGET en tenuitvoerlegging van de door niveau 1 vastgestelde governanceregels Het nemen van besluiten over het dagelijks functioneren van TARGET op basis van de gedefinieerde dienstverleningsniveaus in de overeenkomst als bedoeld in artikel 7, lid 6, van dit richtsnoer 2. Tariferingsbeleid — Beslissen over tariefstructuur/tariferingsbeleid — Beslissen over de tariefenveloppen — Regelmatige herziening van tariefstructuur/tariferingsbeleid — Opstellen en monitoren van de tariefenveloppen (Niet van toepassing) 3. Financiering — Vaststellen van regels voor de financiële regeling van TARGET — Besluitvorming over de financiële enveloppen — Opstellen van voorstellen voor de belangrijkste kenmerken van de financiële regeling zoals besloten door niveau 1. — Opstellen en monitoren van financiële enveloppen — Goedkeuring en/of initiëring van door Eurosysteem-CB’s aan niveau 3 betaalde termijnbetalingen voor het verrichten van diensten — Goedkeuring en/of inleiding van de terugbetaling van vergoedingen aan de Eurosysteem-CB’s Verstrekken van kostencijfers aan niveau 2 voor de dienstverlening 4. Dienstenniveau Besluitvorming over het niveau van de dienstverlening Controleren of de dienst werd geleverd in overeenstemming met het overeengekomen dienstenniveau Leveren van de dienst in overeenstemming met het overeengekomen dienstenniveau 5. Exploitatie — Beslissen over de op incidenten en crisissituaties toepasselijke regels — Monitoren van bedrijfsontwikkelingen Beheren van TARGET op basis van de in artikel 7, lid 6, van dit richtsnoer genoemde overeenkomst 6. Wijzigings- en releasemanagement Besluitvorming in geval van escalatie — Goedkeuren van de wijzigingsverzoeken — Goedkeuren van de release scoping — Goedkeuren van het releaseplan en de uitvoering ervan Beoordeling van de wijzigingsverzoeken Tenuitvoerlegging van de wijzigingsverzoeken in overeenstemming met het goedgekeurde plan 7. Risicobeheer — Goedkeuren van het TARGET-risicobeheersingskader en de risicotolerantie voor TARGET, alsmede het aanvaarden van resterende risico’s — Aannemen van de eindverantwoordelijkheid voor de activiteiten van de eerste en de tweede verdedigingslinies — Vaststellen van de organisatiestructuur voor taken en verantwoordelijkheden in verband met risico en controle — Uitvoeren van het risicobeheer volgens de rollen die in de toepasselijke kaders voor risicobeheer zijn vastgesteld — Uitvoeren van risicoanalyse en follow-up volgens de toegewezen verantwoordelijkheid voor risicobeheer — Waarborgen dat alle risicobeheersingsregelingen worden gehandhaafd en geactualiseerd — Goedkeuren en herzien van het bedrijfscontinuïteitsplan zoals beschreven in de relevante operationele documentatie — Uitvoeren van het risicobeheer volgens de rollen die zijn vastgesteld in de toepasselijke kaders voor risicobeheer en die betrekking hebben op activiteiten van niveau 3 — Uitvoeren van risicoanalyse en follow-up volgens de toegewezen verantwoordelijkheid voor risicobeheer — Verschaffen van de noodzakelijke informatie voor risicoanalyse overeenkomstig niveau 1/niveau 2-verzoeken en de bestaande kaders voor risicobeheer 8. Systeemregels — Vaststellen en waarborgen van een adequate tenuitvoerlegging van het rechtskader van het Europees Stelsel van centrale banken voor TARGET, met inbegrip van de geharmoniseerde voorwaarden voor deelname aan TARGET (Niet van toepassing) (Niet van toepassing) ” BIJLAGE III Bijlage III bij Richtsnoer (EU) 2022/912 (ECB/2022/8) wordt als volgt gewijzigd: 1) Punt 28 wordt vervangen door: “28) “ SEPA-directebetalingsregeling van de Europese Betalingsraad ” (European Payment Council’s SEPA Instant Credit Transfer (SCT Inst) scheme) of “SEPA-directebetalingsregeling ” (SCT Inst scheme): een geautomatiseerde, open standaard-regeling die voorziet in een reeks interbancaire regels waaraan deelnemers aan de SEPA-directebetalingsregeling moeten voldoen, waardoor betalingsdienstaanbieders in het gemeenschappelijk eurobetalingsgebied ( Single Euro Payments Area — SEPA) een geautomatiseerd, SEPA-breed product voor directe betalingen in euro kunnen aanbieden;”. 2) Punt 54 wordt vervangen door: “54) “ intrekkingsverzoek ” (recall request): een bericht van een RTGS DCA-houder, een TIPS DCA-houder of een TIPS AS-technische rekeninghouder waarin wordt verzocht om terugbetaling van respectievelijk een afgewikkelde betalingsopdracht of een betalingsopdracht;”. ELI: http://data.europa.eu/eli/guideline/2023/2415/oj ISSN 1977-0758 (electronic edition)",
  "source": "EUR LEX"
}