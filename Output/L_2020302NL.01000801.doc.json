{
  "url": "http://www.w3.org/1999/xhtml\">",
  "content": "L_2020302NL.01000801.xml 16.9.2020 NL Publicatieblad van de Europese Unie L 302/8 UITVOERINGSVERORDENING (EU) 2020/1288 VAN DE COMMISSIE van 9 september 2020 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: 1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. 2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. 3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. 4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. 5) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 september 2020. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een product bestaande uit een kleurloze vloeistof in een kleine cilindervormige houder, die een inhoud van 2 ml heeft en wordt afgesloten met een afneembare dop waaraan een fijne kwast is bevestigd. De vloeistof wordt aangebracht met de kwast. Het product is een wimperconditioner met een vochtinbrengende en voedende werking. Het helpt om broze en breekbare wimpers te voorkomen en verlengt hun groeifase en zo ook hun levensduur. Het product bevat de volgende hoofdbestanddelen: — biotine; — dechloro-dihydroxy-difluorethylcloprostenolamide; — biotinoyltripeptide-1; — extract van goudsbloem; — extract van ginseng. Het product wordt aangeboden in een kartonnen doos, opgemaakt voor de verkoop in het klein. 3304 99 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 3304 en 3304 99 00. Indeling onder post 3305 is uitgesloten omdat het product een preparaat is dat wordt aangebracht op haar op andere delen van het menselijk lichaam dan de hoofdhuid (zie ook de GS-toelichting op post 3305, aantekening in verband met uitsluiting). Aangezien het product bevorderlijk is voor de flexibiliteit, vochthuishouding en glans, wordt het beschouwd als een schoonheidsmiddel (zie ook de GS-toelichting op post 3304, A) 3)). Indeling onder post 3307 als “andere parfumerieën, toiletartikelen en cosmetische producten, elders genoemd noch elders onder begrepen” is derhalve uitgesloten. Het product moet daarom worden ingedeeld onder GN-code 3304 99 00 als een schoonheidsmiddel.",
  "source": "EUR LEX"
}