{
  "url": "http://www.w3.org/1999/xhtml\"><!--",
  "content": "L_2017237NL.01003901.xml 15.9.2017 NL Publicatieblad van de Europese Unie L 237/39 VERORDENING (EU) 2017/1548 VAN DE RAAD van 14 september 2017 tot wijziging van Verordening (EU) 2017/1509 betreffende beperkende maatregelen tegen de Democratische Volksrepubliek Korea DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit (GBVB) 2016/849 van de Raad van 27 mei 2016 betreffende beperkende maatregelen tegen de Democratische Volksrepubliek Korea en tot intrekking van Besluit 2013/183/GBVB ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Met Verordening (EU) 2017/1509 van de Raad ( 2 ) wordt uitvoering gegeven aan de bij Besluit (GBVB) 2016/849 vastgestelde maatregelen. (2) Op 5 augustus 2017 hechtte de Veiligheidsraad van de Verenigde Naties (hierna „VN-Veiligheidsraad” genoemd) zijn goedkeuring aan Resolutie 2371 (2017), waarin hij diepste bezorgdheid uitdrukte over de door de Democratische Volksrepubliek Korea (hierna „Noord-Korea” genoemd) op 3 en 28 juli 2017 uitgevoerde proeven met ballistische raketten. De VN-Veiligheidsraad herhaalde dat de proliferatie van nucleaire, chemische en biologische wapens een bedreiging voor de internationale vrede en veiligheid vormt, en legde nieuwe maatregelen tegen Noord-Korea op. Die maatregelen versterken de beperkende maatregelen die zijn opgelegd bij de Resoluties 1718 (2006), 1874 (2009), 2087 (2013), 2094 (2013), 2270 (2016), 2321 (2016) en 2356 (2017) van de VN-Veiligheidsraad, verder. De VN-Veiligheidsraad legde onder meer nieuwe verbodsbepalingen op met betrekking tot de uitvoer van visserijproducten, lood en looderts uit Noord-Korea, en versterkte de bestaande maatregelen met betrekking tot het vervoer, de handel in kolen en ijzer en de oprichting van joint ventures met personen uit Noord-Korea. (3) Bij Besluit (GBVB) 2017/1562 ( 3 ) van de Raad werd Besluit (GBVB) 2016/849 van de Raad gewijzigd om uitvoering te geven aan de nieuwe door Resolutie 2371 (2017) van de VN-Veiligheidsraad opgelegde maatregelen. (4) Die maatregelen vallen onder het toepassingsgebied van het Verdrag en met name om te garanderen dat ze door marktdeelnemers in alle lidstaten eenvormig worden toegepast, is regelgevende actie op Unieniveau noodzakelijk. (5) Verordening (EU) 2017/1509 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) 2017/1509 wordt als volgt gewijzigd: 1) In artikel 3, lid 2, worden na de vijfde alinea de volgende alinea's ingevoegd: „Deel VI van bijlage II omvat producten, materialen, uitrusting, goederen en technologieën die verband houden met massavernietigingswapens en die zijn aangewezen op grond van punt 4 van Resolutie 2371 (2017) van de VN-Veiligheidsraad. Deel VII van bijlage II omvat producten, materialen, uitrusting, goederen en technologieën die verband houden met massavernietigingswapens en die zijn aangewezen op grond van punt 5 van Resolutie 2371 (2017) van de VN-Veiligheidsraad.”. 2) In artikel 4 wordt lid 2 vervangen door: „2.   In afwijking van artikel 3, lid 1, onder e), kunnen de bevoegde autoriteiten van de lidstaten toestemming verlenen voor de invoer, aankoop of overdracht van steenkool, op voorwaarde dat de bevoegde autoriteiten van de lidstaten op basis van geloofwaardige informatie hebben vastgesteld dat de vracht van oorsprong is van buiten Noord-Korea, en door Noord-Korea is vervoerd uitsluitend met het oog op uitvoer vanuit de haven van Rajin (Rason), en op voorwaarde dat de uitvoerende staat het Sanctiecomité vooraf in kennis heeft gesteld van dergelijke transacties en dat de betreffende transacties geen verband houden met het genereren van inkomsten voor de programma's van Noord-Korea in verband met kernwapens of ballistische raketten en andere activiteiten die verboden zijn op grond van de Resoluties 1718 (2006), 1874 (2009), 2087 (2013), 2094 (2013), 2270 (2016), 2321 (2016), 2356 (2017) of 2371 (2017) van de VN-Veiligheidsraad, of op grond van deze verordening.”. 3) De volgende artikelen worden ingevoegd: „Artikel 16 bis Er geldt een verbod op de directe of indirecte invoer, aankoop of overdracht uit Noord-Korea van de in bijlage XI bis vermelde visserijproducten, waaronder vissen, schaaldieren, weekdieren en ander ongewervelde waterdieren in alle vormen, ongeacht of deze al dan niet van oorsprong uit Noord-Korea zijn. Artikel 16 ter Er geldt een verbod op de directe of indirecte invoer, aankoop of overdracht uit Noord-Korea van het in bijlage XI ter vermelde lood en looderts, ongeacht of dit al dan niet van oorsprong uit Noord-Korea is.”. 4) In artikel 17, lid 2, wordt punt a) vervangen door: „a) de oprichting van een joint venture of een coöperatieve entiteit met of het nemen of uitbreiden van een eigendomsbelang in, met inbegrip van de volledige verwerving of de verwerving van aandelen en andere effecten die een deelnamerecht vertegenwoordigen, enige natuurlijke persoon of rechtspersoon, entiteit of lichaam, als bedoeld in lid 1;”. 5) Het volgende artikel wordt ingevoegd: „Artikel 17 bis In afwijking van het verbod uit hoofde van artikel 17, lid 2, onder a), kunnen de bevoegde autoriteiten van de lidstaten toestemming verlenen voor in dat punt genoemde activiteiten, op voorwaarde dat de lidstaat vooraf voor elk individueel geval de goedkeuring heeft gekregen van het Sanctiecomité.”. 6) In artikel 21 wordt lid 1 vervangen door: „1.   Er geldt een verbod op geldovermakingen, met inbegrip van de clearing van betalingen, van en naar Noord-Korea.”. 7) In artikel 23, lid 1, wordt de eerste zin vervangen door: „1.   Kredietinstellingen en financiële instellingen moeten bij hun activiteiten, met inbegrip van de clearing van betalingen, met in artikel 21, lid 2, bedoelde kredietinstellingen en financiële instellingen:”. 8) In artikel 40 wordt lid 2 vervangen door: „2.   In afwijking van de verbodsbepaling van artikel 39, lid 1, kunnen de bevoegde autoriteiten van de lidstaten een vaartuig, wanneer het een vaartuig betreft dat onder de toepassing van punt f) valt, toestemming verlenen om in te komen van zee indien het Sanctiecomité daartoe opdracht heeft gegeven. 3.   In afwijking van de verbodsbepaling van artikel 39, lid 1, kunnen de bevoegde autoriteiten van de lidstaten een vaartuig, wanneer het een vaartuig betreft dat onder de toepassing van punt g) valt, toestemming verlenen om in te komen van zee indien het Sanctiecomité vooraf heeft bepaald dat zulks noodzakelijk is om humanitaire redenen of enige andere reden die strookt met de doelstellingen van de Resoluties 1718 (2006), 1874 (2009), 2087 (2013), 2094 (2013), 2270 (2016), 2321 (2016), 2356 (2017) of 2371 (2017) van de VN-Veiligheidsraad.”. 9) In artikel 43 wordt punt c) vervangen door: „c) het bezitten, leasen, beheren, charteren, verzekeren of verschaffen van classificatiediensten of verwante diensten, aan vaartuigen die de vlag van Noord-Korea voeren;”. 10) In artikel 44 wordt lid 2 vervangen door: „2.   In afwijking van de verbodsbepalingen van artikel 43, onder b) en c), kunnen de bevoegde autoriteiten van de lidstaten toestemming verlenen voor het bezitten, leasen, beheren of charteren van, of het verschaffen van classificatiediensten voor vaartuigen of verwante diensten, aan vaartuigen die de vlag van Noord-Korea voeren, of voor het registreren of op het register handhaven van vaartuigen die eigendom zijn of onder zeggenschap staan van of geëxploiteerd worden door Noord-Korea of onderdanen van Noord-Korea, op voorwaarde dat de lidstaat op voorhand voor elk individueel geval de goedkeuring heeft gekregen van het Sanctiecomité.”. 11) In Artikel 46, onder b), worden de woorden „de delen II, III, IV en V van bijlage II, en de bijlagen VI, VII, IX, X en XI” vervangen door de woorden „de delen II, III, IV, V, VI en VII van bijlage II, en de bijlagen VI, VII, IX, X, XI, XI bis en XI ter”. 12) De tekst in bijlage I bij deze verordening wordt toegevoegd als delen VI en VII van bijlage II bij Verordening (EU) 2017/1509. 13) De tekst in de bijlagen II en III bij deze verordening worden respectievelijk toegevoegd als bijlagen XI bis en XI ter bij Verordening (EU) 2017/1509. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 september 2017. Voor de Raad De voorzitter A. ANVELT ( 1 ) PB L 141 van 28.5.2016, blz. 79 . ( 2 ) Verordening (EU) 2017/1509 van de Raad van 30 augustus 2017 betreffende beperkende maatregelen tegen de Democratische Volksrepubliek Korea en tot intrekking van Verordening (EG) nr. 329/2007 ( PB L 224 van 31.8.2017, blz. 1 ). ( 3 ) Besluit (GBVB) 2017/1562 van de Raad van 14 september 2017 tot wijziging van Besluit (GBVB) 2016/849 betreffende beperkende maatregelen ten aanzien van de Democratische Volksrepubliek Korea (zie bladzijde 86 van dit Publicatieblad). BIJLAGE I „DEEL VI Met massavernietigingswapens verband houdende producten, materialen, uitrusting, goederen en technologie die uit hoofde van punt 4 van Resolutie 2371 (2017) van de VN-Veiligheidsraad worden geïdentificeerd en aangewezen. DEEL VII Met massavernietigingswapens verband houdende producten, materialen, uitrusting, goederen en technologie die uit hoofde van punt 5 van Resolutie 2371 (2017) van de VN-Veiligheidsraad worden geïdentificeerd en aangewezen.”. BIJLAGE II „BIJLAGE XI bis Visserijproducten bedoeld in artikel 16 bis TOELICHTING De nomenclatuurcodes komen uit de Gecombineerde Nomenclatuur als gedefinieerd in artikel 1, lid 2, van Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief en als bepaald in bijlage I daarbij, zoals deze gelden op het tijdstip van publicatie van deze verordening en, mutatis mutandis, zoals deze worden gewijzigd door volgende wetgeving. Code Omschrijving 03 Vis, schaaldieren, weekdieren en andere ongewervelde waterdieren ex 1603 Extracten en sappen van vis, van schaaldieren, van weekdieren of van andere ongewervelde waterdieren 1604 Bereidingen of conserven van vis; kaviaar en kaviaarsurrogaten bereid uit kuit 1605 Bereidingen en conserven van schaaldieren, van weekdieren of van andere ongewervelde waterdieren 1902 20 10 Gevulde deegwaren, ook indien gekookt of op andere wijze bereid, bevattende meer dan 20 gewichtspercenten vis, schaal- of weekdieren of andere ongewervelde waterdieren ex 1902 20 30 Andere gevulde deegwaren, met vis, schaaldieren, weekdieren of andere ongewervelde waterdieren ex 2104 Preparaten voor soep of voor bouillon; bereide soep en bouillon; samengestelde gehomogeniseerde producten, met vis, schaaldieren, weekdieren of andere ongewervelde waterdieren ” BIJLAGE III „BIJLAGE XI ter Lood en looderts bedoeld in artikel 16 quater TOELICHTING De nomenclatuurcodes komen uit de Gecombineerde Nomenclatuur als gedefinieerd in artikel 1, lid 2, van Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief en als bepaald in bijlage I daarbij, zoals deze gelden op het ogenblik van publicatie van deze verordening en, mutatis mutandis, zoals deze worden gewijzigd door volgende wetgeving. Code Omschrijving 2607 00 00 Looderts en concentraten daarvan 7801 Ruw lood 7802 00 00 Resten en afval, van lood 7804 Platen, bladen en strippen, van lood; poeder en schilfers, van lood ex 7806 00 00 Andere werken van lood 7806 00 10 – Bergingsmiddelen met loden bekleding ter afscherming van radioactieve straling, voor het vervoer of de opslag van radioactieve stoffen ex 7806 00 80 – de volgende werken van lood: — tubes uit soepel materiaal voor verf en andere producten; — bakken, reservoirs, drums, bussen en andere bergingsmiddelen, zonder mechanische of thermische inrichting, andere dan die onder 7806 00 10  (voor zuren of andere chemische stoffen); — gewichten voor visnetten, gewichtjes voor kleding, gordijnen enz.; — gewichten voor klokken, contragewichten voor algemeen gebruik; — loodwol, alsmede koord, strengen en dergelijke artikelen, vervaardigd uit dunne bandjes of vezels van lood, bestemd voor het afdichten van buisverbindingen, als pakking enz.; — werkstukken van lood voor bouwwerken; — ballast voor jachten, borstplaten voor duikerpakken; — anoden voor gebruik in de galvanoplastiek; — staven, profielen en draad, van lood andere dan die onder 7801 ; — buizen en staven, alsmede de hulpstukken (fittings) voor buisleidingen (bijvoorbeeld verbindingsstukken, ellebogen, moffen) van lood. ”.",
  "source": "EUR LEX"
}