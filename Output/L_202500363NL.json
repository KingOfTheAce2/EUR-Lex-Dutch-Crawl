{
  "url": "http://www.w3.org/1999/xhtml\"><!--",
  "content": "L_202500363NL.000101.fmx.xml Publicatieblad van de Europese Unie NL L-serie 2025/363 25.2.2025 UITVOERINGSBESLUIT (EU, Euratom) 2025/363 VAN DE COMMISSIE van 21 februari 2025 tot wijziging van Uitvoeringsbesluit (EU, Euratom) 2023/2825 wat betreft de regels betreffende het risicobeheer- en complianceraamwerk voor transacties ten behoeve van het opnemen van leningen, het schuldbeheer, het liquiditeitsbeheer en het verstrekken van leningen, alsook toewijzing zonder concurrentie bij veilingen DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EU, Euratom) 2024/2509 van het Europees Parlement en de Raad van 23 september 2024 tot vaststelling van de financiële regels van toepassing op de algemene begroting van de Unie ( 1 ) , en met name artikel 224, lid 2, Overwegende hetgeen volgt: (1) In Uitvoeringsbesluit (EU, Euratom) 2023/2825 van de Commissie ( 2 ) wordt een risicobeheer- en complianceraamwerk vastgesteld voor transacties ten behoeve van het opnemen van leningen, het schuldbeheer, het liquiditeitsbeheer en het verstrekken van leningen. Dat raamwerk omvat de rol van Chief Risk Officer. (2) Bij Besluit (EU, Euratom) 2025/369 van de Commissie ( 3 ) is het financieel-risicobeheer- en complianceraamwerk van de Commissie voor transacties ten behoeve van het opnemen van leningen, het schuldbeheer, het liquiditeitsbeheer en het verstrekken van leningen in de zin van Uitvoeringsbesluit (EU, Euratom) 2023/2825 versterkt en is het toepassingsgebied ervan ook uitgebreid tot de financiële risico’s die voortvloeien uit activabeheer, begrotingsgaranties en financiële bijstand. De reikwijdte van het toezicht door de Chief Risk Officer is in dat verband uitgebreid tot de financiële risico’s die uit al die financiële transacties voortvloeien. (3) Aangezien in Besluit (EU, Euratom) 2025/369 de rol van Chief Risk Officer is vastgesteld voor het toezicht op uit de financiële transacties van de Unie voortvloeiende financiële risico’s, is het passend te verduidelijken dat het financieel-risicobeheer van de transacties ten behoeve van het opnemen van leningen, het schuldbeheer, het liquiditeitsbeheer en het verstrekken van leningen onder dat besluit moet vallen. Daarom moeten de bepalingen van Uitvoeringsbesluit (EU, Euratom) 2023/2825 betreffende de rol van Chief Risk Officer en de vaststelling van een risico- en compliancebeleid op hoofdlijnen worden geschrapt. Verder moeten de bepalingen betreffende het Risk and Compliance-comité worden geschrapt, aangezien de bevoegdheden, de samenstelling en de werkmethoden van dat comité nu in Besluit (EU, Euratom) 2025/369 zijn opgenomen. Ten slotte moeten de verwijzingen naar het advies van de Chief Risk Officer over het financieringsplan en de strategie voor liquiditeitsbeheer worden gewijzigd in het licht van Besluit (EU, Euratom) 2025/369. (4) Vanwege de behoefte om via veilingen voor schuldbewijzen grotere volumes aan te trekken, is het passend nieuwe stimulansen in te voeren om deelname aan die transacties te bevorderen. Voorgesteld wordt om, naar het voorbeeld van de veilingprogramma’s van de lidstaten, de kredietinstellingen en beleggingsondernemingen die lid zijn van het bij Uitvoeringsbesluit (EU) 2023/1602 van de Commissie ( 4 ) opgerichte netwerk van primary dealers, in staat te stellen extra hoeveelheden ter veiling verkochte schuldbewijzen te kopen, nadat de veilingprijs is vastgesteld. Indien de marktprijs van het schuldbewijs na de veiling stijgt, kunnen primary dealers extra schuldbewijzen kopen voor een prijs die onder de marktprijs ligt, wat een stimulans vormt om op de veiling een bod uit te brengen. Bijgevolg moet een nieuw soort transactie van toewijzing zonder concurrentie bij veilingen worden ingevoerd, om het mogelijk te maken binnen een bepaalde periode na de veiling extra schuldbewijzen van de Unie en Euratom te kopen voor een vastgestelde prijs. Het veilingplatform moet voor de toewijzing kunnen worden gebruikt. (5) Uitvoeringsbesluit (EU, Euratom) 2023/2825 moet derhalve dienovereenkomstig worden gewijzigd. (6) Met het oog op een soepele overgang van het huidige governanceraamwerk zoals vastgesteld in Uitvoeringsbesluit (EU, Euratom) 2023/2825 naar het nieuwe raamwerk zoals vastgesteld in Besluit (EU, Euratom) 2025/369, moeten de bestaande risicobeheersregelingen met betrekking tot het risico- en compliancebeleid op hoofdlijnen en het Risk and Compliance-comité in stand blijven tot de dag van de eerste vergadering van het bij Besluit (EU, Euratom) 2025/369 opgerichte Risk and Compliance-comité, HEEFT HET VOLGENDE BESLUIT AANGENOMEN: Artikel 1 Uitvoeringsbesluit (EU, Euratom) 2023/2825 wordt als volgt gewijzigd: 1) In artikel 2 wordt het volgende punt 17) toegevoegd: “17) “toewijzing zonder concurrentie bij veilingen”: het uitgifteproces waarbij aan de leden van het bij Uitvoeringsbesluit (EU) 2023/1602 van de Commissie ( *1 ) opgerichte netwerk van primary dealers die aan de veiling deelnemen, boven op de geveilde hoeveelheden schuldbewijzen van de Unie en Euratom, binnen een bepaalde termijn na de veiling voor een vastgestelde prijs extra hoeveelheden schuldbewijzen worden toegewezen, indien van toepassing met gebruikmaking van een veilingplatform. ( *1 ) Uitvoeringsbesluit (EU) 2023/1602 van de Commissie van 31 juli 2023 inzake het netwerk van primary dealers en de vaststelling van criteria om in aanmerking te komen voor opdrachten als lead manager of co-lead manager voor gesyndiceerde transacties ten behoeve van de leningsactiviteiten van de Commissie namens de Unie en de Europese Gemeenschap voor Atoomenergie ( PB L 196 van 4.8.2023, blz. 44 , ELI: http://data.europa.eu/eli/dec_impl/2023/1602/oj .”.\" 2) In artikel 4, lid 2, wordt de tweede alinea vervangen door: “Bij het opstellen van het financieringsplan wordt het in artikel 6, punt b), van Besluit (EU, Euratom) 2025/369 van de Commissie ( *2 ) bedoelde advies van de Chief Risk Officer in aanmerking genomen. ( *2 ) Besluit (EU, Euratom) 2025/369 van de Commissie van 21 februari 2025 tot vaststelling van de rol van Chief Risk Officer voor het toezicht op uit de financiële transacties van de Unie voortvloeiende financiële risico’s ( PB L, 2025/369, 25.2.2025, ELI: http://data.europa.eu/eli/dec/2025/369/oj ).”.\" 3) In artikel 7, lid 1, wordt punt c) vervangen door: “c) transacties tot het opnemen van leningen kunnen worden georganiseerd door middel van een mix van gesyndiceerde transacties, veilingen, toewijzingen zonder concurrentie bij veilingen en onderhandse plaatsingen, waarbij in alle gevallen wordt gebruikgemaakt van de diensten van de kredietinstellingen en beleggingsondernemingen die lid zijn van het bij Uitvoeringsbesluit (EU) 2023/1602 opgerichte netwerk van primary dealers;”. 4) In artikel 8, lid 4, wordt de eerste zin vervangen door: “Bij het opstellen of wijzigen van de strategie voor liquiditeitsbeheer wordt het in artikel 6, punt c), van Besluit (EU, Euratom) 2025/369 bedoelde advies van de Chief Risk Officer in aanmerking genomen.”. 5) In artikel 12, lid 2, worden de punten c) en d) vervangen door: “c) vaststellen van regelingen en regels voor het organiseren van veilingen en toewijzingen zonder concurrentie bij veilingen, met inbegrip van overeenkomsten met externe aanbieders van systemen en permanent toezicht op de uitvoering van veilingen; d) uitvoeren van individuele transacties tot het opnemen van leningen door middel van gesyndiceerde transacties, veilingen, toewijzingen zonder concurrentie bij veilingen en onderhandse plaatsingen;”. 6) Artikel 18 wordt vervangen door: “Het financieel-risicobeheer van de transacties voor het opnemen van leningen, voor schuldbeheer, liquiditeitsbeheer en voor het verstrekken van leningen wordt geregeld bij Besluit (EU, Euratom) 2025/369.”. 7) Artikel 19 wordt geschrapt. 8) De artikelen 20 en 21 worden geschrapt. 9) De artikelen 22 en 23 worden geschrapt. Artikel 2 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Overeenkomstig Besluit (EU, Euratom) 2025/369 is artikel 1, punten 7) en 9), van toepassing vanaf de dag van de eerste vergadering van het Risk and Compliance-comité. Gedaan te Brussel, 21 februari 2025. Voor de Commissie De voorzitter Ursula VON DER LEYEN ( 1 ) PB L, 2024/2509, 26.9.2024, ELI: http://data.europa.eu/eli/reg/2024/2509/oj . ( 2 ) Uitvoeringsbesluit (EU, Euratom) 2023/2825 van de Commissie van 12 december 2023 tot vaststelling van de regelingen voor het beheer en de uitvoering van de lenings- en schuldbeheertransacties van de Unie in het kader van de gediversifieerde financieringsstrategie en de daarmee verband houdende transacties tot het verstrekken van leningen ( PB L, 2023/2825, 18.12.2023, ELI: http://data.europa.eu/eli/dec_impl/2023/2825/oj ). ( 3 ) Besluit (EU, Euratom) 2025/369 van de Commissie van 21 februari 2025 tot vaststelling van de rol van Chief Risk Officer voor het toezicht op uit de financiële transacties van de Unie voortvloeiende financiële risico’s ( PB L, 2025/369, 25.2.2025, ELI: http://data.europa.eu/eli/dec/2025/369/oj ). ( 4 ) Uitvoeringsbesluit (EU) 2023/1602 van de Commissie van 31 juli 2023 inzake de oprichting van het netwerk van primary dealers en de vaststelling van criteria om in aanmerking te komen voor opdrachten als lead manager of co-lead manager voor gesyndiceerde transacties ten behoeve van de leningsactiviteiten van de Commissie namens de Unie en de Europese Gemeenschap voor Atoomenergie ( PB L 196 van 4.8.2023, blz. 44 , ELI: http://data.europa.eu/eli/dec_impl/2023/1602/oj ). ELI: http://data.europa.eu/eli/dec_impl/2025/363/oj ISSN 1977-0758 (electronic edition)",
  "source": "EUR LEX"
}