{
  "url": "http://www.w3.org/1999/xhtml\">",
  "content": "L_2020187NL.01000101.xml 12.6.2020 NL Publicatieblad van de Europese Unie L 187/1 BESLUIT (EU) 2020/765 VAN DE RAAD van 29 mei 2020 betreffende de sluiting, namens de Europese Unie, van het protocol tot wijziging van het Internationaal Verdrag voor de instandhouding van Atlantische tonijnen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 6, tweede alinea, onder a), punt v), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Overeenkomstig Besluit (EU) 2019/2025 ( 2 ) van de Raad is het Protocol tot wijziging van het Internationaal Verdrag inzake de instandhouding van Atlantische tonijnen (“het protocol”) ondertekend op 20 november 2019. (2) In Verordening (EU) nr. 1380/2013 van het Europees Parlement en de Raad ( 3 ) is bepaald dat de Unie er borg voor moet staan dat de activiteiten in het kader van de visserij en de aquacultuur uit ecologisch oogpunt duurzaam op lange termijn zijn en worden beheerd op een manier die strookt met de doelstellingen voordelen te realiseren op economisch en sociaal gebied en op het gebied van werkgelegenheid, alsmede bij te dragen tot de beschikbaarheid van voedselvoorraden. Die verordening bepaalt eveneens dat de Unie de voorzorgsbenadering moet toepassen bij het visserijbeheer en ernaar moet streven dat de levende biologische rijkdommen van de zee zo worden geëxploiteerd dat de populaties van de gevangen soorten boven een niveau worden gebracht en gehouden dat de maximale duurzame opbrengst kan opleveren. Voorts is in die verordening bepaald dat de Unie maatregelen inzake beheer en instandhouding moet nemen op basis van het beste beschikbare wetenschappelijke advies, steun moet verlenen aan de ontwikkeling van wetenschappelijke kennis en wetenschappelijk advies, teruggooi geleidelijk moet uitbannen en vangstmethoden moet bevorderen die bijdragen tot selectievere visserij, tot het zo veel mogelijk voorkomen en beperken van ongewenste vangsten en tot visserij met een lage impact op het mariene ecosysteem en de visbestanden. Daarnaast is in Verordening (EU) nr. 1380/2013 specifiek bepaald dat de Unie die doelstellingen en beginselen moet toepassen in het kader van haar externe visserijbetrekkingen. Het protocol is in overeenstemming met deze doelstellingen. (3) Zoals is verklaard in de gezamenlijke mededeling van de Europese Commissie en de hoge vertegenwoordiger van de Unie voor buitenlandse zaken en veiligheidsbeleid getiteld: “Internationale oceaangovernance: een agenda voor de toekomst van onze oceanen” en de conclusies van de Raad over die gezamenlijke mededeling, is het stimuleren van maatregelen die de doeltreffendheid van regionale organisaties voor visserijbeheer (ROVB’s) ondersteunen en versterken en die, indien van toepassing, hun governance verbeteren, cruciaal bij de werkzaamheden van de Unie in deze fora. Het protocol is volledig in overeenstemming met deze doelstellingen. (4) Het protocol moet namens de Europese Unie worden goedgekeurd, HEEFT HET VOLGENDE BESLUIT VASTGESTELD: Artikel 1 Het protocol tot wijziging van het Internationaal Verdrag voor de instandhouding van Atlantische tonijnen wordt namens de Unie goedgekeurd. Artikel 2 De voorzitter van de Raad wijst de persoon (personen) aan die bevoegd is (zijn) om namens de Unie de akte van goedkeuring van het protocol neer te leggen overeenkomstig artikel 13 van het protocol. Artikel 3 Dit besluit treedt in werking op de datum waarop het wordt vastgesteld ( 4 ) . Gedaan te Brussel, 29 mei 2020. Voor de Raad De voorzitter G. GRLIĆ RADMAN ( 1 ) Goedkeuring verleend op 13 mei 2020. ( 2 ) Besluit (EU) 2019/2025 van de Raad van 18 november 2019 betreffende de ondertekening, namens de Europese Unie, en de voorlopige toepassing van het Protocol tot wijziging van het Internationaal Verdrag voor de instandhouding van Atlantische tonijnen voor de instandhouding van Atlantische tonijnen ( PB L 313 van 4.12.2019, blz. 1 ). ( 3 ) Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ). ( 4 ) De datum van inwerkingtreding van het protocol zal door het secretariaat-generaal van de Raad worden bekendgemaakt in het Publicatieblad van de Europese Unie .",
  "source": "EUR LEX"
}