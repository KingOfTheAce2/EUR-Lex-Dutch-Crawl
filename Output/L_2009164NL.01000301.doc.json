{
  "url": "http://www.w3.org/1999/xhtml\">",
  "content": "L_2009164NL.01000301.xml 26.6.2009 NL Publicatieblad van de Europese Unie L 164/3 VERORDENING (EG) N r. 551/2009 VAN DE COMMISSIE van 25 juni 2009 tot wijziging van Verordening (EG) nr. 648/2004 van het Europees Parlement en de Raad betreffende detergentia teneinde de bijlagen V en VI daarbij aan te passen (ontheffing voor oppervlakteactieve stoffen) (Voor de EER relevante tekst) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 648/2004 van het Europees Parlement en de Raad van 31 maart 2004 betreffende detergentia ( 1 ) , en met name op artikel 13, lid 1, Overwegende hetgeen volgt: (1) Verordening (EG) nr. 648/2004 waarborgt het vrije verkeer van detergentia en oppervlakteactieve stoffen voor detergentia op de interne markt en biedt tegelijkertijd onder meer een hoog beschermingsniveau voor het milieu door de vaststelling van voorschriften voor de totale biologische afbreekbaarheid van oppervlakteactieve stoffen die in detergentia worden gebruikt. (2) Bovendien bevatten de artikelen 5, 6 en 9 van die verordening een mechanisme dat ervoor zorgt dat voor oppervlakteactieve stoffen die niet aan bovengenoemd voorschrift voor totale biologische afbreekbaarheid voldoen, een ontheffing kan worden verleend voor specifieke industriële of institutionele toepassingen, mits het weinig verspreide toepassingen betreft en de eraan verbonden risico’s voor het milieu klein zijn in vergelijking met de sociaaleconomische voordelen. (3) In de verordening is bepaald dat het risico voor het milieu moet worden bepaald met een aanvullende risicobeoordeling, als beschreven in bijlage IV, die door de fabrikant van de oppervlakteactieve stof wordt uitgevoerd en ter beoordeling bij de bevoegde autoriteit van een lidstaat wordt ingediend. (4) Oppervlakteactieve stoffen waarvoor ontheffing is verleend, moeten in bijlage V bij de verordening worden opgenomen. Oppervlakteactieve stoffen waarvoor ontheffing is geweigerd, moeten in bijlage VI bij de verordening worden opgenomen. (5) De ontheffingen moeten worden vastgesteld overeenkomstig Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 2 ) . (6) Er is ontheffing aangevraagd voor de oppervlakteactieve stof met de IUPAC ( 3 ) -naam „alcoholen, Guerbet, C16-20, geëthoxyleerd, n-butylether (7-8EO)”, ook bekend onder de handelsnaam „Dehypon G 2084”, met het CAS ( 4 ) -nummer 147993-59-7, voor drie industriële toepassingen, namelijk: flessenreiniging, cleaning-in-place en metaalreiniging. (7) De ontheffingsaanvraag is volgens de procedure van artikel 5 van de verordening door de Duitse bevoegde autoriteit beoordeeld. De aanvraag bleek aan de drie voorwaarden in artikel 6 te voldoen. Ten eerste zijn de drie genoemde toepassingen weinig verspreid. Ten tweede betreft het specifieke industriële toepassingen. En ten derde is er geen risico voor het milieu aangezien de oppervlakteactieve stof zelf geen risico vormt en de metabolieten niet moeilijk afbreekbaar zijn. (8) De drie genoemde toepassingen werden beschouwd als weinig verspreid gezien het totale jaarverbruik van de oppervlakteactieve stof en omdat de oppervlakteactieve stof uitsluitend in specifieke soorten industriële installaties wordt gebruikt. (9) De conclusie dat er geen risico voor het milieu is, berust op het hoge niveau van snelle primaire biologische afbreekbaarheid van de oppervlakteactieve stof en op de totale biologische afbreekbaarheid van de metabolieten van de oppervlakteactieve stof. De metabolieten voldoen bijgevolg aan dezelfde criteria als de oppervlakteactieve stoffen waarvoor de verordening het vrije verkeer op de interne markt waarborgt. (10) Niettemin heeft het Comité voor de aanpassing aan de technische vooruitgang van de wetgeving tot opheffing van de technische handelsbelemmeringen in de sector detergentia besloten de ontheffing tot een termijn van tien jaar te beperken teneinde te bevorderen dat oppervlakteactieve stoffen met soortgelijke prestaties worden ontwikkeld die wel aan de criteria voor totale afbreekbaarheid voldoen, zodat daarvoor geen ontheffing nodig is. (11) In het verleden werd in de Gemeenschap aan stoffen hetzij een Einecs-nummer, hetzij een Elincs-nummer toegekend. Daarnaast zijn er NLP-nummers („No-Longer Polymer”) toegekend aan zo’n 700 stoffen die oorspronkelijk tot de polymeren werden gerekend, maar nadien als niet-polymeren zijn erkend. Deze Einecs-, Elincs- en NLP-nummers worden nu collectief aangeduid als „EG-nummers” en de desbetreffende kopjes in de tabellen in de bijlagen V en VI moeten aan deze nieuwe benaming worden aangepast. (12) De bijlagen V en VI bij Verordening (EG) nr. 648/2004 moeten dienovereenkomstig worden gewijzigd. (13) De in deze verordening vervatte maatregelen zijn in overeenstemming met het advies van het Comité detergentia, HEEFT DE VOLGENDE VERORDENING VASTGESTELD: Artikel 1 Verordening (EG) nr. 648/2004 wordt als volgt gewijzigd: 1) Bijlage V wordt vervangen door bijlage I bij deze verordening. 2) Bijlage VI wordt vervangen door bijlage II bij deze verordening. Artikel 2 Deze verordening treedt in werking op de dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juni 2009. Voor de Commissie Günter VERHEUGEN Vicevoorzitter ( 1 ) PB L 104 van 8.4.2004, blz. 1 . ( 2 ) PB L 184 van 17.7.1999, blz. 23 . ( 3 ) International Union of Pure and Applied Chemistry. ( 4 ) Chemical Abstracts Service. BIJLAGE I „BIJLAGE V LIJST VAN OPPERVLAKTEACTIEVE STOFFEN WAARVOOR ONTHEFFING IS VERLEEND De volgende oppervlakteactieve stoffen in detergentia, die wel aan de eisen van de in bijlage II genoemde tests, maar niet aan die van de in bijlage III genoemde tests voldoen, mogen op grond van een overeenkomstig de artikelen 4, 5 en 6 en volgens de procedure van artikel 12, lid 2, verleende ontheffing, in de handel worden gebracht en behoudens onderstaande beperkingen worden gebruikt. Naam volgens de nomenclatuur van de IUPAC EG-nummer CAS-nummer Beperkingen Alcoholen, Guerbet, C16-20, geëthoxyleerd, n-butylether (7-8EO) Geen (polymeer) 147993-59-7 Mag tot 27 juni 2019 voor de volgende industriële toepassingen worden gebruikt: — flessenreiniging; — cleaning-in-place; — metaalreiniging. Met „EG-nummer” wordt het Einecs-, Elincs- of NLP-nummer bedoeld; dit is het officiële nummer van de stof in de Europese Unie. De Einecs is de Europese inventaris van bestaande chemische handelsstoffen. Deze inventaris bevat de definitieve lijst van alle stoffen die geacht werden op 18 september 1981 in de Gemeenschap in de handel te zijn. Het Einecs-nummer is te vinden in de Europese inventaris van bestaande chemische handelsstoffen ( 1 ) . De Elincs is de Europese lijst van chemische stoffen waarvan kennis is gegeven. Het Elincs-nummer is te vinden in de European List of Notified Chemical Substances, zoals gewijzigd ( 2 ) . „NLP” staat voor No-Longer Polymer. Het begrip „polymeer” is gedefinieerd in artikel 3, punt 5, van Verordening (EG) nr. 1907/2006 van het Europees Parlement en de Raad ( 3 ) . Het NLP-nummer is te vinden in de lijst van „No-Longer Polymers”, zoals gewijzigd ( 4 ) . ( 1 ) PB C 146 A van 15.6.1990, blz. 1 . ( 2 ) Bureau voor officiële publicaties der Europese Gemeenschappen, 2006, ISSN 1018-5593 EUR 22543 EN. ( 3 ) PB L 396 van 30.12.2006, blz. 1 , gerectificeerd in PB L 136 van 29.5.2007, blz. 3 . ( 4 ) Bureau voor officiële publicaties der Europese Gemeenschappen, 2007, ISSN 1018-5593 EUR 20853 EN/3.” BIJLAGE II „BIJLAGE VI LIJST VAN OPPERVLAKTEACTIEVE STOFFEN IN DETERGENTIA DIE VERBODEN ZIJN OF AAN BEPERKINGEN ONDERWORPEN ZIJN Van de volgende oppervlakteactieve stoffen in detergentia is vastgesteld dat ze niet aan de bepalingen van deze verordening voldoen: Naam volgens de nomenclatuur van de IUPAC EG-nummer CAS-nummer Beperkingen Met „EG-nummer” wordt het Einecs-, Elincs- of NLP-nummer bedoeld; dit is het officiële nummer van de stof in de Europese Unie.”",
  "source": "EUR LEX"
}