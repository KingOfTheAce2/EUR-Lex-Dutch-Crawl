{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32004D0111:NL:HTML\">",
  "content": "EUR-Lex - 32004D0111 - NL Avis juridique important | 32004D0111 2004/111/EG: Beschikking van de Commissie van 29 januari 2004 betreffende het in 2004 uit te voeren onderzoek naar aviaire influenza bĳ pluimvee en bĳ in het wild levende vogels in de lidstaten (kennisgeving geschied onder nummer C(2004) 134) Publicatieblad Nr. L 032 van 05/02/2004 blz. 0020 - 0021 Beschikking van de Commissie van 29 januari 2004 betreffende het in 2004 uit te voeren onderzoek naar aviaire influenza bij pluimvee en bij in het wild levende vogels in de lidstaten (kennisgeving geschied onder nummer C(2004) 134) (2004/111/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), en met name op artikel 20, Overwegende hetgeen volgt: (1) Richtlijn 92/40/EEG van de Raad van 19 mei 1992 tot vaststelling van communautaire maatregelen voor de bestrijding van aviaire influenza(2) voorziet niet in de regelmatige bewaking van pluimveekoppels en in het wild levende vogels teneinde eventuele ziekten bij deze dieren op te sporen. (2) Gebleken is dat bepaalde stammen van het aviaire-influenzavirus die momenteel niet onder de bestrijdingsmaatregelen van de richtlijn vallen, kunnen muteren tot hoogpathogene stammen na enige tijd onder het pluimvee te hebben gecirculeerd. (3) Deze situatie kan leiden tot een hoge mortaliteit bij pluimvee en tot ernstige economische verliezen voor de pluimveesector, maar die mortaliteit en dat verlies kunnen worden beperkt door toepassing van een bewakingssysteem in de lidstaten met het oog op de snelle opsporing en bestrijding van de nog niet gemuteerde stammen. (4) Het Wetenschappelijk Comité voor de gezondheid en het welzijn van dieren heeft een advies uitgebracht over de definitie van aviaire influenza en het gebruik van vaccinatie tegen aviaire influenza. Daarin wordt aanbevolen de definitie van aviaire influenza te wijzigen teneinde daarin meer stammen van het aviaire-influenzavirus op te nemen ten aanzien waarvan uitroeiingsmaatregelen aangewezen zijn. Bovendien moet onderzoek worden verricht om de prevalentie van dergelijke stammen bij diverse pluimveepopulaties te bepalen. Op grond van een en ander kan dan een raming worden gemaakt van de kosten voor de gewijzigde ziektebestrijdingsmaatregelen. (5) In november 2001 heeft de Commissie een symposium georganiseerd over de mate waarin men voorbereid is op influenzapandemieën bij de mens. Daarbij werd er de nadruk op gelegd dat bij diverse dierpopulaties onderzoek moet worden verricht om een beter inzicht te krijgen in de zoönotische consequenties van dergelijke ziekten. (6) Zowel uit het zoönotische aspect als uit de gevolgen op veterinairrechtelijk gebied blijkt duidelijk dat er behoefte is aan onderzoek naar influenza bij dierpopulaties. (7) In 2002/2003 hebben alle lidstaten onderzoek gedaan naar aviaire influenza bij pluimvee en hebben de meeste landen ook een screening onder in het wild levende vogels uitgevoerd overeenkomstig Beschikking 2002/649/EG van de Commissie(3). (8) De afzonderlijke programma's en de financiële bijdrage van de Gemeenschap daarin zijn goedgekeurd bij Beschikking 2002/673/EG van de Commissie(4). (9) Tijdens dit onderzoek is in diverse lidstaten bij pluimvee de aanwezigheid aangetoond van aviaire-influenzavirussen van de subtypen H5 en H7. Hoewel de huidige prevalentie van aviaire-influenzavirussen als relatief laag kan worden beschouwd, is het belangrijk op basis van deze positieve bevindingen een vervolgonderzoek te doen en het bewakingsprogramma in 2004 voort te zetten om een beter inzicht te krijgen in de epizoötiologie van de avaire-influenzavirussen. (10) De lidstaten moeten hun programma ter goedkeuring voorleggen aan de Commissie, zodat eventueel financiële bijstand van de Gemeenschap kan worden verleend. (11) Artikel 32 van de Akte van Toetreding van 2003 bepaalt dat de nieuwe lidstaten wat de uitgaven uit hoofde van de veterinaire fondsen betreft dezelfde behandeling krijgen als de huidige lidstaten. (12) Voor geen enkel programma mogen echter financiële verbintenissen worden aangegaan voordat de betrokken nieuwe lidstaat is toegetreden. Bovendien kan de controle op bepaalde ziekten in de toetredende landen ook uit andere communautaire instrumenten worden medegefinancierd. (13) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De lidstaten leggen uiterlijk op 15 maart 2004 een programma voor het uitvoeren van onderzoek naar aviaire influenza bij pluimvee en bij in het wild levende vogels ter goedkeuring voor aan de Commissie. Artikel 2 De Gemeenschap verleent een financiële bijdrage voor de in artikel 1 bedoelde maatregelen ten belope van 50 % van de door de lidstaten gemaakte kosten voor bemonstering en analyse van de monsters, met een maximum van 600000 EUR voor alle lidstaten tezamen. Artikel 3 Deze beschikking is gericht tot de lidstaten. Gedaan te Brussel, 29 januari 2004. Voor de Commissie David Byrne Lid van de Commissie (1) PB L 224 van 18.8.1990, blz. 19. Beschikking gewijzigd bij Verordening (EG) nr. 806/2003 (PB L 122 van 16.5.2003, blz. 1). (2) PB L 167 van 22.6.1992, blz. 1. (3) PB L 213 van 9.8.2002, blz. 38. (4) PB L 228 van 24.8.2002, blz. 27. Beschikking gewijzigd bij Beschikking 2003/21/EG (PB L 8 van 14.1.2003, blz. 37).",
  "source": "EUR LEX"
}