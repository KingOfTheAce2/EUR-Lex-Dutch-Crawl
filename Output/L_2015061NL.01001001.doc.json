{
  "url": "http://www.w3.org/1999/xhtml\"><!--",
  "content": "L_2015061NL.01001001.xml 5.3.2015 NL Publicatieblad van de Europese Unie L 61/10 BESLUIT (EU) 2015/354 VAN DE RAAD van 2 maart 2015 betreffende de goedkeuring van het reglement van orde van het onder auspiciën van de Europese Investeringsbank ingestelde Comité van de Investeringsfaciliteit DE RAAD VAN DE EUROPESE UNIE, Gezien het Verdrag betreffende de Europese Unie, Gezien het Verdrag betreffende de werking van de Europese Unie, Gezien het Intern Akkoord tussen de vertegenwoordigers van de regeringen van de lidstaten, in het kader van de Raad bijeen, betreffende de financiering van de steun van de Europese Unie binnen het meerjarig financieel kader voor 2014-2020, overeenkomstig de ACS-EU-partnerschapsovereenkomst, en betreffende de toewijzing van financiële bijstand ten behoeve van de landen en gebieden overzee waarop de bepalingen van het vierde deel van het Verdrag betreffende de werking van de Europese Unie van toepassing zijn ( 1 ) („intern akkoord”), en met name artikel 9, lid 2, Gezien het voorstel van de Europese Investeringsbank, Overwegende hetgeen volgt: (1) De Partnerschapsovereenkomst tussen de leden van de groep van staten in Afrika, het Caribisch gebied en de Stille Oceaan, enerzijds, en de Europese Gemeenschap en haar lidstaten, anderzijds, ondertekend te Cotonou op 23 juni 2000 ( 2 ) , voor de eerste maal gewijzigd te Luxemburg op 25 juni 2005 ( 3 ) en voor de tweede maal gewijzigd op 22 juni 2010 in Ouagadougou ( 4 ) (de „ACS-EU-partnerschapsovereenkomst”), voorziet in de goedkeuring van financiële protocollen voor elke periode van vijf jaar. (2) Op 26 juni 2013 hebben de vertegenwoordigers van de regeringen van de lidstaten, in het kader van de Raad bijeen, een intern akkoord vastgesteld overeenkomstig de ACS-EU-partnerschapsovereenkomst, waarbij, onder auspiciën van de Europese Investeringsbank (EIB), een comite („het Comité van de Investeringsfaciliteit”) werd ingesteld, dat is samengesteld uit vertegenwoordigers van de regeringen van de lidstaten en een vertegenwoordiger van de Commissie. (3) Op 17 november 2014, heeft de EIB, na raadpleging van de Commissie, een voorstel van een besluit houdende vaststelling van het reglement van orde van het Comité van de Investeringsfaciliteit bij de Raad neergelegd. (4) Het reglement van orde van het Comité van de Investeringsfaciliteit dient de relevante bepalingen van Besluit 2013/755/EU ( 5 ) en van Verordening (EU) 2015/322 ( 6 ) te omvatten, HEEFT HET VOLGENDE BESLUIT VASTGESTELD: Artikel 1 Het reglement van orde van het onder auspiciën van de Europese Investeringsbank ingestelde Comité van de Investeringsfaciliteit, zoals neergelegd in de bijlage, wordt goedgekeurd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 2 maart 2015. Voor de Raad De voorzitter D. REIZNIECE-OZOLA ( 1 ) PB L 210 van 6.8.2013, blz. 1 . ( 2 ) PB L 317 van 15.12.2000, blz. 3 . ( 3 ) PB L 287 van 28.10.2005, blz. 4 . ( 4 ) PB L 287 van 4.11.2010, blz. 3 . ( 5 ) Besluit 2013/755/EU van de Raad van 25 november 2013 betreffende de associatie van de landen en gebieden overzee met de Europese Unie („LGO-besluit”) ( PB L 344 van 19.12.2013, blz. 1 ). ( 6 ) Verordening (EU) 2015/322 van 2 maart 2015 inzake de uitvoering van het elfde Europees Ontwikkelingsfonds ( PB L 58 van 3.3.2015, blz. 1 ). BIJLAGE REGLEMENT VAN ORDE VAN HET ONDER AUSPICIËN VAN DE EUROPESE INVESTERINGSBANK INGESTELDE COMITÉ VAN DE INVESTERINGSFACILITEIT Artikel 1 1.   Het Comité van de Investeringsfaciliteit („het comité”) is samengesteld uit vertegenwoordigers van de lidstaten, en wel één per lidstaat, en een vertegenwoordiger van de Commissie. Slechts de leden van het comité die door de lidstaten zijn aangewezen, of hun plaatsvervangers, hebben stemrecht. 2.   De voorzitter en de vicevoorzitter van het comité worden door de lidstaten uit de door hen aangewezen leden van het comité voor een periode van twee jaar gekozen. De verkiezing vindt bij geheime stemming plaats aan het begin van de eerste vergadering van het comité. De voorzitter wordt overeenkomstig artikel 3 met gekwalificeerde meerderheid van stemmen uit de kandidaten gekozen. De vicevoorzitter wordt volgens dezelfde procedure gekozen. 3.   De Europese Investeringsbank („de Bank”) verzorgt het secretariaat en de ondersteunende dienstverlening van het comité. 4.   Iedere lidstaat draagt één vertegenwoordiger voor, alsmede één stemgerechtigde plaatsvervanger. De plaatsvervangers kunnen als waarnemer de vergadering van het comité bijwonen, maar beschikken uitsluitend over stemrecht wanneer de vertegenwoordiger van hun lidstaat afwezig is. Indien in een uitzonderlijk geval de vertegenwoordiger noch de plaatsvervanger een vergadering van het comité kan bijwonen, kan de vertegenwoordiger volmacht geven aan een andere vertegenwoordiger, dan wel worden vervangen door een ad hoc door de lidstaat aan te wijzen derde. De lidstaten stellen de Bank en het secretariaat-generaal van de Raad van de Europese Unie in kennis van de namen en adressen van hun vertegenwoordigers en plaatsvervangers, en wel via hun permanente vertegenwoordigingen bij de Europese Unie. 5.   De Commissie draagt ten behoeve van het bijwonen van de vergaderingen van het comité één vertegenwoordiger en één plaatsvervanger voor en stelt de Bank en het secretariaat-generaal van de Raad in kennis van hun namen. De aangewezen personen kunnen worden bijgestaan door functionarissen en andere personeelsleden van de Commissie. 6.   De Bank draagt ten behoeve van de werkzaamheden van het comité twee functionarissen voor die gerechtigd zijn de vergaderingen van het comité bij te wonen en stelt de Commissie en het secretariaat-generaal van de Raad in kennis van hun namen. De aangewezen personen kunnen worden bijgestaan door andere functionarissen van de Bank. 7.   Een vertegenwoordiger van het secretariaat-generaal van de Raad en een vertegenwoordiger van de Europese Dienst voor extern optreden (EDEO) worden verzocht de vergaderingen van het comité als waarnemer bij te wonen. Artikel 2 Het comité vergadert ten minste viermaal per jaar in het hoofdkantoor van de Bank in Luxemburg, na oproeping door de voorzitter. Voorts kan het comité op verzoek van een van zijn leden of van de Bank door de voorzitter worden bijeengeroepen. Convocaties en de in artikel 5, lid 1, bedoelde documenten worden door het secretariaat tegelijkertijd toegezonden aan de leden van het comité en hun plaatsvervangers, aan het secretariaat-generaal van de Raad, aan de Commissie en aan de EDEO, samen met bijzonderheden met betrekking tot de voor de vergadering voorgestelde agenda. Artikel 3 Het comité besluit ten aanzien van alle onderwerpen met een gekwalificeerde meerderheid van 721 uit 1 000 stemmen, waarbij ten minste 15 lidstaten vóór moeten stemmen. De blokkeringsminderheid bestaat uit 280 stemmen. Het gewicht van de stemmen van de vertegenwoordigers van de lidstaten wordt als volgt bepaald: Lidstaat Aantal stemmen België 33 Bulgarije 2 Tsjechië 8 Denemarken 20 Duitsland 206 Estland 1 Ierland 9 Griekenland 15 Spanje 79 Frankrijk 178 Kroatië 2 Italië 125 Cyprus 1 Letland 1 Litouwen 2 Luxemburg 3 Hongarije 6 Malta 1 Nederland 48 Oostenrijk 24 Polen 20 Portugal 12 Roemenië 7 Slovenië 2 Slowakije 4 Finland 15 Zweden 29 Verenigd Koninkrijk 147 Totaal 1 000 Artikel 4 1.   Met inachtneming van hetgeen is bepaald in artikel 3 van dit reglement van orde en in artikel 16 van Verordening (EU) 2015/322 van de Raad ( 1 ) („de uitvoeringsverordening”) heeft het comité de volgende taken: a) met betrekking tot de Investeringsfaciliteit, zijn goedkeuring hechten aan: i) de operationele richtsnoeren en voorstellen voor de herziening daarvan; ii) de investeringsstrategieën en de bedrijfsplannen, met inbegrip van prestatie-indicatoren, overeenkomstig artikel 16, lid 2, onder b), van de uitvoeringsverordening; iii) de jaarverslagen, met inbegrip van de jaarrekeningen; iv) alle algemene beleidsdocumenten, met inbegrip van evaluatierapporten; b) het uitbrengen van advies over: i) alle financieringsvoorstellen van de Investeringsfaciliteit; ii) alle financieringsvoorstellen vanuit de eigen middelen van de Bank uit hoofde van de ACS-EG-partnerschapsovereenkomst en het LGO-besluit, met inbegrip van de voorstellen voor projecten waarvoor de Commissie een negatief advies heeft uitgebracht; iii) het gebruik van een rentesubsidie bij projecten die het toekennen van een rentesubsidie inhouden; iv) voorstellen betreffende de ontwikkeling van het kader voor de meting van resultaten van de Bank, voor zover dit van toepassing is op verrichtingen uit hoofde van de ACS-EU-partnerschapsovereenkomst; v) andere voorstellen op basis van de algemene beginselen zoals vastgelegd in de operationele richtsnoeren. Om het goedkeuringsproces voor kleine interventies te stroomlijnen, kan het comité gunstig advies uitbrengen over voorstellen van de Bank voor een algemene toewijzing (rentesubsidies, technische bijstand) of algemene goedkeuring (leningen, risicokapitaal) overeenkomstig artikel 16, lid 3, van de uitvoeringsverordening. De besluitvormingsorganen van de Bank kunnen voorts van tijd tot tijd het comité verzoeken advies uit te brengen over andere onderwerpen van strategische of beleidsmatige aard die betrekking hebben op de activiteiten van de Bank in de ACS-landen. 2.   De voor het comité bestemde werkdocumenten en voorstellen worden door de Bank voorbereid en voorgelegd aan het comité en aan de waarnemers. De voorstellen dienen bijzonderheden te vermelden omtrent: a) de beschrijving van het project en de bijdrage die het levert aan de ontwikkelingsstrategie voor het desbetreffende land, zoals vastgelegd in de landenstrategiedocumenten; b) de met het project te bereiken ontwikkelingsdoelstelling, waaronder de duurzaamheid van de geplande maatregelen; c) de algemene opzet van het project en de redenen om het uit te voeren; d) de kosten, financiering en risico's van het project, alsmede, indien van toepassing, de maatregelen die de Bank voornemens is door te voeren ter verlaging van de risico's; e) het effect van het project op lokale, nationale en regionale schaal, uitgaande van de bepalingen van de ACS-EU-partnerschapsovereenkomst, onder meer op het gebied van het milieu; f) de goedkeuring of het advies van de Commissie, overeenkomstig artikel 16, lid 5, van de uitvoeringsverordening. 3.   De gedetailleerde regels voor de technische uitvoering van het project en het daarvoor geplande tijdschema worden in een bijlage bij het voorstel weergegeven. Artikel 5 1.   De Bank draagt zorg voor toezending van de relevante documenten en voorstellen aan de leden van het comité en hun plaatsvervangers, alsmede aan het secretariaat-generaal van de Raad en aan de EDEO, ten minste 21 kalenderdagen voor de vastgestelde vergaderdatum. In uitzonderlijke gevallen kan de voorzitter, op met redenen omkleed verzoek van de Bank, bepalen dat van bovenstaande termijn wordt afgeweken. Indien een lid van het comité het secretariaat echter mededeelt dat een afwijking van de termijn niet aanvaardbaar is, wordt het betreffende agendapunt geschrapt. 2.   De leden van het comité zenden de Bank hun schriftelijke opmerkingen of verzoeken om nadere inlichtingen toe met betrekking tot de ingevolge lid 1 verspreide documenten. Zij nemen daarbij de volgende termijnen voor toezending in acht: a) ten minste vijf werkdagen vóór de desbetreffende vergaderdatum, indien zij de Bank vragen een schriftelijke reactie te geven voorafgaand aan de vergadering; b) ten minste drie werkdagen, indien zij de Bank vragen een mondeling antwoord te geven tijdens de vergadering. Aan het recht van de leden van het comité om een mondeling antwoord van de Bank te krijgen op vragen die tijdens de vergadering over de ingevolge lid 1 verspreide documenten zijn gesteld, wordt geen afbreuk gedaan. 3.   Op voorstel van de voorzitter stelt het comité aan het begin van de vergadering de agenda vast. Ieder lid van het comité kan verzoeken dat er onderwerpen aan de agenda worden toegevoegd, evenwel uitsluitend ter bespreking. Daarbij kunnen inlichtingen mondeling worden verstrekt. 4.   Indien een vertegenwoordiger van een lidstaat afwezig is, wordt deze geacht de voorgelegde documenten te hebben goedgekeurd dan wel hieromtrent een positief advies te hebben uitgebracht, tenzij hij de voorzitter van het comité schriftelijk heeft bericht voornemens te zijn deze niet goed te keuren of daaromtrent geen positief advies uit te brengen dan wel, in een uitzonderlijk geval, volmacht heeft gegeven aan een vertegenwoordiger van een andere lidstaat. Indien er stemvolmachten zijn afgegeven of een vervanger is aangewezen, wordt de voorzitter van het comité hiervan vooraf in kennis gesteld. Een vertegenwoordiger van een lidstaat mag slechts van de vertegenwoordiger van één andere lidstaat een volmacht ontvangen. Artikel 6 1.   Op initiatief van de Bank kan het comité via een schriftelijke procedure om advies worden gevraagd, mits de voorzitter hiermee vooraf akkoord is gegaan. 2.   Indien de Bank een voorstel via de schriftelijke procedure voorlegt, voorziet zij dit van alle relevante ondersteunende documenten. Indien een vertegenwoordiger van een lidstaat binnen 21 kalenderdagen na voorlegging van een voorstel geen afwijzende stem heeft uitgebracht, wordt hij geacht met het voorstel te hebben ingestemd. 3.   Indien een van zijn leden uiterlijk vijf werkdagen voor het verstrijken van de in lid 2 genoemde periode van 21 kalenderdagen uitdrukkelijk om bespreking van het voorstel tijdens een vergadering van het comité heeft gevraagd, wordt het voorstel voorgelegd tijdens de volgende geplande vergadering van het comité. In bijzonder urgente situaties kan de Bank bij wijze van uitzondering verlangen dat de voorzitter overeenkomstig het in artikel 2 bepaalde een buitengewone vergadering van het comité uitschrijft. Artikel 7 1.   Onverminderd artikel 16, lid 6, van de uitvoeringsverordening kan het comité zijn goedkeuring of positief advies uitbrengen onder voorbehoud van de door het Comité gestelde voorwaarden. 2.   Het comité kan verlangen dat de beoordeling van een verzoek of voorstel op bepaalde onderdelen wordt aangevuld. In een dergelijk geval kan het verzoek of het voorstel nogmaals aan het comité worden voorgelegd. 3.   De door het comité uitgebrachte adviezen worden doorgezonden aan de bestuursorganen van de Bank. Artikel 8 1.   Onder verantwoordelijkheid van de voorzitter stelt het secretariaat binnen vijftien werkdagen na elke vergadering van het comité een verslag op dat de voornaamste conclusies en de belangrijkste standpunten van de leden van het comité bevat. Het secretariaat stelt tevens een verslag op van de via de schriftelijke procedure kenbaar gemaakte standpunten en uitgebrachte stemmen. Deze verslagen worden toegezonden aan de leden van het comité. 2.   Het verslag wordt als definitief beschouwd zodra het door het comité is goedgekeurd, hetzij via de schriftelijke procedure, hetzij tijdens een volgende vergadering. 3.   Alle voor het comité bestemde correspondentie dient te worden toegezonden aan het secretariaat, ter attentie van de voorzitter van het comité. 4.   Alle vertegenwoordigers en waarnemers die vergaderingen van het comité bijwonen, dienen vertrouwelijkheid in acht te nemen met betrekking tot het werk en de beraadslagingen van het comité. Daarmee verband houdende documenten zijn bedoeld voor gebruik door de personen voor wie zij bestemd zijn; zij zijn verantwoordelijk voor het veilig bewaren en het waarborgen van de vertrouwelijkheid van die documenten. 5.   Tweemaal per jaar stelt de Bank, in overleg met de voorzitter van het comité, algemene informatie over de uitvoering van de Investeringsfaciliteit ter beschikking van het EOF-comité en de voorbereidende instanties van de Raad, met name de Groep ACS, om te waarborgen dat de in het kader van het Europees Ontwikkelingsfonds gefinancierde activiteiten in grote lijnen coherent en complementair zijn. Hierbij worden de in lid 4 bedoelde vertrouwelijkheidsvoorschriften in acht genomen. Artikel 9 1.   De huishoudelijke uitgaven van het comité, met inbegrip van de reiskosten van één delegatielid per lidstaat, worden gedragen door de Bank. De vertegenwoordiger van een lidstaat die optreedt als voorzitter van het comité heeft, naast de eventuele andere vertegenwoordiger uit dezelfde lidstaat, ook recht op reiskostenvergoeding. 2.   De Bank stelt het comité de ruimten en faciliteiten ter beschikking die het nodig heeft om zijn werk te verrichten. Artikel 10 Alle mededelingen, correspondentie of documenten die moeten worden verzonden in uitvoering van dit reglement van orde, kunnen per elektronische post of per fax worden verzonden. ( 1 ) Verordening (EU) 2015/322 van 2 maart 2015 inzake de uitvoering van het elfde Europees Ontwikkelingsfonds ( PB L 58 van 3.3.2015, blz. 1 ).",
  "source": "EUR LEX"
}