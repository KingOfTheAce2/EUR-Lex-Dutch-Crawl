{
  "url": "http://www.w3.org/1999/xhtml\"><!--",
  "content": "C_2019174NL.01000501.xml 21.5.2019 NL Publicatieblad van de Europese Unie C 174/5 BESLUIT VAN DE COMMISSIE van 17 mei 2019 tot oprichting van de deskundigengroep van de Commissie inzake bruto nationaal inkomen (Voor de EER relevante tekst) (2019/C 174/06) DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) Uit hoofde van artikel 338 van het Verdrag betreffende de werking van de Europese Unie stellen het Europees Parlement en de Raad maatregelen vast voor de opstelling van statistieken wanneer zulks voor de vervulling van de taken van de Unie nodig is. (2) Uit hoofde van artikel 4 van Verordening (EU) 2019/516 van het Europees Parlement en de Raad ( 1 ) moet de Commissie een formele deskundigengroep oprichten die bestaat uit vertegenwoordigers van alle lidstaten en wordt voorgezeten door een vertegenwoordiger van de Commissie, die de Commissie adviseert en zijn standpunt kenbaar maakt ten aanzien van de vergelijkbaarheid, betrouwbaarheid en volledigheid van de berekeningen van het bruto nationaal inkomen (bni), die eventuele problemen met betrekking tot de uitvoering van Verordening (EU) 2019/516 onderzoekt en die jaarlijks advies uitbrengt over de geschiktheid van de bni-gegevens van de lidstaten voor de vaststelling van de eigen middelen. (3) Het is derhalve noodzakelijk om een groep van deskundigen op het gebied van bni (de „bni-deskundigengroep”) op te richten en de taken, de structuur en de werking ervan vast te stellen. (4) De bni-deskundigengroep moet elk jaar advies uitbrengen over de geschiktheid van de bni-gegevens die jaarlijks door de lidstaten worden ingediend voor gebruik in het stelsel van eigen middelen van de Europese Unie. (5) De bni-deskundigengroep moet bestaan uit deskundigen op het gebied van nationale rekeningen van de nationale instanties voor de statistiek van de lidstaten. (6) Er moeten voorschriften inzake de openbaarmaking van informatie door de leden van de bni-deskundigengroep worden vastgesteld. (7) Persoonsgegevens moeten worden verwerkt overeenkomstig Verordening (EU) 2018/1725 van het Europees Parlement en de Raad ( 2 ) , HEEFT HET VOLGENDE BESLUIT VASTGESTELD: Artikel 1 Onderwerp De deskundigengroep van de Commissie inzake bruto nationaal inkomen („de bni-deskundigengroep”) wordt hierbij opgericht. Artikel 2 Taken De bni-deskundigengroep heeft de volgende taken: a) de Commissie adviseren en zijn standpunt kenbaar maken ten aanzien van de vergelijkbaarheid, betrouwbaarheid en volledigheid van de berekeningen van het bruto nationaal inkomen (bni), onverminderd artikel 2, lid 3, van Verordening (EU) nr. 549/2013 van het Europees Parlement en de Raad ( 3 ) ; b) problemen met betrekking tot de uitvoering van Verordening (EU) 2019/516 onderzoeken; c) jaarlijks de overeenkomstig artikel 2, lid 2, van Verordening (EU) 2019/516 ingediende gegevens en het overeenkomstig artikel 2, lid 3, van die verordening ingediende verslag onderzoeken met betrekking tot de bronnen en methoden voor de berekening van het bni en de onderdelen daarvan. Dat jaarlijkse onderzoek vormt de basis voor een advies van de bni-deskundigengroep over de geschiktheid van de bni-gegevens van de lidstaten voor de vaststelling van de eigen middelen met betrekking tot betrouwbaarheid, vergelijkbaarheid en volledigheid. In dat advies worden de belangrijkste documenten genoemd waarop het onderzoek is gebaseerd; d) de Commissie bijstaan bij de voorbereiding van wetgevingsvoorstellen en beleidsinitiatieven inzake de harmonisatie van het bruto nationaal inkomen tegen marktprijzen; e) de Commissie bijstaan bij de voorbereiding van overeenkomstig Verordening (EU) 2019/516 vast te stellen gedelegeerde handelingen; f) de Commissie bijstaan in een vroeg stadium van de voorbereiding van overeenkomstig Verordening (EU) 2019/516 vast te stellen uitvoeringshandelingen vóór de indiening bij het Comité voor het Europees statistisch systeem in overeenstemming met Verordening (EU) nr. 182/2011 van het Europees Parlement en de Raad ( 4 ) ; g) de uitwisseling van ervaringen en goede praktijken inzake de harmonisatie van het bruto nationaal inkomen tegen marktprijzen faciliteren; h) de Commissie bijstaan met advies over kwesties in verband met het herzieningsbeleid van bni-gegevens. Artikel 3 Overleg De Commissie kan de bni-deskundigengroep raadplegen over alle aangelegenheden in verband met het bruto nationaal inkomen. Artikel 4 Lidmaatschap 1.   De leden zijn de in artikel 5, lid 1, van Verordening (EG) nr. 223/2009 van het Europees Parlement en de Raad ( 5 ) vermelde nationale instanties voor de statistiek van de lidstaten. 2.   De nationale instanties voor de statistiek van de lidstaten wijzen hun vertegenwoordigers aan en zorgen ervoor dat hun vertegenwoordigers een hoog niveau van deskundigheid aan de dag leggen bij het opstellen van de nationale rekeningen. Artikel 5 Voorzitter De bni-deskundigengroep wordt voorgezeten door een vertegenwoordiger van de Commissie (Eurostat). Artikel 6 Functioneren 1.   De bni-deskundigengroepen handelt op verzoek van de Commissie (Eurostat) in overeenstemming met de horizontale regels van de Commissie voor deskundigengroepen ( 6 ) (hierna „de horizontale regels” genoemd). 2.   De vergaderingen van de groep worden in beginsel in de gebouwen van de Commissie gehouden. 3.   De Commissie (Eurostat) verzorgt het secretariaat. Ambtenaren van de Commissie van andere diensten die een belang in de werkzaamheden hebben, mogen de vergaderingen van de groep en de subgroepen bijwonen. 4.   In overleg met de Commissie (Eurostat) kan de groep bij gewone meerderheid van haar leden besluiten haar beraadslagingen voor het publiek open te stellen. 5.   De notulen van de besprekingen over elk agendapunt en over de door de bni-deskundigengroep verleende adviezen moeten relevant en volledig zijn. De notulen worden onder verantwoordelijkheid van de voorzitter opgesteld door het secretariaat. 6.   De bni-deskundigengroep neemt haar adviezen, aanbevelingen en verslagen indien mogelijk met eenparigheid van stemmen aan. 7.   Wanneer er wordt gestemd, wordt de uitslag van de stemming bepaald bij gewone meerderheid van de leden. Leden die hebben tegengestemd of zich hebben onthouden, hebben het recht een document met een samenvatting van de redenen voor hun standpunt aan de adviezen, aanbevelingen of verslagen te laten hechten. Artikel 7 Subgroepen De Commissie (Eurostat) kan subgroepen oprichten om specifieke kwesties te onderzoeken op basis van een door de Commissie opgesteld mandaat. De subgroepen handelen overeenkomstig de horizontale regels en brengen verslag uit aan de bni-deskundigengroep. Zij worden opgeheven zodra hun opdracht is vervuld. Artikel 8 Uitgenodigde deskundigen De Commissie (Eurostat) kan deskundigen met een specifieke deskundigheid ten aanzien van een agendapunt verzoeken om op ad-hocbasis aan de werkzaamheden van de bni-deskundigengroep of de subgroepen deel te nemen. Artikel 9 Waarnemers 1.   Overeenkomstig de horizontale voorschriften kan via een rechtstreekse uitnodiging aan organisaties of andere publieke entiteiten dan de instanties van de lidstaten de status van waarnemer worden toegekend. 2.   De tot waarnemer benoemde organisaties of publieke entiteiten wijzen hun vertegenwoordigers aan. 3.   Waarnemers en hun vertegenwoordigers kunnen toestemming van de voorzitter krijgen om aan de besprekingen van de bni-deskundigengroep deel te nemen en deskundigheid te bieden. Zij hebben echter geen stemrecht en nemen niet deel aan het formuleren van de aanbevelingen of adviezen van de bni-deskundigengroep. Artikel 10 Reglement van orde Op voorstel van de Commissie (Eurostat) en met haar goedkeuring stelt de bni-deskundigengroep haar reglement van orde vast bij gewone meerderheid van haar leden, op basis van het standaardreglement van orde voor deskundigengroepen en met inachtneming van de horizontale regels. Artikel 11 Geheimhouding en behandeling van gerubriceerde informatie 1.   De leden van de bni-deskundigengroep en hun vertegenwoordigers, alsmede uitgenodigde deskundigen en waarnemers, zijn gebonden aan het beroepsgeheim, dat op grond van de Verdragen en de uitvoeringsregels ervan voor alle leden van de instellingen en hun personeelsleden geldt, alsook aan de veiligheidsvoorschriften van de Commissie betreffende de bescherming van gerubriceerde informatie van de Unie, die zijn neergelegd in de Besluiten (EU, Euratom) 2015/443 ( 7 ) en (EU, Euratom) 2015/444 ( 8 ) van de Commissie. Bij niet-nakoming van die verplichtingen mag de Commissie alle passende maatregelen nemen. 2.   De leden van de bni-deskundigengroep en hun vertegenwoordigers, alsmede uitgenodigde deskundigen en waarnemers, eerbiedigen de statistische geheimhoudingsplicht zoals vastgesteld bij Verordening (EG) nr. 223/2009, en met name artikel 20 (Bescherming van vertrouwelijke gegevens). Artikel 12 Transparantie 1.   De bni-deskundigengroep wordt opgenomen in het register van deskundigengroepen en andere adviesorganen van de Commissie (hierna „het register van deskundigengroepen” genoemd). De namen van de instanties van de lidstaten en de namen van waarnemers worden bekendgemaakt in het register van deskundigengroepen. 2.   Alle relevante documenten, inclusief de agenda’s, de notulen en de bijdragen van deelnemers, worden na de vergaderingen ter beschikking gesteld via een link in het register van deskundigengroepen naar een speciale website. Voor de toegang tot speciale websites wordt geen gebruikersregistratie, noch enige andere beperking opgelegd. De agenda wordt bijtijds vóór aanvang van de vergadering bekendgemaakt, gevolgd door de tijdige bekendmaking van de notulen. Op de bekendmakingsplicht wordt uitsluitend een uitzondering gemaakt wanneer wordt geoordeeld dat de openbaarmaking van een document zou leiden tot ondermijning van de bescherming van een openbaar of particulier belang als bedoeld in artikel 4 van Verordening (EG) nr. 1049/2001 van het Europees Parlement en de Raad ( 9 ) . Artikel 13 Vergaderkosten 1.   Deelnemers aan de werkzaamheden van de bni-deskundigengroep ontvangen geen bezoldiging voor hun diensten. 2.   Door participanten in het kader van de activiteiten van de bni-deskundigengroep en de subgroepen gemaakte reis- en verblijfkosten kunnen door de Commissie worden vergoed in overeenstemming met de binnen de Commissie geldende bepalingen en binnen de grenzen van de beschikbare kredieten die aan de diensten van de Commissie zijn toegewezen op grond van de jaarlijkse procedure voor de toewijzing van middelen. Gedaan te Brussel, 17 mei 2019. Voor de Commissie Marianne THYSSEN ( 1 ) Verordening (EU) 2019/516 van het Europees Parlement en de Raad van 19 maart 2019 betreffende de harmonisatie van het bruto nationaal inkomen tegen marktprijzen en tot intrekking van Richtlijn 89/130/EEG, Euratom van de Raad en Verordening (EG, Euratom) nr. 1287/2003 van de Raad (bni-verordening) ( PB L 91 van 29.3.2019, blz. 19 ). ( 2 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 3 ) Verordening (EU) nr. 549/2013 van het Europees Parlement en de Raad van 21 mei 2013 betreffende het Europees systeem van nationale en regionale rekeningen in de Europese Unie ( PB L 174 van 26.6.2013, blz. 1 ). ( 4 ) Verordening (EU) nr. 182/2011 van het Europees Parlement en de Raad van 16 februari 2011 tot vaststelling van de algemene voorschriften en beginselen die van toepassing zijn op de wijze waarop de lidstaten de uitoefening van de uitvoeringsbevoegdheden door de Commissie controleren ( PB L 55 van 28.2.2011, blz. 13 ). ( 5 ) Verordening (EG) nr. 223/2009 van de Raad en het Europees Parlement van 11 maart 2009 betreffende de Europese statistiek ( PB L 87 van 31.3.2009, blz. 164 ). ( 6 ) Besluit C(2016) 3301 final van de Commissie van 30 mei 2016 tot vaststelling van horizontale regels voor de oprichting en het functioneren van haar deskundigengroepen. ( 7 ) Besluit (EU, Euratom) 2015/443 van de Commissie van 13 maart 2015 betreffende veiligheid binnen de Commissie ( PB L 72 van 17.3.2015, blz. 41 ). ( 8 ) Besluit (EU, Euratom) 2015/444 van de Commissie van 13 maart 2015 betreffende de veiligheidsvoorschriften voor de bescherming van gerubriceerde EU-informatie ( PB L 72 van 17.3.2015, blz. 53 ). ( 9 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 ). Uitzonderingen strekken tot bescherming van de openbare veiligheid, militaire aangelegenheden, internationale betrekkingen, het financieel, monetair of economisch beleid, de persoonlijke levenssfeer en de integriteit van het individu, commerciële belangen, gerechtelijke procedures en juridisch advies, inspecties/onderzoeken/audits en het besluitvormingsproces van de instelling.",
  "source": "EUR LEX"
}