{
  "url": "http://www.w3.org/1999/xhtml\">",
  "content": "L_202400742NL.000101.fmx.xml Publicatieblad van de Europese Unie NL Serie L 2024/742 23.2.2024 UITVOERINGSBESLUIT (EU) 2024/742 VAN DE RAAD van 20 februari 2024 inzake de verlenging van het mandaat van de voorzitter van de Europese Bankautoriteit (EBA) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( 1 ) , en met name artikel 48, lid 4, Gezien het voorstel van de raad van toezichthouders van de Europese Bankautoriteit, Overwegende hetgeen volgt: (1) Op 19 februari 2019 heeft de raad van toezichthouders van de Europese Bankautoriteit (EBA) de heer José Manuel CAMPA aangeduid als voorzitter van de EBA (de “voorzitter”). Op 14 maart 2019 heeft het Europees Parlement dat voorstel goedgekeurd. (2) Verordening (EU) nr. 1093/2010 is gewijzigd bij Verordening (EU) 2019/2175 van het Europees Parlement en de Raad ( 2 ) , onder meet wat betreft de procedure voor de verlenging van het mandaat van de voorzitter. (3) Overeenkomstig artikel 48, lid 4, van Verordening (EU) nr. 1093/2010, zoals gewijzigd, kan de Raad, op basis van een voorstel van de raad van toezichthouders van de EBA en met de hulp van de Commissie, en rekening houdend met de evaluatie van die raad van toezichthouders, het mandaat van de voorzitter verlengen. (4) Op grond van artikel 48, lid 3, van Verordening (EU) nr. 1093/2010 bedraagt het mandaat van de voorzitter van de EBA vijf jaar en kan het eenmaal worden verlengd. (5) Op 18 oktober 2023 heeft de Raad het voorstel van de raad van toezichthouders van de EBA voor de verlenging van het mandaat van de huidige voorzitter ontvangen, HEEFT HET VOLGENDE BESLUIT VASTGESTELD: Artikel 1 Het mandaat van de heer José Manuel CAMPA, voorzitter van de Europese Bankautoriteit (EBA), wordt verlengd voor een periode van vijf jaar met ingang van 30 april 2024. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 20 februari 2024. Voor de Raad De voorzitter H. LAHBIB ( 1 ) PB L 331 van 15.12.2010, blz. 12 . ( 2 ) Verordening (EU) 2019/2175 van het Europees Parlement en de Raad van 18 december 2019 tot wijziging van Verordening (EU) nr. 1093/2010 tot oprichting van een Europese toezichthoudende autoriteit (Europese Bankautoriteit), Verordening (EU) nr. 1094/2010 tot oprichting van een Europese toezichthoudende autoriteit (Europese Autoriteit voor verzekeringen en bedrijfspensioenen), Verordening (EU) nr. 1095/2010 tot oprichting van een Europese toezichthoudende autoriteit (Europese Autoriteit voor effecten en markten), Verordening (EU) nr. 600/2014 betreffende markten in financiële instrumenten, Verordening (EU) 2016/1011 betreffende indices die worden gebruikt als benchmarks voor financiële instrumenten en financiële overeenkomsten of om de prestatie van beleggingsfondsen te meten, en Verordening (EU) 2015/847 betreffende bij geldovermakingen te voegen informatie ( PB L 334 van 27.12.2019, blz. 1 ). ELI: http://data.europa.eu/eli/dec_impl/2024/742/oj ISSN 1977-0758 (electronic edition)",
  "source": "EUR LEX"
}