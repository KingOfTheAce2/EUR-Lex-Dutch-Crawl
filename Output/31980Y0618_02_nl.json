{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31980Y0618(02):NL:HTML\">",
  "content": "EUR-Lex - 31980Y0618(02) - NL Avis juridique important | 31980Y0618(02) Resolutie van de Raad van 9 juni 1980 betreffende nieuwe beleidslijnen voor de Gemeenschap op het gebied van energiebesparing Publicatieblad Nr. C 149 van 18/06/1980 blz. 0003 - 0005 Bijzondere uitgave in het Spaans: Hoofdstuk 12 Deel 4 blz. 0005 Bijzondere uitgave in het Portugees: Hoofdstuk 12 Deel 4 blz. 0005 RESOLUTIE VAN DE RAAD van 9 juni 1980 betreffende nieuwe beleidslijnen voor de Gemeenschap op het gebied van energiebesparing DE RAAD VAN DE EUROPESE GEMEENSCHAPPEN, Kennis genomen hebbende van de mededelingen van de Commissie van 21 juni 1979 getiteld \"Derde verslag over het energiebesparingsprogramma van de Gemeenschap\" en \"Nieuwe acties van de Gemeenschap op het gebied van energiebesparing\", Na kennis te hebben genomen van het advies van het Europese Parlement (1), Na kennis te hebben genomen van het advies van het Economisch en Sociaal Comité (2), Overwegende de resoluties van de Raad van 17 december 1974 betreffende enerzijds doelstellingen van het communautaire energiebeleid voor 1985 (3) en anderzijds het actieprogramma van de Gemeenschappen inzake het rationeel gebruik van energie (4); Overwegende de conclusies van de Europese Raad van juli 1978 en van maart 1979 waarbij opnieuw de doelstellingen voor het rationeel gebruik van energie voor 1985 zijn bevestigd en een grotere draagwijdte hebben gekregen; Overwegende dat het noodzakelijk is voor het energiebesparingsprogramma van de Gemeenschap doelstellingen voor 1990 vast te stellen; Overwegende dat de Lid-Staten en de Gemeenschap over het geheel genomen in het algemeen bevredigende vooruitgang hebben geboekt bij de verwezenlijking van de doelstellingen voor 1985; Overwegende dat elke Lid-Staat echter moet bijdragen tot het bereiken van de communautaire doelstellingen door het aanvaarden van vergelijkbare programma's voor energiebesparing, rekening houdend met de omstandigheden in de betrokken Lid-Staat; Overwegende dat de coördinatie van de nationale programma's en, in voorkomend geval, van specifieke acties op communautair niveau, tot betere resultaten kan leiden, in overeenstemming met de Verdragen,    1. hecht zijn goedkeuring aan het streven naar een geleidelijke vermindering van de gemiddelde verhouding voor de hele Gemeenschap tussen het groeipercentage van het brutoverbruik van primaire energie en het groeipercentage van het bruto binnenlands produkt tot 0,7 of minder tegen 1990; 2. komt overeen dat de Lid-Staten hun energiebesparingsprogramma's waar nodig moeten aanpassen om ervoor te zorgen dat elke Lid-Staat tegen eind 1980 beschikt over een energiebesparingsprogramma dat alle grote sectoren van energieverbruik omvat, en over een passend energieprijsbeleid. Om vergelijkbare effecten te bewerkstelligen, moet men zich bij deze programma's laten leiden door beginselen inzake energieprijsbeleid en maatregelen zoals die worden aanbevolen in het in de bijlage opgenomen basisprogramma. Zij moeten echter aan de specifieke prioriteiten en omstandigheden van de Lid-Staten zijn aangepast; 3. komt overeen dat de werkzaamheden, inzonderheid in de internationale organisaties, die betrekking hebben op de technische uitwerking van de methoden voor het meten van het energieverbruik en de normen voor het meten van het rendement, met name die welke verwarmingstoestellen en huishoudelijke apparaten betreffen, moeten worden bespoedigd; 4. verzoekt de Commissie hem op basis van de door de Lid-Staten verstrekte gegevens op de hoogte te houden van de vooruitgang bij de nationale programma's inzake energiebesparing en hem verslag uit te brengen over de vooruitgang die is geboekt bij de verwezenlijking van de communautaire doelstellingen inzake energiebesparing.  (1) PB nr. C 117 van 12.5.1980, blz. 66. (2) PB nr. C 113 van 7.5.1980, blz. 1. (3) PB nr. C 153 van 9.7.1975, blz. 2. (4) PB nr. C 153 van 9.7.1975, blz. 5. BIJLAGE HOOFDLIJNEN VAN EEN BASISPROGRAMMA VOOR ENERGIEBESPARING DAT AAN ALLE LID-STATEN WORDT AANBEVOLEN A. ENERGIEPRIJZEN De energieprijzen moeten gebaseerd zijn op de volgende beginselen:    - de verbruikersprijzen moeten een afspiegeling zijn van de representatieve omstandigheden op de wereldmarkt rekening houdend met de tendensen op langere termijn; - een van de factoren die de verbruikersprijzen bepalen, moet de kostprijs van vervanging en ontwikkeling van energiebronnen zijn; - de energieprijzen op de markt moeten zo doorzichtig mogelijk zijn. Aan de energieprijzen en de kosten voor de verbruikers van de door apparaten verbruikte energie moet zoveel mogelijk publiciteit worden gegeven. B. MAATREGELEN TER BEVORDERING VAN EEN RATIONEEL GEBRUIK VAN ENERGIE De volgende maatregelen worden aanbevolen:    1. Energiebesparing in woningen      - Een aanzienlijke opwaartse herziening van het voorgeschreven minimum thermische rendement voor nieuwe woningen en verwarmingssystemen; - voorschriften die de individuele meting en facturering van het verbruik alsmede de regulering van verwarmingssystemen in collectieve woongebouwen garanderen; - rendementsnormen en toezicht op het onderhoud van verwarmingssystemen; - propagandacampagnes en adviescentra voor energiebesparing in woningen; - financiële steun voor de nodige aanpassing van bestaande woningen, modelprogramma voor woningen in de overheidssector; - energielabels voor huishoudelijke apparatuur. 2. Energiebesparing in de industrie      - Het voeren van een boekhouding van het energieverbruik, in het bijzonder in industrieën die grote hoeveelheden energie verbruiken; - financiële steun voor kleine en middelgrote ondernemingen, propagandacampagnes; - financiële steun en fiscale faciliteiten ter bevordering van investeringen voor energiebesparing; - financiële steun ten behoeve van promotie op commerciële basis van nieuwe technologieën, apparatuur of methoden voor energiebesparing (demonstratieprojecten). 3. Energiebesparing in de landbouw      - Stimulering van het gebruik van minder energie vergend landbouwmaterieel bestemd voor vervoer en behandeling van de verbouwde produkten ; begrip aankweken voor en opleiden tot een beter gebruik van het bestaande materieel en het hanteren van landbouwtechnieken die minder energie vragen; - rationeel gebruik van kunstmest; - beter gebruik van de ter plaatse beschikbare vervangingsenergiebronnen voor verwarming van landbouwbedrijfsgebouwen en kassen. 4. Energiebesparing in kantoren en in de commerciële sector      - Modelprogramma voor overheidsgebouwen; - verplichte normen voor het minimum thermische rendement voor nieuwe kantoren; - rendementsnormen en toezicht op het onderhoud van verwarmings-, koel- en ventilatiesystemen. 5. Energiebesparing bij het vervoer      - Voorlichtings- en propagandacampagnes; - invoering van standaardproeven voor het meten van het brandstofverbruik van voertuigen; - zo nodig toepassing van maatregelen opdat de in de Gemeenschap verkochte nieuwe voertuigen beantwoorden aan de vrijwillige, door de fabrikanten van motorvoertuigen in de Gemeenschap aangekondigde doelstellingen voor verlaging van het brandstofverbruik; - verzamelen van gegevens die op nationaal niveau ter beschikking staan, om op communautair niveau na te gaan welke vorderingen zijn gemaakt bij de verwezenlijking van deze vrijwillige doelstellingen. 6. Energieproduktie Maatregelen ter bevordering van het rationeel gebruik van warmte die vrijkomt bij de opwekking van elektrische energie of bij industriële procédés, alsmede van de ontwikkeling van warmtedistributienetten. 7. Voorlichting en onderwijs      - Intensieve programma's om energiebesparing te propageren; - educatieve programma's in scholen, instituten voor technisch onderwijs en universiteiten en herscholingsprogramma's. 8. Intensieve inspanningen op het gebied van onderzoek, ontwikkeling en demonstratie.",
  "source": "EUR LEX"
}