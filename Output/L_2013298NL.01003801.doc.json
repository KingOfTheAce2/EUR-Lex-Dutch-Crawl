{
  "url": "http://www.w3.org/1999/xhtml\"><!--",
  "content": "L_2013298NL.01003801.xml 8.11.2013 NL Publicatieblad van de Europese Unie L 298/38 UITVOERINGSBESLUIT VAN DE COMMISSIE van 7 november 2013 tot oprichting van de Europese infrastructuur voor geavanceerd translationeel onderzoek in de geneeskunde als een consortium voor een Europese onderzoeksinfrastructuur (Eatris Eric) (2013/640/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (Eric) ( 1 ) , en met name artikel 6, lid 1, onder a), Overwegende hetgeen volgt: (1) De Tsjechische Republiek, het Koninkrijk Denemarken, de Republiek Estland, de Italiaanse Republiek, het Koninkrijk der Nederlanden en de Republiek Finland hebben de Commissie verzocht de Europese infrastructuur voor geavanceerd translationeel onderzoek in de geneeskunde op te zetten als een consortium voor een Europese onderzoeksinfrastructuur (European Advanced Translational Research Infrastructure in Medicine as a European Research Infrastructure Consortium of Eatris Eric). Het Koninkrijk Spanje en de Franse Republiek zullen in eerste instantie als waarnemer aan Eatris Eric deelnemen. (2) De Tsjechische Republiek, het Koninkrijk Denemarken, de Republiek Estland, het Koninkrijk Spanje, de Franse Republiek, de Italiaanse Republiek en de Republiek Finland hebben het Koninkrijk der Nederlanden gekozen als gastland van Eatris Eric. (3) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   Hierbij wordt voor de Europese infrastructuur voor geavanceerd translationeel onderzoek in de geneeskunde een Europees Consortium voor een onderzoeksinfrastructuur, Eatris Eric genaamd, opgericht. 2.   De statuten van Eatris Eric zijn opgenomen in de bijlage. Deze statuten worden bijgewerkt en worden ter beschikking gesteld van het publiek op de website van Eatris Eric en op zijn statutaire zetel. 3.   De essentiële elementen van de statuten van Eatris Eric die overeenkomstig artikel 11, lid 1, van Verordening (EG) nr. 723/2009 slechts kunnen worden gewijzigd na goedkeuring door de Commissie, zijn opgenomen in de artikelen 1, 2, 18, 20 tot en met 25, 28 en 29. Artikel 2 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 7 november 2013. Voor de Commissie De voorzitter José Manuel BARROSO ( 1 ) PB L 206 van 8.8.2009, blz. 1 . BIJLAGE STATUTEN VAN EATRIS ERIC Met erkenning van de belangrijke rol voor de nationale centra en hun capaciteiten inzake translationeel onderzoek binnen de infrastructuur Eatris Eric; Met als doel het translationeel biomedisch onderzoek te bevorderen door een Europese infrastructuur voor geavanceerd translationeel onderzoek te ontwikkelen met preklinische en klinische faciliteiten en translationele deskundigheid die noodzakelijk zijn om de ontwikkeling te ondersteunen van nieuwe preventieve, diagnostische en therapeutische strategieën in het biomedisch onderzoek en van een betere gezondheidszorg voor de bevolking; Met als doel om toegang te verlenen tot de Europese infrastructuur voor geavanceerd translationeel onderzoek om zo een significante impact op de gezondheidszorg te bewerkstelligen en een belangrijke bijdrage te leveren aan de uitbouw van de instrumenten en technologieën die de drijvende kracht zijn achter de translationele wetenschap; Erkennende en voortbouwende op de resultaten van het voorbereidende Eatris-project, dat financieel werd gesteund door de Europese Commissie, en de vooruitgang die is geboekt tijdens de overgangsfase van Eatris; Na hun verzoek aan de Europese Commissie om als resultaat van de overgangsfase van Eatris het Europees Consortium voor een onderzoeksinfrastructuur: Europese infrastructuur voor geavanceerd translationeel onderzoek in de geneeskunde (Eatris Eric) op te richten, HEBBEN DE LEDEN OVEREENSTEMMING BEREIKT OVER DE VOLGENDE BEPALINGEN: HOOFDSTUK I ALGEMENE BEPALINGEN Artikel 1 Naam, zetel en werktaal 1.   Er wordt een gedistribueerde Europese onderzoeksinfrastructuur, de „Europese infrastructuur voor geavanceerd translationeel onderzoek in de geneeskunde” (hierna „Eatris” genoemd) opgericht. 2.   De naam van het Europees Consortium voor een onderzoeksinfrastructuur (Eric): Europese infrastructuur voor geavanceerd translationeel onderzoek in de geneeskunde is „Eatris Eric”. 3.   De statutaire zetel van Eatris Eric is in Amsterdam in Nederland. 4.   De werktaal van Eatris Eric is het Engels. Artikel 2 Taken en activiteiten 1.   Eatris Eric heeft als taak, het onderzoek in de translationele geneeskunde te bevorderen. 2.   Eatris Eric zet zich ervoor in dat het bestuur en de coördinatie die vereist zijn voor de vestiging en exploitatie van de onderzoeksinfrastructuur Eatris worden georganiseerd en bevorderd. 3.   De onderzoeksinfrastructuur Eatris verbindt vooraanstaande Europese onderzoeksinstituten die hun onderzoek en ontwikkelingscapaciteiten deels wijden aan Eatris Eric door het uitwisselen van content, instrumenten en kennis op het vlak van onderzoek in de translationele geneeskunde, in het bijzonder inzake: a) biologische en geavanceerde therapieën zoals gentherapie, celtherapie en regeneratieve geneeskunde; b) biomarkers; c) kleine moleculen; d) moleculaire beeldvorming en verklikstoffen (tracers); e) vaccins. HOOFDSTUK II LEDEN Artikel 3 Lidmaatschap en vertegenwoordiging 1.   Eatris Eric heeft minstens drie lidstaten als lid; slechts staten en intergouvernementele organisaties kunnen lid worden en stemrecht krijgen. 2.   Elk lid benoemt een of twee vertegenwoordigers in de raad van beheer. Twee vertegenwoordigers hebben samen één stem. 3.   De leden en hun vertegenwoordigers worden vermeld in aanhangsel 1. De staten die bij de Europese Commissie het verzoek hebben ingediend om Eatris Eric op te richten, worden hierna de „oprichtende leden” genoemd. Artikel 4 Toetreding van nieuwe leden 1.   Kandidaat-leden richten een schriftelijk verzoek aan de voorzitter van de raad van beheer waarin zij hun financiële bijdrage en andere bijdragen aan de taken en activiteiten van Eatris Eric beschrijven, alsook de manier waarop zij hun verplichtingen zullen nakomen. 2.   Nieuwe leden kunnen slechts toetreden na goedkeuring door de raad van beheer. Artikel 5 Uittreding van een lid en beëindiging van het lidmaatschap 1.   Gedurende de eerste vijf jaar na de oprichting van Eatris Eric mag een lid niet uittreden tenzij het lidmaatschap is aangegaan voor een gespecificeerde kortere periode. 2.   Na afloop van de eerste vijf jaar na de oprichting van Eatris Eric mag een lid uittreden mits het daartoe twaalf maanden van tevoren een verzoek heeft ingediend. De uittreding wordt pas geldig aan het eind van een boekjaar en nadat het uittredende lid aan zijn verplichtingen heeft voldaan. 3.   In afwijking van lid 1 van dit artikel kan een lid gedurende de eerste vijf jaar uittreden wanneer de raad van beheer de drempels voor de jaarlijkse financiële bijdrage zoals bedoeld in de punten e) en f) van aanhangsel 2 verhoogt. Een lid dat wenst uit te treden dient daartoe een aanvraag in binnen zes maanden na de goedkeuring van het voorstel om de jaarlijkse financiële bijdrage te verhogen. De uittreding wordt pas geldig aan het eind van het boekjaar mits het uittredende lid aan zijn verplichtingen heeft voldaan. 4.   In de volgende gevallen kan de raad van beheer het lidmaatschap van een lid beëindigen: a) het lid schiet ernstig tekort in de nakoming van een of meer van zijn verplichtingen op grond van deze statuten; b) het lid heeft nagelaten een dergelijke tekortkoming binnen een periode van zes maanden na de kennisgeving ervan weg te werken. Alvorens de beslissing tot beëindiging kan worden goedgekeurd, wordt het lid door de raad van beheer uitgenodigd om een standpunt in te nemen over de voorgestelde beslissing. 5.   Leden die uittreden of waarvan het lidmaatschap wordt beëindigd, hebben geen recht op teruggaaf of terugbetaling van de betaalde bijdragen noch hebben zij recht op enige vordering op de activa van Eatris Eric. Artikel 6 Rechten en verplichtingen van de leden 1.   Leden hebben het recht: a) de vergaderingen van de raad van beheer bij te wonen en er te stemmen; b) deel te nemen aan de ontwikkeling van strategieën, beleid en besluitvormingsprocedures met betrekking tot Eatris Eric; c) hun onderzoeksgemeenschap te laten deelnemen aan evenementen van Eatris Eric; d) hun onderzoeksgemeenschap toegang te geven tot en in aanmerking te laten komen voor steun van Eatris Eric. 2.   Ieder lid: a) betaalt de jaarlijkse financiële bijdrage die door de raad van beheer is vastgesteld; b) geeft zijn vertegenwoordigers de volledige bevoegdheid om met één enkele stem over alle kwesties die tijdens een vergadering van de raad van beheer aan bod komen te stemmen; c) richt een nationaal centrum of infrastructuurconsortium op om uitvoering te geven aan de verplichtingen die uit deze statuten voortvloeien; d) wijst een nationale directeur aan die het lid vertegenwoordigt in de raad van nationale directeuren; e) stelt de technische infrastructuur ter beschikking die nodig is om toegang mogelijk te maken; f) bevordert het gebruik van diensten van Eatris Eric door onderzoekers in eigen land en verzamelt feedback en behoeften van gebruikers; g) ondersteunt centra in eigen land die zich willen aansluiten bij de nationale infrastructuur van een lidstaat die deelneemt aan de infrastructuur Eatris Eric. 3.   Andere bijdragen dan de jaarlijkse financiële bijdrage kunnen door leden op individuele basis of gezamenlijk, in samenwerking met andere leden, waarnemers of derden, worden voldaan. Dergelijke bijdragen — contant of in natura — zijn onderworpen aan goedkeuring door de raad van beheer. 4.   Eatris Eric sluit een overeenkomst met de nationale centra waarin de algemene voorwaarden worden vastgesteld waaronder de nationale centra zich kunnen aansluiten bij de infrastructuur Eatris Eric en waaronder zij zich kunnen wijden aan de in artikel 2 beschreven taken en activiteiten. De nationale directeur stelt alles in het werk om de interactie van de nationale centra met Eatris Eric te coördineren. HOOFDSTUK III WAARNEMERS Artikel 7 Status van waarnemer 1.   Staten en intergouvernementele organisaties die bereid zijn bij te dragen aan Eatris Eric, maar die nog niet in de positie verkeren om lid te worden, kunnen een verzoek indienen om als waarnemer te worden toegelaten. 2.   Waarnemers worden toegelaten voor een periode van maximaal drie jaar, tenzij de raad van beheer een andere termijn heeft vastgesteld. 3.   Aanvragen voor de status van waarnemer worden schriftelijk ingediend bij de voorzitter van de raad van beheer; hierin vermeldt de aanvrager hoe hij voornemens is bij te dragen tot de taken en activiteiten van Eatris Eric. 4.   Waarnemers kunnen slechts toetreden na goedkeuring door de raad van beheer. Artikel 8 Uittreding van een waarnemer en beëindiging van de status van waarnemer 1.   Waarnemers mogen uittreden aan het eind van een boekjaar, mits zij daartoe zes maanden van tevoren een verzoek hebben ingediend. 2.   De uittreding door een waarnemer is pas geldig als aan alle financiële en andere verplichtingen is voldaan. 3.   In de volgende gevallen kan de raad van beheer de status van waarnemer beëindigen: a) de waarnemer schiet ernstig tekort in de nakoming van een of meer van zijn verplichtingen op grond van deze statuten; b) de waarnemer heeft nagelaten een dergelijke tekortkoming binnen een periode van zes maanden na de kennisgeving ervan weg te werken. Alvorens de beslissing tot beëindiging kan worden goedgekeurd, wordt de waarnemer door de raad van beheer uitgenodigd om een standpunt in te nemen over de voorgestelde beslissing. 4.   Waarnemers die uittreden of waarvan de status van waarnemer wordt beëindigd, hebben geen recht op teruggaaf of terugbetaling van de betaalde bijdragen noch hebben zij recht op enige vordering op de activa van Eatris Eric. Artikel 9 Rechten en verplichtingen van een waarnemer 1.   Waarnemers hebben het recht: a) de vergaderingen van de raad van beheer bij te wonen zonder stemrecht; b) hun onderzoeksgemeenschap te laten deelnemen aan evenementen van Eatris Eric; c) hun onderzoeksgemeenschap toegang te geven tot de infrastructuur Eatris Eric en in aanmerking te laten komen voor steun van Eatris Eric. 2.   Iedere waarnemer: a) benoemt een of twee vertegenwoordigers in de raad van beheer; b) betaalt de jaarlijkse financiële bijdrage die door de raad van beheer is vastgesteld; c) omschrijft zijn bijdrage aan de in artikel 2 beschreven taken en activiteiten van Eatris Eric. 3.   Andere bijdragen dan de jaarlijkse financiële bijdrage aan Eatris Eric kunnen door waarnemers op individuele basis of gezamenlijk, in samenwerking met andere leden, waarnemers of derden, worden voldaan. Dergelijke bijdragen — contant of in natura — zijn onderworpen aan goedkeuring door de raad van beheer. 4.   Een waarnemer machtigt zijn vertegenwoordiger(s) om de verplichtingen als bedoeld in artikel 9, lid 2, onder b) en c), na te leven. 5.   Eatris Eric sluit een waarnemersovereenkomst met de waarnemer waarin de algemene voorwaarden worden vastgesteld op grond waarvan de verplichtingen zullen worden nageleefd of de bijdrage zal worden betaald. HOOFDSTUK IV BESTUUR VAN EATRIS ERIC Artikel 10 Bestuur en management De bestuursstructuur van Eatris Eric bestaat uit: a) de raad van beheer; b) het dagelijks bestuur. Artikel 11 Raad van beheer 1.   De raad van beheer is het hoogste en bestuursorgaan van Eatris Eric en heeft de uiteindelijke en volledige beslissingsbevoegdheid. De raad van beheer vergadert ten minste eenmaal per jaar en is in overeenstemming met wat in deze statuten wordt bepaald verantwoordelijk voor de algemene leiding van en het toezicht op Eatris Eric. 2.   De lidstaten hebben samen de meerderheid van stemmen. 3.   De raad van beheer kiest onder zijn leden een voorzitter en een plaatsvervanger voor een termijn van twee jaar. De voorzitter en de plaatsvervanger zijn herkiesbaar. Tenzij anders overeengekomen, zit de voorzitter, bijgestaan door zijn plaatsvervanger, alle vergaderingen van de raad van beheer voor. 4.   De raad van beheer stelt alles in het werk om bij alle beslissingen een consensus te bereiken. Wanneer er geen consensus wordt bereikt, volstaat een gewone meerderheid van de uitgebrachte stemmen om een beslissing te nemen, behalve voor de in de leden 5, 6 en 7 bedoelde beslissingen. 5.   Een meerderheid van ten minste twee derde van de door de leden uitgebrachte stemmen is vereist wanneer de raad van beheer een beslissing neemt over: a) een wijziging of verandering van de strategie voor de ontwikkeling van Eatris Eric; b) de aanstelling, schorsing of het ontslag van de financieel directeur en de wetenschappelijk directeur na overleg met de raad van nationale directeuren; c) de oprichting van ondersteunende organen naast de permanente organen; d) een wijziging of verandering van het huishoudelijk reglement waarin het mandaat wordt beschreven en de activiteiten worden gespecificeerd van het dagelijks bestuur en van de ondersteunende organen; e) de goedkeuring en wijziging van het jaarlijkse werkprogramma en de jaarlijkse begroting. 6.   Een beslissing van de raad van beheer om een lidmaatschap of een status van waarnemer te beëindigen moet worden genomen met een meerderheid van ten minste drie vierde van de door de leden uitgebrachte stemmen. 7.   Het lid waarop een beslissing tot beëindiging van een lidmaatschap betrekking heeft, mag niet over die beslissing meestemmen. 8.   Eenparigheid van stemmen van de leden, waarbij onthoudingen buiten beschouwing worden gelaten, is vereist wanneer de raad van beheer een beslissing neemt over: a) een wijziging van de statuten, behalve voor aanhangsel 1; b) de ontbinding van Eatris Eric. Tenzij anders overeengekomen, worden de leden ten minste drie maanden voor de stemming over een wijziging van de statuten en van aanhangsel 2 op de hoogte gebracht van de precieze formulering van die wijziging. 9.   De raad van beheer kan slechts rechtsgeldig vergaderen en beslissingen nemen indien een quorum van twee derde van alle leden van Eatris Eric aanwezig of vertegenwoordigd zijn. 10.   De raad van beheer stelt een reglement van orde vast voor de uitvoering van de bepalingen van deze statuten. Artikel 12 Dagelijks bestuur 1.   Het dagelijks bestuur is verantwoordelijk voor de realisering van Eatris Eric en voor ondersteuning van de raad van beheer. Het dagelijks bestuur legt uitsluitend verantwoording af aan de raad van beheer. 2.   Het dagelijks bestuur vervult zijn opdracht zoals bepaald door de raad van beheer en stelt zelf in een reglement van orde interne procedures op inzake organisatie, vergaderingen en de wijze waarop de financieel directeur en de wetenschappelijk directeur samenwerken; dat reglement wordt ter goedkeuring aan de raad van beheer voorgelegd. 3.   Het dagelijks bestuur bestaat uit de financieel directeur en de wetenschappelijk directeur. 4.   De financieel directeur is de wettelijke vertegenwoordiger van Eatris Eric; hij vertegenwoordigt Eatris Eric in geval van een rechtszaak en is verantwoordelijk voor het (dagelijkse) operationele beheer van Eatris Eric. 5.   De wetenschappelijk directeur van Eatris Eric is verantwoordelijk voor de strategische wetenschappelijke ontwikkeling en alle operationele wetenschappelijke kwesties van Eatris Eric. 6.   De directeuren van het dagelijks bestuur mogen op beslissing van de raad van beheer voor een maximale termijn van vijf jaar worden aangesteld. Na de eerste termijn beslist de raad van beheer over een eventuele verlenging. De selectie- en benoemingsprocedure voor directeuren worden vastgesteld in het door de raad van beheer goedgekeurde reglement van orde. Artikel 13 Bureau voor coördinatie en ondersteuning van Eatris Eric 1.   Het bureau voor coördinatie en ondersteuning van Eatris Eric regelt het centrale management en de dagelijkse activiteiten van Eatris Eric en ondersteunt de raad van beheer. De leiding ervan en de aanwerving van personeel gebeurt door de financieel directeur in overleg met de wetenschappelijk directeur. 2.   Het bureau voor coördinatie en ondersteuning wordt ondergebracht in de gebouwen van Eatris Eric op de plaats van zijn statutaire zetel. HOOFDSTUK V ONDERSTEUNENDE ORGANEN Artikel 14 Ondersteunende organen 1.   Eatris Eric heeft de volgende ondersteunende organen: a) de raad van nationale directeuren; b) de wetenschappelijke adviesraad. 2.   De raad van beheer kan andere ondersteunende organen oprichten als dit nodig wordt geacht voor de werking van Eatris Eric. Artikel 15 Raad van nationale directeuren 1.   De raad van nationale directeuren houdt toezicht op de coördinatie van de uitvoering van de strategieën die zijn goedgekeurd door de raad van beheer. De raad van nationale directeuren is verantwoordelijk voor alle nationale wetenschappelijke activiteiten die verband houden met Eatris Eric en zorgt voor het behoud van samenhang en consistentie binnen Eatris Eric en samenwerking tussen de leden. 2.   De raad van nationale directeuren bestaat uit door de leden aangestelde nationale directeuren. 3.   De leden van de raad van nationale directeuren kiezen uit hun midden een voorzitter en een plaatsvervanger voor een termijn van twee jaar, met de mogelijkheid om in overeenstemming met de procedures in het reglement van orde te worden herbenoemd. 4.   De raad van nationale directeuren stelt voor zijn interne operationele procedures een reglement van orde op dat wordt aangenomen na goedkeuring door de raad van beheer. 5.   De raad van nationale directeuren voert de activiteiten uit die door de raad van beheer in een huishoudelijk reglement zijn bepaald. 6.   De raad van nationale directeuren selecteert de leden van de wetenschappelijke adviesraad onder voorwaarde van goedkeuring door de raad van beheer. Artikel 16 Wetenschappelijke adviesraad 1.   De wetenschappelijke adviesraad bestaat uit onafhankelijke en internationaal erkende wetenschappers die zich bezighouden met biomedisch translationeel onderzoek en die handelen op persoonlijke titel en op grond van hun strategische ervaring. 2.   De wetenschappelijke adviesraad verleent op verzoek advies aan de raad van beheer en kan worden geraadpleegd door het dagelijks bestuur en de raad van nationale directeuren over alle wetenschappelijk en technologisch relevante kwesties, waaronder vragen in verband met de onderzoeksagenda, wetenschappelijke strategieën, ethische aspecten en het jaarlijkse werkprogramma van Eatris Eric. HOOFDSTUK VI FINANCIËN EN VERSLAGLEGGING Artikel 17 Begrotingsbeginselen en boekhouding 1.   Het begrotingsjaar van Eatris Eric begint elk jaar op 1 januari en eindigt op 31 december. 2.   De middelen van Eatris Eric mogen uitsluitend worden gebruikt voor in deze statuten bepaalde doeleinden. 3.   Voor elk begrotingsjaar worden alle ontvangsten en uitgaven van Eatris Eric geraamd en in de begroting opgenomen. 4.   De rekeningen van Eatris Eric gaan vergezeld van een door een onafhankelijke instantie gecontroleerd verslag over het beheer op financieel en begrotingsgebied in het betrokken begrotingsjaar. Eatris Eric stelt een jaarlijks activiteitenverslag op waarin het met name verantwoording aflegt over de wetenschappelijke, operationele en financiële aspecten van zijn activiteiten. Het verslag wordt ter goedkeuring voorgelegd aan de raad van beheer en wordt binnen zes maanden na afloop van het overeenkomstige begrotingsjaar bij de Europese Commissie en de betrokken overheidsinstanties ingediend. Dit verslag wordt gedeeltelijk of volledig openbaar gemaakt. 5.   Wat de opstelling, neerlegging, controle en openbaarmaking van de jaarrekening betreft, is Eatris Eric onderworpen aan de voorschriften van de geldende wet- en regelgeving. 6.   Eatris Eric zorgt ervoor dat alle kredieten worden gebruikt volgens de beginselen van goed financieel beheer. Artikel 18 Aansprakelijkheid 1.   Eatris Eric is aansprakelijk voor zijn schulden. 2.   De financiële aansprakelijkheid van de leden voor de schulden van Eatris Eric is beperkt tot de jaarlijkse financiële bijdrage van elk individueel lid. 3.   Eatris Eric sluit de nodige verzekeringen af tegen alle aan de opbouw en de werking van Eatris Eric inherente aansprakelijkheidsrisico’s. HOOFDSTUK VII BELEID Artikel 19 Overeenkomsten met derden Eatris Eric mag overeenkomsten aangaan met derden indien het dit nuttig acht. Artikel 20 Beleid inzake intellectuele-eigendomsrechten 1.   Intellectuele eigendom wordt verstaan in de betekenis zoals gedefinieerd in artikel 2 van het Verdrag tot oprichting van de Wereldorganisatie voor intellectuele eigendom, gesloten op 14 juli 1967. 2.   De raad van nationale directeuren voorziet in gemeenschappelijke beginselen en gemeenschappelijk beleid inzake intellectuele eigendom overeenkomstig het reglement van orde. Die gemeenschappelijke beginselen en dat gemeenschappelijk beleid worden ter goedkeuring voorgelegd aan de raad van beheer. 3.   De raad van nationale directeuren kan overeenkomsten met nationale centra en infrastructuurconsortia binnen de onderzoeksinfrastructuur Eatris aanbevelen om ervoor te zorgen dat deze entiteiten en derden toegang hebben tot de wetenschappelijke kennis van de onderzoeksinfrastructuur Eatris. Artikel 21 Beleid inzake toegang 1.   Eatris Eric zorgt in het algemeen voor open toegang tot diensten en infrastructuur ter ondersteuning en bevordering van uitmuntendheid in translationeel onderzoek, alsook voor een cultuur van „beste praktijken” via opleidingsactiviteiten. 2.   Eatris Eric verschaft gebruikers van de infrastructuur Eatris richtsnoeren om zo goed mogelijk te waarborgen dat onderzoek dat verricht is met de middelen van de infrastructuur Eatris de bescherming van de rechten met betrekking tot eigendom, persoonlijke levenssfeer, ethische aspecten en eigenaarschap van gegevens eerbiedigt, evenals verplichtingen inzake geheimhouding en vertrouwelijkheid, en dit overeenkomstig het reglement van orde; er moet bovendien worden gezorgd dat de gebruikers zich houden aan de toegangsvoorwaarden, beveiligingsregelingen voor de interne opslag en verwerking van (bio)materialen en de verwerking van informatie van onderzoeksinstellingen die deelnemen aan de infrastructuur Eatris. 3.   De criteria en procedures voor het verlenen of beperken van toegang tot gegevens en instrumenten van de infrastructuur Eatris Eric worden bepaald in het reglement van orde en vastgesteld door de raad van beheer op advies van de raad van nationale directeuren en de wetenschappelijke adviesraad. Artikel 22 Beleid inzake wetenschappelijke evaluatie 1.   Eatris Eric verleent toegang tot zijn translationele infrastructuur aan projecten met het grootste potentieel om een significante impact op de gezondheidszorg te hebben of een belangrijke bijdrage te leveren aan de uitbouw van de instrumenten en technologieën die de drijvende kracht achter de translationele wetenschap zijn. 2.   De wetenschappelijke evaluatie van projecten die verzoeken om toegang tot de infrastructuur Eatris Eric wordt gebaseerd op wetenschappelijke verdienste, onvervulde medische behoeften, subsidiabiliteit en translationeel potentieel, en gebeurt op een transparante, billijke en onpartijdige wijze. Het evaluatieproces dient te worden goedgekeurd door de raad van beheer en wordt opgenomen in het reglement van orde. 3.   De wetenschappelijke evaluatie van projecten binnen de infrastructuur Eatris Eric wordt gesteund op wetenschappelijke verdienste, onvervulde medische behoeften en translationeel potentieel, gebeurt op een transparante, billijke en onpartijdige wijze en wordt verder uitgewerkt door de raad van beheer en opgenomen in het reglement van orde. Artikel 23 Beleid inzake verspreiding 1.   Eatris Eric neemt alle passende maatregelen ter bevordering van de infrastructuur en het gebruik ervan in onderzoek en onderwijs. 2.   Eatris Eric bevordert de verspreiding en uitwisseling van door nationale en internationale onderzoeksactiviteiten verkregen resultaten. 3.   Onverminderd eventuele eigendomsrechten verzoekt Eatris Eric de gebruikers ervan hun onderzoeksresultaten publiek bekend te maken en de resultaten via Eatris Eric beschikbaar te stellen. 4.   In het beleid inzake verspreiding worden de verschillende doelgroepen beschreven en Eatris Eric maakt om zijn doelpubliek te bereiken gebruik van diverse kanalen, zoals internetportalen, nieuwsbrieven, workshops, aanwezigheid op conferenties en artikelen in tijdschriften en kranten. Artikel 24 Werkgelegenheidsbeleid Eatris Eric streeft ernaar zonder enige discriminatie de beste kandidaat te selecteren, ongeacht achtergrond, nationaliteit, geloofsovertuiging of geslacht, waarbij de bijdragen van de leden worden weerspiegeld. Artikel 25 Aankoopbeleid 1.   Eatris Eric behandelt gegadigden voor en inschrijvers op aanbestedingsprocedures gelijk en zonder te discrimineren, ongeacht of ze al dan niet in de Europese Unie gevestigd zijn. In het aanbestedingsbeleid van Eatris Eric worden de beginselen inzake transparantie, niet-discriminatie en mededinging in acht genomen. De raad van beheer stelt een reglement van orde vast met gedetailleerde regels over de aanbestedingsprocedures en -criteria. 2.   Het dagelijks bestuur is verantwoordelijk voor alle aanbestedingen voor Eatris Eric. Alle inschrijvingen worden gepubliceerd op de website van Eatris Eric en in de landen van de leden en waarnemers. Voor aanbestedingen voor een bedrag boven 200 000 EUR past Eatris Eric Richtlijn 2004/18/EG van het Europees Parlement en de Raad van 31 maart 2004 betreffende de coördinatie van de procedures voor het plaatsen van overheidsopdrachten voor werken, leveringen en diensten ( 1 ) toe. Het gunningsbesluit voor een aanbesteding wordt gepubliceerd en omvat een volledige motivering. Artikel 26 Belastingvrijstelling 1.   Belastingvrijstellingen op basis van artikel 143, lid 1, onder g), en artikel 151, lid 1, onder b), van Richtlijn 2006/112/EG van de Raad ( 2 ) en volgens de artikelen 50 en 51 van Uitvoeringsverordening (EU) nr. 282/2011 van de Raad ( 3 ) zijn niet hoger dan de belasting over de toegevoegde waarde voor de desbetreffende goederen en diensten die voor officieel gebruik door Eatris Eric bestemd zijn en waarvan de waarde hoger ligt dan 250 EUR en die volledig betaald en verworven worden door Eatris Eric. Deze vrijstellingen gelden niet voor aanbesteding door individuele leden. Onverminderd de leden 2 en 3 zijn er verder geen beperkingen van toepassing. 2.   Belastingvrijstellingen gelden voor niet-economische activiteiten, niet voor economische activiteiten. 3.   Belastingvrijstellingen worden toegepast op goederen en diensten voor de wetenschappelijke, technische en administratieve activiteiten van Eatris Eric in overeenstemming met zijn voornaamste taken. Dit omvat ook de uitgaven voor conferenties, workshops en vergaderingen die rechtstreeks verband houden met de officiële activiteiten van Eatris Eric. Reis- en verblijfkosten vallen echter niet onder de belastingvrijstelling. Artikel 27 Beleid inzake gegevens Het dagelijks bestuur dient ter goedkeuring bij de raad van beheer een reglement van orde in voor het beleid inzake gegevens met betrekking tot de gebruikers van de infrastructuur Eatris Eric, de nationale centra en derde partijen, zoals universiteiten, onderzoeksinstituten en het bedrijfsleven, met inachtneming van bestaande vergunningen. HOOFDSTUK VIII DUUR, ONTBINDING, GESCHILLEN, OPRICHTINGSBEPALINGEN Artikel 28 Looptijd Eatris Eric wordt voor onbepaalde tijd opgericht. Artikel 29 Ontbinding 1.   De raad van beheer beslist over een ontbinding van Eatris Eric. 2.   De beslissing om Eatris Eric te ontbinden, wordt binnen tien kalenderdagen na de beslissing aan de Europese Commissie meegedeeld. 3.   Activa die resteren na betaling van de schulden van Eatris Eric worden verdeeld over de leden naar rato van hun totale jaarlijkse bijdrage aan Eatris Eric. 4.   De afsluiting van de ontbindingsprocedure wordt binnen tien kalenderdagen aan de Europese Commissie meegedeeld. Artikel 30 Taal en beschikbaarheid van de statuten 1.   Deze statuten worden bijgewerkt en worden ter beschikking gesteld van het publiek op de website van het Eric en op zijn statutaire zetel. 2.   Deze statuten worden als rechtsgeldig beschouwd in alle versies in de officiële talen van de in aanhangsel 1 vermelde leden. Deze statuten worden eveneens als rechtsgeldig beschouwd in alle versies in de officiële talen van de niet in aanhangsel 1 vermelde lidstaten. Geen enkele taalversie heeft voorrang. 3.   Indien er bij wijzigingen aan deze statuten waarvoor geen besluit van de Commissie nodig is, geen taalversies verschijnen in het Publicatieblad, dan wordt daarin voorzien door het bureau voor coördinatie en ondersteuning van Eatris Eric. Artikel 31 Oprichtingsbepalingen 1.   Het gastland roept zo spoedig mogelijk en uiterlijk 45 kalenderdagen na het in werking treden van het besluit van de Europese Commissie tot oprichting van Eatris Eric de leden van de raad van beheer bijeen voor een oprichtingsvergadering. Onverminderd lid 2 neemt de raad van beheer geen beslissingen vooraleer er ten minste vijf leden tot Eatris Eric zijn toegetreden. 2.   Het gastland stelt de oprichtende leden in kennis van eventuele specifieke urgente juridische stappen die namens Eatris Eric moeten worden ondernomen voordat de oprichtingsvergadering wordt gehouden. Tenzij een oprichtend lid hier binnen vijf werkdagen na ontvangst van de desbetreffende kennisgeving bezwaar tegen maakt, worden de juridische stappen genomen door een persoon die hiertoe is gemachtigd door het gastland. 3.   Vanaf de oprichting van Eatris Eric handelen zijn organen in overeenstemming met het huishoudelijk reglement en de reglementen van orde, zoals goedgekeurd door de bestuursraad van Eatris tijdens de overgangsfase van Eatris. ( 1 ) PB L 134 van 30.4.2004, blz. 114 . ( 2 ) PB L 347 van 11.12.2006, blz. 1 . ( 3 ) PB L 77 van 23.3.2011, blz. 1 . Aanhangsel 1 Lijst van leden, waarnemers en de entiteiten die hen vertegenwoordigen Leden Vertegenwoordigende entiteit Koninkrijk Denemarken Danish Agency for Science, Technology and Innovation (DASTI) Italiaanse Republiek Istituto Superiore di Sanità (ISS) Koninkrijk der Nederlanden ZonMW Tsjechische Republiek Ministry of Education, Youth and Sports (MEYS) Republiek Estland Ministry of Education and Research of the Republic of Estonia (MER EE) Republiek Finland Ministry of Education and Culture (OKM) Waarnemers Vertegenwoordigende entiteit Franse Republiek Commissariat à l’énergie atomique et aux énergies alternatives (CEA) Koninkrijk Spanje Instituto de Salud „Carlos III” (ISCIII) Aanhangsel 2 Jaarlijkse bijdrage Financiële verbintenis voor de eerste vijf jaar Voor de aanvangsperiode van vijf jaar na de oprichting van Eatris Eric gelden de volgende beginselen voor de financiële vastlegging: a) de oprichtende leden verbinden zich aanvankelijk voor een periode van vijf jaar (voor waarnemers is er geen aanvankelijke verbintenisperiode); b) de oprichtende leden kunnen zich inschrijven voor een periode van minder dan vijf jaar waarbij de jaarlijkse bijdrage met 25 % wordt verhoogd; als het lid gedurende vijf jaar ingeschreven blijft, wordt de verhoging terugbetaald; c) de aanvankelijke financiële bijdrage voor het eerste jaar van Eatris Eric wordt berekend op basis van de overeengekomen begroting voor vijf jaar waarbij geen rekening wordt gehouden met onzekere bronnen van inkomsten (zoals de opbrengsten van gebruiksvergoedingen) en minimum vijf oprichtende leden; d) Nederland betaalt in 2013, 2014 en 2015 als gastland een bijkomende bijdrage van 500 000 EUR. Na 2015 betaalt Nederland een bijkomende bijdrage van 50 000 EUR; e) de oprichtende leden die een vijfjarige verbintenis zijn aangegaan, betalen maximaal 140 000 EUR per jaar (maximumdrempel); f) de minimale bijdrage voor lidmaatschap is 50 000 EUR per jaar ongeacht het aantal leden en ongeacht eventuele door Eatris Eric gegenereerde inkomsten (minimumdrempel); g) de financiële bijdrage voor het tweede jaar van Eatris Eric wordt berekend op basis van de overeengekomen begroting voor vijf jaar, verminderd met het nettoresultaat van inkomsten in het eerste jaar van Eatris Eric. De financiële bijdrage voor het derde jaar van Eatris Eric wordt berekend op basis van de overeengekomen begroting voor vijf jaar verminderd met het nettoresultaat van inkomsten in het tweede jaar van Eatris Eric enz.; h) een nieuw lid betaalt aanvankelijk de financiële bijdrage die het zou hebben betaald als oprichtend lid in het eerste jaar van Eatris Eric, vermeerderd met 25 %. Het jaar dat volgt op het eerste jaar na de toetreding betaalt het de financiële bijdrage die is vastgesteld voor het tweede jaar van Eatris Eric, vermeerderd met 25 % enz. Indien een nieuw lid gedurende vijf jaar blijft ingeschreven, wordt de verhoging terugbetaald; i) stichtende waarnemers met instituten die niet aan alle activiteiten van Eatris deelnemen en die geen diensten verlenen, betalen 25 % van de jaarlijkse financiële bijdrage die zij zouden hebben betaald als stichtend lid; een stichtende waarnemer met instituten die aan alle activiteiten van Eatris deelnemen, waaronder het verlenen van diensten, betaalt dezelfde jaarlijkse financiële bijdrage als een stichtend lid; j) een stichtende waarnemer die 25 % van de jaarlijkse financiële bijdrage betaalt en die lid wordt, betaalt aanvankelijk de financiële bijdrage die hij zou hebben betaald als stichtend lid in het eerste jaar van Eatris Eric. Het jaar dat volgt op het eerste jaar sinds de toetreding betaalt hij de financiële bijdrage die is vastgesteld voor het tweede jaar van Eatris Eric enz. Indien hij gedurende vijf jaar blijft ingeschreven, wordt de als waarnemer betaalde financiële bijdrage terugbetaald; k) een nieuwe waarnemer betaalt aanvankelijk 25 % van de financiële bijdrage die hij zou hebben betaald als oprichtend lid in het eerste jaar van Eatris Eric. In het tweede jaar sinds zijn toetreding betaalt hij 25 % van wat hij zou hebben betaald in het tweede jaar van Eatris Eric enz.; l) als een nieuwe waarnemer lid wordt, betaalt hij de financiële bijdrage die hij zou hebben betaald als stichtend lid in het eerste jaar van Eatris Eric; na het eerste jaar sinds de toetreding betaalt hij de financiële bijdrage die is vastgesteld voor het tweede jaar van Eatris Eric enz.; indien een nieuw lid gedurende vijf jaar blijft ingeschreven, wordt de als waarnemer betaalde financiële bijdrage terugbetaald; m) als er nieuwe leden of waarnemers toetreden of als een waarnemer lid wordt, wordt de financiële bijdrage voor dat jaar herberekend voor alle leden en waarnemers; n) in alle onder de punten a) tot en met m) vermelde gevallen wordt de extra financiële bijdrage van 25 % in reserve gehouden.",
  "source": "EUR LEX"
}