{
  "url": "http://www.w3.org/1999/xhtml\">",
  "content": "L_202501073NL.000101.fmx.xml Publicatieblad van de Europese Unie NL L-serie 2025/1073 4.6.2025 UITVOERINGSBESLUIT (EU) 2025/1073 VAN DE COMMISSIE van 2 juni 2025 betreffende de verlenging van de door het Luxemburgs Milieuagentschap genomen maatregel om het op de markt aanbieden en het gebruik van het biocide Biobor JF toe te staan overeenkomstig Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2025) 3310) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, Overwegende hetgeen volgt: (1) Op 6 mei 2024 heeft het Luxemburgs Milieuagentschap (“de bevoegde autoriteit van Luxemburg”) overeenkomstig artikel 55, lid 1, eerste alinea, van Verordening (EU) nr. 528/2012 een besluit vastgesteld om het op de markt aanbieden voor en het gebruik door professionele gebruikers van het biocide Biobor JF tot en met 2 november 2024 toe te staan voor de antimicrobiële behandeling van brandstoftanks en brandstofsystemen van luchtvaartuigen (“de maatregel”). De bevoegde autoriteit van Luxemburg heeft de Commissie en de bevoegde autoriteiten van de andere lidstaten overeenkomstig artikel 55, lid 1, tweede alinea, van die verordening ingelicht over de maatregel en de redenen daarvoor. (2) Volgens de door de bevoegde autoriteit van Luxemburg verstrekte informatie was de maatregel noodzakelijk om de volksgezondheid te beschermen. Microbiologische verontreiniging van brandstoftanks en brandstofsystemen van luchtvaartuigen wordt veroorzaakt door micro-organismen zoals bacteriën, schimmels of gisten, die in het stilstaand water groeien en zich met de koolwaterstoffen in de brandstof op de brandstof-waterinterface voeden. Als de microbiologische verontreiniging van brandstoftanks en brandstofsystemen van luchtvaartuigen niet wordt behandeld, kan dit leiden tot storingen in de motor van het luchtvaartuig en de luchtwaardigheid ervan in gevaar brengen, waardoor de veiligheid van passagiers en bemanning in gevaar komt. De preventie van microbiologische verontreiniging en, wanneer die wordt vastgesteld, de behandeling daarvan, zijn daarom van cruciaal belang om operationele problemen bij luchtvaartuigen te voorkomen. (3) Biobor JF bevat 2,2′-(1-methyltrimethyleendioxy)bis-(4-methyl-1,3,2-dioxaborinaan) (CAS-nummer 2665-13-6) en 2,2′-oxybis (4,4,6-trimethyl-1,3,2-dioxaborinaan) (CAS-nummer 14697-50-8) als werkzame stoffen. Biobor JF is een biocide van productsoort 6 (conserveermiddelen voor producten tijdens opslag), zoals gedefinieerd in bijlage V bij Verordening (EU) nr. 528/2012. 2,2′-(1-methyltrimethyleendioxy)bis-(4-methyl-1,3,2-dioxaborinaan) en 2,2′-oxybis (4,4,6-trimethyl-1,3,2-dioxaborinaan) zijn niet beoordeeld voor gebruik in biociden van productsoort 6. Aangezien die stoffen niet zijn opgenomen in de combinaties van een werkzame stof en productsoort die op 17 maart 2022 zijn opgenomen in het beoordelingsprogramma, zoals vastgesteld in bijlage II bij Gedelegeerde Verordening (EU) nr. 1062/2014 van de Commissie ( 2 ) , zijn zij niet opgenomen in het werkprogramma voor het systematische onderzoek van alle bestaande werkzame stoffen van biociden als bedoeld in Verordening (EU) nr. 528/2012. Artikel 89 van Verordening (EU) nr. 528/2012 is derhalve niet op die werkzame stoffen van toepassing en zij moeten worden beoordeeld en goedgekeurd voordat biociden die deze stoffen bevatten, kunnen worden toegelaten, ook op nationaal niveau. (4) Op 18 november 2024 heeft de Commissie van de bevoegde autoriteit van Luxemburg een gemotiveerd verzoek ontvangen om de maatregel te mogen verlengen overeenkomstig artikel 55, lid 1, derde alinea, van Verordening (EU) nr. 528/2012. Het gemotiveerd verzoek was gebaseerd op de vrees dat de veiligheid van het luchtvervoer gevaar kan blijven lopen door microbiologische verontreiniging van brandstoftanks en brandstofsystemen van luchtvaartuigen, en op het argument dat Biobor JF van cruciaal belang is voor de bestrijding van die microbiologische verontreiniging. (5) Volgens de door de bevoegde autoriteit van Luxemburg verstrekte informatie werd het enige alternatieve biocide dat door vliegtuig- en vliegtuigmotorfabrikanten voor de behandeling van microbiologische verontreiniging werd aanbevolen (Kathon™ FP 1.5), in maart 2020 uit de handel genomen omdat na de behandeling van vliegtuigmotoren met dat product ernstige gebreken in de werking van vliegtuigmotoren waren vastgesteld. Biobor JF is dus het enige beschikbare biocide dat door vliegtuigfabrikanten en fabrikanten van vliegtuigmotoren voor dat gebruik wordt aanbevolen. (6) Zoals aangegeven door de bevoegde autoriteit van Luxemburg, is de mechanische behandeling van de microbiologische verontreiniging van brandstoftanks en brandstofsystemen van luchtvaartuigen niet altijd mogelijk en schrijven de door de motorfabrikanten aanbevolen procedures de behandeling met een biocide voor, zelfs wanneer mechanische reiniging mogelijk is. Mechanische reiniging zou de werknemers bovendien blootstellen aan giftige gassen en moet derhalve worden vermeden. (7) Volgens de beschikbare informatie die aan de Commissie is verstrekt, heeft de fabrikant van Biobor JF stappen ondernomen met het oog op een toelating van het biocide. Er zal naar verwachting tegen medio 2025 een aanvraag voor de goedkeuring van de in Biobor JF aanwezige werkzame stoffen worden ingediend. De goedkeuring van de werkzame stoffen en de toelating van het biocide zouden een permanente oplossing voor de toekomst zijn, maar het zal nog geruime tijd duren voordat de goedkeurings- en toelatingsprocedures kunnen worden afgerond. (8) Wanneer de microbiologische verontreiniging van brandstoftanks en brandstofsystemen van luchtvaartuigen niet wordt bestreden, kan de veiligheid van het luchtvervoer in gevaar worden gebracht en dit gevaar kan niet adequaat worden beperkt door het gebruik van een ander biocide of met andere middelen. Het is derhalve passend de bevoegde autoriteit van Luxemburg toe te staan de maatregel te verlengen. (9) Aangezien de maatregel sinds 2 november 2024 niet meer geldig is, moet dit besluit met terugwerkende kracht worden toegepast. (10) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Het Luxemburgs Milieuagentschap mag de maatregel om het op de markt aanbieden voor en het gebruik door professionele gebruikers van het biocide BIOBOR JF toe te staan voor de antimicrobiële behandeling van brandstoftanks en brandstofsystemen van luchtvaartuigen, tot en met 7 mei 2026 verlengen. Artikel 2 Dit besluit is gericht tot het Luxemburgs Milieuagentschap. Het is van toepassing vanaf 3 november 2024. Gedaan te Brussel, 2 juni 2025. Voor de Commissie Olivér VÁRHELYI Lid van de Commissie ( 1 ) PB L 167 van 27.6.2012, blz. 1 , ELI: http://data.europa.eu/eli/reg/2012/528/oj . ( 2 ) Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 , ELI: http://data.europa.eu/eli/reg_del/2014/1062/oj ). ELI: http://data.europa.eu/eli/dec_impl/2025/1073/oj ISSN 1977-0758 (electronic edition)",
  "source": "EUR LEX"
}