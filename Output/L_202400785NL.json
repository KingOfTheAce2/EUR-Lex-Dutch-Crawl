{
  "url": "http://www.w3.org/1999/xhtml\"><!--",
  "content": "L_202400785NL.000101.fmx.xml Publicatieblad van de Europese Unie NL Serie L 2024/785 6.3.2024 UITVOERINGSVERORDENING (EU) 2024/785 VAN DE COMMISSIE van 5 maart 2024 tot onderwerping van de invoer van nieuwe batterijvoertuigen, ontworpen voor het vervoer van personen, van oorsprong uit de Volksrepubliek China, aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 1 ) (de “basisverordening”), en met name artikel 24, lid 5, Na kennisgeving aan de lidstaten, Overwegende hetgeen volgt: (1) Op 4 oktober 2023 heeft de Commissie met een bericht van inleiding in het Publicatieblad van de Europese Unie ( 2 ) de opening op eigen initiatief van een antisubsidieonderzoek betreffende de invoer in de Unie van nieuwe batterijvoertuigen, ontworpen voor het vervoer van personen, van oorsprong uit de Volksrepubliek China (“de VRC”), aangekondigd. 1. PRODUCTEN WAARVAN DE INVOER AAN REGISTRATIE WORDT ONDERWORPEN (2) De aan registratie onderworpen producten (“het betrokken product”) zijn nieuwe batterijvoertuigen, hoofdzakelijk ontworpen voor het vervoer van negen of minder personen, de bestuurder daaronder begrepen, die uitsluitend door een of meer elektromotoren worden aangedreven ( 3 ) . Motorfietsen zijn van het onderzoek uitgesloten. Het betrokken product is momenteel ingedeeld onder de GN-code 8703 80 10. 2. GRONDEN VOOR REGISTRATIE (3) Ingevolge artikel 24, lid 5, van de basisverordening kan de Commissie de douaneautoriteiten opdracht geven passende maatregelen te nemen om de invoer te registreren, zodat vervolgens, met ingang van de datum van registratie, op de betrokken producten maatregelen kunnen worden toegepast, overeenkomstig artikel 16, lid 4, van de basisverordening. 2.1. Kritieke omstandigheden waarin moeilijk te herstellen schade wordt veroorzaakt door de massale invoer van een gesubsidieerd product in een betrekkelijk kort tijdvak (4) Wat de subsidiëring betreft, beschikt de Commissie over voldoende bewijsmateriaal dat erop wijst dat het betrokken product met subsidiëring uit de VRC wordt ingevoerd. Bij deze subsidies zou het onder meer gaan om: i) de rechtstreekse overdracht van middelen en de mogelijk rechtstreekse overdracht van middelen of passiva; ii) inkomsten waarvan de overheid afstand doet of die de overheid niet int, en iii) de verstrekking van goederen of diensten door de overheid tegen een ontoereikende prijs. (5) Het bewijs van subsidiëring werd verstrekt in het memorandum over de toereikendheid van het bewijsmateriaal. (6) Gesteld wordt dat de in overweging 4 genoemde maatregelen op subsidies neerkomen, aangezien in het kader daarvan een financiële bijdrage wordt verstrekt door de overheid van de VRC of door andere regionale overheden (met inbegrip van overheidsinstanties) of door particuliere organisaties waaraan deze verstrekking werd toevertrouwd of die hiermee werden belast door de overheid van de VRC, en waardoor de producenten-exporteurs van het betrokken product een voordeel verkrijgen. Zij lijken specifiek te zijn en derhalve aanleiding te geven tot compenserende maatregelen, aangezien zij onder meer beperkt zijn tot bepaalde sectoren, producten en/of regio’s. (7) Derhalve toont het in dit stadium beschikbare bewijsmateriaal aan dat het betrokken product met tot compenserende maatregelen aanleiding gevende subsidies wordt uitgevoerd. (8) Het bewijsmateriaal wijst ook op kritieke omstandigheden in de vorm van massale invoer in een relatief korte periode en een aanzienlijke toename van de invoer onder GN-code 8703 80 10 in de periode van oktober 2023 tot en met januari 2024. Uit het beschikbare bewijsmateriaal blijkt met name dat van oktober 2023 tot en met januari 2024 de invoer 177 839 stuks bedroeg. Dit komt neer op een stijging van 11 % ten opzichte van het onderzoektijdvak (oktober 2022-september 2023) in termen van maandgemiddelde (zie tabel 1), en van 14 % ten opzichte van de respectieve periode van oktober 2022 tot en met januari 2023 (zie tabel 2). Tabel 1 Invoer uit de VRC in het onderzoektijdvak en na het onderzoek Onderzoektijdvak Maandelijks gemiddelde in het onderzoektijdvak Oktober 2023-januari 2024 Maandelijks gemiddelde oktober 2023-januari 2024 Verschil Invoer uit de VRC in de Unie (stuks) 479 720 39 977 177 839 44 460 +11  % Bron: Surveillance-databank. Tabel 2 Invoer uit de VRC oktober-januari op jaarbasis Oktober 2022-januari 2023 Oktober 2023-januari 2024 Verschil Invoer uit de VRC in de Unie (stuks) 155 873 177 839 +14  % Bron: Surveillance-databank. (9) In dit stadium is het mogelijk dat, op basis van de tijdens het onderzoek verzamelde gegevens, de schade, die moeilijk te herstellen zou zijn, zich al vóór het einde van het onderzoek begon voor te doen. (10) Het risico bestaat eveneens dat een toenemend aantal producenten in de Unie te lijden zal hebben van de afnemende verkoop en de lagere productieniveaus, indien de huidige toegenomen invoer tegen naar verluidt gesubsidieerde prijzen uit de VRC die tot dusverre is aangetoond na opening van het onderzoek, wordt voortgezet. Het is duidelijk dat dit risico een negatieve weerslag zal hebben op de werkgelegenheid en de bedrijfsresultaten van de producenten in de Unie. Dit zou leiden tot schade die moeilijk te herstellen zou zijn. 2.2. Voorkoming van herhaling van schade (11) Om herhaling van dergelijke schade te voorkomen, heeft de Commissie het op basis van de gegevens en beschouwingen uit de overwegingen 8, 9 en 10 nodig geacht de mogelijke instelling van maatregelen met terugwerkende kracht voor te bereiden door registratie verplicht te stellen. Mocht de Commissie bijgevolg concluderen dat de binnenlandse bedrijfstak aanmerkelijke schade lijdt aan het einde van het huidige onderzoek, kan de heffing van compenserende rechten op de geregistreerde invoer geschikt worden geacht om herhaling van dergelijke schade te voorkomen. 2.3. Conclusie (12) De Commissie heeft geconcludeerd dat er voldoende bewijsmateriaal is om de registratie van de invoer van het betrokken product overeenkomstig artikel 24, lid 5, van de basisverordening te rechtvaardigen. 3. PROCEDURE (13) Alle belanghebbenden wordt verzocht hun standpunten schriftelijk kenbaar te maken en bewijsmateriaal in te dienen. De Commissie kan belanghebbenden horen, mits zij daar schriftelijk om verzoeken en kunnen aantonen dat er bijzondere redenen zijn om hen te horen. 4. REGISTRATIE (14) Overeenkomstig artikel 24, lid 5, van de basisverordening moet de invoer van het betrokken product worden geregistreerd zodat, indien het onderzoek leidt tot de instelling van compenserende rechten, deze rechten overeenkomstig de toepasselijke bepalingen met terugwerkende kracht op de geregistreerde invoer kunnen worden geheven indien aan de nodige voorwaarden is voldaan. (15) Eventuele toekomstige rechten zullen voortvloeien uit de bevindingen van het onderzoek. (16) In dit stadium van het onderzoek is het nog niet mogelijk de omvang van de subsidiëring nauwkeurig te ramen. De Commissie acht het derhalve niet opportuun om een raming van het bedrag van de toekomstige aansprakelijkheid te verstrekken. 5. VERWERKING VAN PERSOONSGEGEVENS (17) Alle persoonsgegevens die in het kader van deze registratie worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 4 ) , HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 24, lid 5, van Verordening (EU) 2016/1037 wordt de douaneautoriteiten opdracht gegeven passende maatregelen te nemen om de invoer te registreren van nieuwe batterijvoertuigen, hoofdzakelijk ontworpen voor het vervoer van negen of minder personen, de bestuurder daaronder begrepen, die uitsluitend door een of meer elektromotoren worden aangedreven (ongeacht het aantal wielen dat in beweging wordt gebracht), momenteel ingedeeld onder GN-code 8703 80 10, van oorsprong uit de Volksrepubliek China. Motorfietsen worden van dit onderzoek uitgesloten. 2.   De registratie wordt negen maanden na de datum van inwerkingtreding van de onderhavige verordening beëindigd. 3.   Alle belanghebbenden wordt verzocht uiterlijk 21 dagen na de datum van bekendmaking van deze verordening hun standpunt schriftelijk kenbaar te maken, bewijsmateriaal in te dienen of te verzoeken te worden gehoord. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 maart 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 55 . ( 2 ) PB C, C/2023/160, 4.10.2023, ELI: http://data.europa.eu/eli/C/2023/160/oj . ( 3 ) Ongeacht het aantal wielen dat in beweging wordt gebracht. ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ELI: http://data.europa.eu/eli/reg_impl/2024/785/oj ISSN 1977-0758 (electronic edition)",
  "source": "EUR LEX"
}