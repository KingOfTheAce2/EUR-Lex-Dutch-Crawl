{
  "url": "http://www.w3.org/1999/xhtml\">",
  "content": "C_2015072NL.01000101.xml 28.2.2015 NL Publicatieblad van de Europese Unie C 72/1 ADVIES VAN DE COMMISSIE van 26 februari 2015 betreffende het plan voor de lozing van radioactieve afvalstoffen uit de „European Spallation Source”-faciliteit (lineaire versneller), gelegen te Lund in Zweden (Alleen de Zweedse tekst is authentiek) (2015/C 72/01) De hieronder gegeven evaluatie is uitgevoerd overeenkomstig het bepaalde in het Euratom-Verdrag, ongeacht eventuele aanvullende evaluaties die moeten worden uitgevoerd krachtens het Verdrag betreffende de werking van de Europese Unie en de verplichtingen die daaruit en uit de daarvan afgeleide wetgeving voortvloeien ( 1 ) . Op 25 september 2013 heeft de Europese Commissie overeenkomstig artikel 37 van het Euratom-Verdrag van de Zweedse regering algemene gegevens ontvangen betreffende het plan voor de lozing van radioactieve afvalstoffen uit de „European Spallation Source”-faciliteit (lineaire versneller) in Lund. Op basis van deze algemene gegevens en de aanvullende door de Commissie op 18 oktober 2013 en 22 september 2014 opgevraagde en door de Zweedse autoriteiten op 2 september 2014 en 22 oktober 2014 verstrekte informatie brengt de Commissie, na raadpleging van de groep van deskundigen, het volgende advies uit: 1. de afstand van de locatie tot de meest nabije grens met een andere lidstaat, in dit geval Denemarken, bedraagt ongeveer 30 km; 2. in normale bedrijfsomstandigheden veroorzaakt de geplande lozing van vloeibare en gasvormige effluenten voor inwoners van andere lidstaten geen voor de volksgezondheid significante blootstelling aan straling; 3. secundaire vaste radioactieve afvalstoffen worden tijdelijk op de locatie opgeslagen alvorens te worden overgebracht naar van een vergunning voorziene behandelings- of bergingsfaciliteiten binnen Zweden; 4. in het geval van een niet-geplande lozing van radioactieve effluenten ten gevolge van een ongeval van het type en de omvang als bedoeld in de algemene gegevens, resulteren de in een andere lidstaat ontvangen stralingsdoses naar verwachting niet in schadelijke effecten voor de volksgezondheid. Concluderend is de Commissie van mening dat de uitvoering van het plan voor de verwijdering van radioactieve afvalstoffen, in welke vorm ook, uit de „European Spallation Source”-faciliteit te Lund in Zweden, zowel in normale bedrijfsomstandigheden als bij een ongeval van het type en de omvang als bedoeld in de algemene gegevens, niet het risico doet ontstaan van voor de volksgezondheid significante radioactieve besmetting van het water, de bodem of het luchtruim van een andere lidstaat. Gedaan te Brussel, 26 februari 2015. Voor de Commissie Miguel ARIAS CAÑETE Lid van de Commissie ( 1 ) Krachtens het Verdrag betreffende de werking van de Europese Unie bijvoorbeeld moeten de milieuaspecten verder worden geanalyseerd. De Commissie wil in dat verband graag de aandacht vestigen op het bepaalde in Richtlijn 2011/92/EU betreffende de milieueffectbeoordeling van bepaalde openbare en particuliere projecten en Richtlijn 2001/42/EG betreffende de beoordeling van de gevolgen voor het milieu van bepaalde plannen en programma’s, alsook in Richtlijn 92/43/EEG inzake de instandhouding van de natuurlijke habitats en de wilde flora en fauna en Richtlijn 2000/60/EG tot vaststelling van een kader voor communautaire maatregelen betreffende het waterbeleid.",
  "source": "EUR LEX"
}