{
  "url": "http://www.w3.org/1999/xhtml\">",
  "content": "L_2021023NL.01001801.xml 25.1.2021 NL Publicatieblad van de Europese Unie L 23/18 BESLUIT (GBVB) 2021/54 VAN DE RAAD van 22 januari 2021 tot wijziging van Besluit 2010/231/GBVB betreffende beperkende maatregelen tegen Somalië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29,D Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 26 april 2010 Besluit 2010/231/GBVB ( 1 ) vastgesteld. (2) De Veiligheidsraad van de Verenigde Naties heeft op 12 november 2020 Resolutie (UNSCR) 2551 (2020) aangenomen. Bij die resolutie wordt het algemene en volledige wapenembargo ten aanzien van Somalië opnieuw bevestigd en worden de kennisgevingen met betrekking tot het verstrekken van technisch advies, financiële en andere bijstand alsmede opleiding in verband met militaire activiteiten gewijzigd. Deze resolutie herbevestigt ook het verbod op invoer van Somalische houtskool, en bevestigt de beperkingen op de verkoop, levering en overdracht van onderdelen van geïmproviseerde explosieven aan Somalië. (3) Besluit 2010/231/GBVB dient derhalve dienovereenkomstig te worden gewijzigd. (4) Verdere actie van de Unie is nodig om bepaalde in dit besluit vastgestelde maatregelen uit te voeren, HEEFT HET VOLGENDE BESLUIT VASTGESTELD: Artikel 1 Besluit 2010/231/GBVB wordt als volgt gewijzigd: 1) Artikel 1 wordt als volgt gewijzigd: a) in lid 3 wordt punt f) vervangen door: “f) het leveren, verkopen of overdragen van wapentuig en alle soorten aanverwant materieel en het verstrekken van technisch advies, financiële en andere bijstand, alsmede opleiding in verband met militaire activiteiten, uitsluitend bestemd voor de ontwikkeling van de nationale veiligheidstroepen van Somalië of de instellingen van de Somalische veiligheidssector die niet tot de federale regering van Somalië behoren, ter beveiliging van de Somalische bevolking. Voor leveringen van de in de bijlagen II en III vermelde goederen en het verstrekken van technisch advies, financiële en andere bijstand, alsmede opleiding in verband met militaire activiteiten, is desbetreffende goedkeuring of kennisgeving vereist, en wel als volgt: i) het leveren, verkopen of overdragen van wapentuig en alle soorten aanverwant materieel zoals vermeld in bijlage II, uitsluitend bestemd voor de ontwikkeling van de nationale veiligheidstroepen van Somalië of de instellingen van de Somalische veiligheidssector die niet tot de federale regering van Somalië behoren, ter beveiliging van de Somalische bevolking, moet vooraf per geval worden goedgekeurd door het Sanctiecomité overeenkomstig de leden 4 bis en 4 ter; ii) van het leveren, verkopen of overdragen van wapentuig en alle soorten aanverwant materieel zoals vermeld in bijlage III, uitsluitend bestemd voor de ontwikkeling van de nationale veiligheidstroepen van Somalië, ter beveiliging van de Somalische bevolking, moet het Sanctiecomité vooraf in kennis worden gesteld overeenkomstig de leden 4 en 4 ter van dit artikel; iii) van het leveren, verkopen of overdragen van wapentuig en alle soorten aanverwant materieel zoals vermeld in bijlage III, en van het verstrekken van technisch advies, financiële en andere bijstand, alsmede opleiding in verband met militaire activiteiten door lidstaten of internationale, regionale of subregionale organisaties, uitsluitend bestemd voor de ontwikkeling van de instellingen van de Somalische veiligheidssector die niet tot de federale regering van Somalië behoren, ter beveiliging van de Somalische bevolking, moet het Sanctiecomité vooraf in kennis worden gesteld overeenkomstig lid 4 ter, en het is toegestaan tenzij het Sanctiecomité binnen vijf werkdagen na ontvangst van een dergelijke kennisgeving een negatief besluit heeft genomen;”; b) lid 4 wordt vervangen door: “4. De federale regering van Somalië heeft de primaire verantwoordelijkheid om het Sanctiecomité ten minste vijf werkdagen van tevoren kennisgeving te doen van iedere levering van wapentuig en alle soorten aanverwant materieel zoals beschreven in bijlage III, aan de nationale veiligheidstroepen van Somalië, zoals beschreven in lid 3, onder f), ii), van dit artikel. Als alternatief kunnen de lidstaten die wapentuig en aanverwant materieel verstrekken aan de nationale veiligheidstroepen van Somalië, ten minste vijf werkdagen van tevoren hiervan kennisgeving doen aan het Sanctiecomité, mits zij de bevoegde nationale coördinerende instantie binnen de federale regering van Somalië van de kennisgeving op de hoogte stellen en de federale regering van Somalië indien nodig technische bijstand verlenen bij kennisgevingsprocedures, overeenkomstig de punten 13 en 14 van Resolutie 2498 (2019) van de VN-Veiligheidsraad. Kennisgevingen moeten het volgende omvatten: gegevens over de fabrikant en de leverancier van wapentuig en alle soorten aanverwant materieel, een beschrijving van het wapentuig en de munitie, met inbegrip van het type, het kaliber, de hoeveelheid, de voorgestelde datum en plaats van levering, en alle relevante informatie over de eenheid van bestemming van de nationale veiligheidstroepen van Somalië, of de opslagplaats van bestemming.”. 2) Bijlage IV wordt vervangen door bijlage I bij dit besluit. 3) Bijlage V wordt vervangen door bijlage II bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 22 januari 2021. Voor de Raad De voorzitter A.P. ZACARIAS ( 1 ) Besluit 2010/231/GBVB van de Raad van 26 april 2010 betreffende beperkende maatregelen tegen Somalië en tot intrekking van Gemeenschappelijk Standpunt 2009/138/GBVB ( PB L 105 van 27.4.2010, blz. 17 ). BIJLAGE I “BIJLAGE IV LIJST VAN DE IN ARTIKEL 1 QUATER, LID 1, BEDOELDE GOEDEREN 1. Tetryl (trinitrofenylmethylnitramine). 2. Nitroglycerine, samengesteld of gemengd met het “energetisch materiaal” vermeld in ML8.a. of met metalen in poedervorm vermeld in ML8.c. van de gemeenschappelijke EU-lijst van militaire goederen ( 1 ) (behalve wanneer verpakt/bereid in afzonderlijke medicinale doses). 3. Apparatuur die zowel speciaal ontworpen is voor militair gebruik als speciaal ontworpen is voor het in werking stellen, het voorzien van energie met eenmalige stootkracht, het ontsteken of het detoneren van geïmproviseerde explosieven (IED). 4. “Technologie” die “noodzakelijk” is voor de “productie” of het “gebruik” van de in de punten 1 en 2 vermelde goederen. (De definities van de termen “technologie”, “noodzakelijk”, “productie” en “gebruik” zijn ontleend aan de gemeenschappelijke EU-lijst van militaire goederen.) ” ( 1 ) PB C 98 van 15.3.2018, blz. 1 . BIJLAGE II “BIJLAGE V LIJST VAN DE IN ARTIKEL 1 QUATER, LID 2, BEDOELDE GOEDEREN 1. Niet in bijlage IV, punt 2, gespecificeerde uitrusting en toestellen die speciaal ontworpen zijn voor het al dan niet elektrisch inleiden van explosies (bijv. ontstekingstoestellen, detonatoren, ontstekers, slagkoord). 2. “Technologie” die “noodzakelijk” is voor de “productie” of het “gebruik” van de in punt 1 vermelde goederen. (De definities van de termen “technologie”, “noodzakelijk”, “productie” en “gebruik” zijn ontleend aan de gemeenschappelijke EU-lijst van militaire goederen). 3. Explosieve stoffen, als hieronder, en mengsels die een of meer van deze materialen bevatten: a) ammoniumnitraat met stookolie (ANFO); b) nitrocellulose (met een stikstofgehalte van meer dan 12,5 % gewicht per gewicht); c) nitroglycerine (behalve wanneer verpakt/bereid in afzonderlijke medicinale doses), samengesteld of gemengd met het “energetisch materiaal” vermeld in ML8.a. of met metalen in poedervorm vermeld in ML8.c. van de gemeenschappelijke EU-lijst van militaire goederen; d) nitroglycol; e) pentaerythritoltetranitraat (PETN); f) picrylchloride; g) 2,4,6-trinitrotolueen (TNT). 4. Precursoren voor explosieven: a) ammoniumnitraat, b) kaliumnitraat, c) natriumchloraat, d) salpeterzuur, e) zwavelzuur. ”",
  "source": "EUR LEX"
}