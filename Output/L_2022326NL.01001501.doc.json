{
  "url": "http://www.w3.org/1999/xhtml\"><!--",
  "content": "L_2022326NL.01001501.xml 21.12.2022 NL Publicatieblad van de Europese Unie L 326/15 BESLUIT (EU) 2022/2517 VAN DE RAAD van 12 december 2022 betreffende het namens de Europese Unie in te nemen standpunt in het gemengd comité dat is opgericht bij de Overeenkomst tussen de Europese Unie en de Republiek Moldavië inzake goederenvervoer over de weg, met betrekking tot de vaststelling van het reglement van orde van dat comité en de voortzetting van de overeenkomst DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Overeenkomst tussen de Europese Unie en de Republiek Moldavië inzake goederenvervoer over de weg ( 1 ) (“de overeenkomst”) is door de Unie ondertekend overeenkomstig Besluit (EU) 2022/1165 van de Raad ( 2 ) en wordt sinds 29 juni 2022 voorlopig toegepast. (2) Bij artikel 6, lid 1, van de overeenkomst is een gemengd comité opgericht dat de toepassing en uitvoering van deze overeenkomst volgt en er toezicht op houdt en dat de werking van de overeenkomst regelmatig toetst in het licht van haar doelstellingen. (3) Artikel 6, lid 6, van de overeenkomst bepaalt dat het gemengd comité zijn reglement van orde dient vast te stellen. Om de correcte uitvoering van de overeenkomst te waarborgen, moet het reglement van orde van het gemengd comité worden vastgesteld. (4) Zoals bepaald in artikel 5 van de overeenkomst, is de overeenkomst van toepassing tot en met 31 maart 2023. Het gemengd comité wordt echter uiterlijk drie maanden voor het verstrijken van de overeenkomst bijeengeroepen om te beoordelen of de overeenkomst moet worden voortgezet. (5) Om zowel de Unie als de Republiek Moldavië in staat te stellen de voordelen van de overeenkomst te blijven benutten, moet deze tot en met 30 juni 2024 worden verlengd. (6) Tijdens zijn vergadering van 15 december 2022 moet het gemengd comité besluiten vaststellen tot vaststelling van zijn reglement van orde en over de noodzaak om de overeenkomst voort te zetten, met inbegrip van de duur van die verlenging. (7) Aangezien de besluiten van het gemengd comité bindend zijn voor de Unie, is het passend het standpunt te bepalen dat namens de Unie in het gemengd comité moet worden ingenomen met betrekking tot de vaststelling van dit reglement van orde en de voortzetting van de overeenkomst. (8) Het standpunt van de Unie in de Gemengde Commissie moet derhalve worden gebaseerd op de aangehechte ontwerpbesluiten, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen in het bij artikel 6 van de Overeenkomst tussen de Europese Unie en de Republiek Moldavië inzake het goederenvervoer over de weg (“de overeenkomst”) opgerichte gemengd comité met betrekking tot de vaststelling van het reglement van orde van dat comité en betreffende de voortzetting van de overeenkomst, met inbegrip van de duur daarvan, is gebaseerd op het aan dit besluit gehechte ontwerpbesluit van het gemengd comité ( 3 ) . Kleine wijzigingen van de ontwerpbesluiten van het gemengd comité kunnen zonder nader besluit van de Raad worden goedgekeurd door de vertegenwoordigers van de Unie in het gemengd comité. Artikel 2 Dit besluit treedt in werking op de datum van de vaststelling ervan. Gedaan te Brussel, 12 december 2022. Voor de Raad De voorzitter Z. NEKULA ( 1 ) PB L 181 van 7.7.2022, blz. 4 . ( 2 ) Besluit (EU) 2022/1165 van de Raad van 27 juni 2022 inzake de ondertekening, namens de Unie, en de voorlopige toepassing van de Overeenkomst betreffende het goederenvervoer over de weg tussen de Europese Unie en de Republiek Moldavië ( PB L 181 van 7.7.2022, blz. 1 ). ( 3 ) Zie documenten ST 15347/22 ADD1 en ST 15347/22 ADD2 op http://register.consilium.europa.eu ONTWERP BESLUIT Nr. 1/2022 VAN HET BIJ DE OVEREENKOMST TUSSEN DE EUROPESE UNIE EN DE REPUBLIEK MOLDAVIË INZAKE GOEDERENVERVOER OVER DE WEG OPGERICHTE GEMENGD COMITÉ van … betreffende de vaststelling zijn reglement van orde HET GEMENGD COMITÉ, Gezien de Overeenkomst tussen de Europese Unie en de Republiek Moldavië inzake goederenvervoer over de weg ( 1 ) , en met name artikel 6, lid 6, Overwegende hetgeen volgt: Overeenkomstig artikel 6, lid 6, van de overeenkomst dient het gemengd comité zijn reglement van orde vast te stellen. Daarom moet het reglement van orde in de bijlage bij dit besluit worden vastgesteld, HEEFT HET VOLGENDE BESLUIT VASTGESTELD: Artikel 1 Reglement van orde Het reglement van orde van het gemengd comité, zoals opgenomen in de bijlage bij dit besluit, wordt vastgesteld. Artikel 2 Inwerkingtreding Dit besluit treedt in werking op de datum van de vaststelling ervan. Gedaan te …, Voor het gemengd comité De medevoorzitters ( 1 ) PB EU L 181 van 7.7.2022, blz. 4 . BIJLAGE Reglement van orde van het gemengd comité Artikel 1 Delegatiehoofden 1.   Het gemengd comité bestaat uit vertegenwoordigers van de partijen. Elke partij stelt een hoofd en eventueel een adjunct-hoofd van haar delegatie aan. Het hoofd van de delegatie kan worden vervangen door het adjunct-hoofd of door een voor een bepaalde vergadering aangewezen persoon. 2.   Het gemengd comité wordt om beurt voorgezeten door een vertegenwoordiger van de Europese Unie en een vertegenwoordiger van de Republiek Moldavië. Het hoofd van de betrokken delegatie, of bij diens afwezigheid, het adjunct-hoofd of de ter vervanging aangewezen persoon, treedt op als voorzitter. Artikel 2 Vergaderingen 1.   Het gemengd comité komt bijeen wanneer dat nodig is. Elke partij kan een verzoek indienen om een vergadering te beleggen. Het gemengd comité wordt eveneens uiterlijk drie maanden voor het verstrijken van de overeenkomst bijeengeroepen om te beoordelen of het nodig is de overeenkomst voort te zetten overeenkomstig artikel 5, lid 2, van de overeenkomst en een daartoe strekkend besluit vast te stellen. 2.   Het gemengd comité organiseert fysieke bijeenkomsten of vergadert via andere middelen (bv. conference calls of videoconferenties). 3.   De vergaderingen vinden zoveel mogelijk plaats beurtelings op een locatie in een lidstaat van de Europese Unie en in de Republiek Moldavië, tenzij de partijen anders overeenkomen. 4.   De werktaal is Engels. 5.   Zodra de datum en plaats van de vergaderingen door de partijen zijn overeengekomen, worden de vergaderingen bijeengeroepen door de Europese Commissie voor de Europese Unie en door het voor wegvervoer bevoegde ministerie van de Republiek Moldavië. 6.   De vergaderingen van het gemengd comité zijn niet openbaar, tenzij de partijen anders overeenkomen. Indien nodig kan aan het eind van de vergadering met wederzijdse instemming een persmededeling worden opgesteld. Artikel 3 Delegaties 1.   De delegatiehoofden stellen elkaar vóór elke vergadering in kennis van de voorgenomen samenstelling van hun delegaties voor de vergadering. 2.   Vertegenwoordigers van belanghebbenden uit de wegvervoerssector kunnen worden uitgenodigd om als waarnemer de vergaderingen, of een deel daarvan, bij te wonen, als het gemengd comité hierover overeenstemming bereikt. 3.   Het gemengd comité kan, indien overeengekomen, andere belanghebbende partijen of deskundigen uitnodigen om vergaderingen, of een deel daarvan, bij te wonen teneinde informatie over specifieke onderwerpen te verstrekken. 4.   Waarnemers nemen niet deel aan het besluitvormingsproces van het gemengd comité. Artikel 4 Secretariaat Een ambtenaar van de diensten van de Europese Commissie en een ambtenaar van het ministerie van de Republiek Moldavië dat bevoegd is voor het wegvervoer treden gezamenlijk op als secretarissen van het gemengd comité. Artikel 5 Agenda van de vergaderingen 1.   De delegatiehoofden stellen in onderling overleg de voorlopige agenda van elke vergadering op. De voorlopige agenda wordt uiterlijk vijftien dagen vóór de vergaderdatum door de secretarissen aan de leden van de delegaties toegezonden. 2.   Elke vergadering van het gemengd comité begint met de goedkeuring van de agenda. Punten die niet op de voorlopige agenda voorkomen, kunnen aan de agenda worden toegevoegd indien het gemengd comité dit beslist. 3.   De delegatiehoofden kunnen de in lid 1 bedoelde termijnen inkorten als dat in een bepaald geval noodzakelijk is. Artikel 6 Notulen 1.   Na elke vergadering van het gemengd comité worden ontwerpnotulen opgesteld. In deze ontwerpnotulen wordt vermeld welke punten zijn besproken en welke besluiten zijn goedgekeurd. 2.   Binnen een maand na de vergadering worden de ontwerpnotulen door het hoofd van de gastdelegatie via de secretarissen van het gemengd comité schriftelijk ter goedkeuring voorgelegd aan het andere delegatiehoofd. 3.   Als de notulen worden goedgekeurd, worden ze in tweevoud ondertekend door de delegatiehoofden, waarbij elke partij één origineel exemplaar bijhoudt. De delegatiehoofden kunnen besluiten dat de ondertekening en uitwisseling van elektronische kopieën volstaan om aan deze vereiste te voldoen. 4.   De notulen van de vergaderingen van het gemengd comité zijn openbaar, tenzij een van de partijen anderszins verzoekt. De delegatiehoofden kunnen de in lid 2 van dit artikel bedoelde termijnen inkorten en in onderling overleg een datum vaststellen voor de goedkeuring als bedoeld in lid 3 als dat in een bepaald geval noodzakelijk is. Artikel 7 Schriftelijke procedure Indien nodig en naar behoren gemotiveerd, kunnen besluiten van het gemengd comité volgens de schriftelijke procedure worden vastgesteld. Daartoe stellen de delegatiehoofden elkaar in kennis van de ontwerpmaatregelen waarover het advies van het gemengd comité wordt gevraagd; dit kan vervolgens worden bevestigd via briefwisseling. Alle partijen kunnen echter vragen dat het gemengd comité wordt bijeengeroepen om de kwestie te bespreken. Artikel 8 Beraadslagingen 1.   Het gemengd comité neemt besluiten op basis van consensus tussen de partijen. 2.   Besluiten van het gemengd comité dragen het opschrift “Besluit”, gevolgd door een volgnummer, de datum van vaststelling en een beschrijving van het onderwerp. 3.   De besluiten van het gemengd comité worden ondertekend door de delegatiehoofden en als aanhangsel bij de notulen gevoegd. 4.   De besluiten van het gemengd comité worden door de partijen uitgevoerd overeenkomstig hun eigen interne procedures. 5.   De besluiten van het gemengd comité kunnen door de partijen in hun officiële publicatiebladen worden bekendgemaakt. Elke partij houdt één origineel exemplaar van de besluiten bij. Artikel 9 Werkgroepen 1.   Het gemengd comité kan werkgroepen oprichten om zich te laten bijstaan bij de uitvoering van zijn taken. De taakomschrijving van een werkgroep moet overeenkomstig artikel 6, lid 5, van de overeenkomst door het gemengd comité worden goedgekeurd en worden opgenomen in de bijlage bij het besluit tot oprichting van de werkgroep. 2.   De werkgroepen bestaan uit vertegenwoordigers van de partijen. 3.   De werkgroepen werken onder het gezag van het gemengd comité, waaraan zij na elke vergadering verslag uitbrengen. Zij nemen geen besluiten, maar kunnen aanbevelingen doen aan het gemengd comité. 4.   Het gemengd comité kan te allen tijde besluiten bestaande werkgroepen op te heffen, hun taakomschrijving te wijzigen of nieuwe werkgroepen op te richten die het comité bijstaan in zijn taken. Artikel 10 Kosten 1.   Elke partij draagt zelf de kosten voor haar deelname aan de vergaderingen van het gemengd comité en de werkgroepen, zowel wat personeelsuitgaven, reis- en verblijfkosten als kosten voor post en telecommunicatie betreft. 2.   Andere uitgaven in verband met de organisatie van vergaderingen komen ten laste van de partij die als gastheer voor de vergadering optreedt. Artikel 11 Wijziging van het Reglement van orde Het gemengd comité kan zijn reglement van orde te allen tijde wijzigen door middel van een krachtens artikel 6, lid 5, van de overeenkomst genomen besluit. ONTWERP BESLUIT Nr. 2/2022 VAN HET BIJ DE OVEREENKOMST TUSSEN DE EUROPESE UNIE EN DE REPUBLIEK MOLDAVIË INZAKE GOEDERENVERVOER OVER DE WEG OPGERICHTE GEMENGD COMITÉ van … betreffende de voortzetting van de overeenkomst HET GEMENGD COMITÉ, Gezien de Overeenkomst tussen de Europese Unie en de Republiek Moldavië inzake goederenvervoer over de weg ( 1 ) , en met name artikel 6, Overwegende hetgeen volgt: (1) Het gemengd comité heeft zijn reglement van orde vastgesteld bij Besluit 1/2022 van [15 december 2022]. (2) Overeenkomstig artikel 5, lid 1, van de Overeenkomst tussen de Europese Unie en de Republiek Moldavië inzake goederenvervoer over de weg (“de overeenkomst”) is de overeenkomst van toepassing tot en met 31 maart 2023. (3) Zoals bepaald in artikel 6, lid 2, van de overeenkomst, moet het gemengd comité uiterlijk drie maanden voor het verstrijken van de overeenkomst worden bijeengeroepen om te beoordelen of het nodig is de overeenkomst voor te zetten en daarover een besluit te nemen, met inbegrip van de duur van die verlenging. (4) Uit het toezicht op de overeenkomst is gebleken dat de overeenkomst voor zowel de Europese Unie als de Republiek Moldavië een positieve invloed heeft gehad op de handel, en dat vervoersondernemers van beide partijen hun voordeel hebben gedaan met de groei van het goederenvervoer over de weg. (5) De overeenkomst heeft de Republiek Moldavië in staat gesteld zijn handel te heroriënteren naar de Europese Unie en heeft derhalve bijgedragen tot de geleidelijke integratie van de Moldavische economie in de westerse economie. Samen met een vergelijkbare wegvervoersovereenkomst met Oekraïne heeft de overeenkomst ook de uitvoer van Oekraïense goederen vergemakkelijkt en op die manier bijgedragen tot de solidariteitscorridors. (6) De voortzetting van de overeenkomst moet worden opgevat als een bijdrage aan de wederopbouw van Oekraïne na de Russische aanvalsoorlog tegen Oekraïne. (7) Het is derhalve passend de overeenkomst te verlengen tot en met 30 juni 2024, HEEFT HET VOLGENDE BESLUIT VASTGESTELD: Artikel 1 Voortzetting van de overeenkomst De Overeenkomst tussen de Europese Unie en de Republiek Moldavië inzake goederenvervoer over de weg wordt verlengd tot en met 30 juni 2024. Artikel 2 Inwerkingtreding Dit besluit treedt in werking op de datum van de vaststelling ervan. Gedaan te …, Voor het gemengd comité De medevoorzitters ( 1 ) PB EU L 181 van 7.7.2022, blz. 4 .",
  "source": "EUR LEX"
}