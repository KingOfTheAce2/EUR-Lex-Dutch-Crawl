{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999L0068:NL:HTML\">",
  "content": "EUR-Lex - 31999L0068 - NL Avis juridique important | 31999L0068 Richtlijn 1999/68/EG van de Commissie van 28 juni 1999 tot vaststelling van aanvullende bepalingen met betrekking tot de op grond van Richtlijn 98/56/EG van de Raad door de leveranciers bij te houden rassenlijsten van siergewassen Publicatieblad Nr. L 172 van 08/07/1999 blz. 0042 - 0043 RICHTLIJN 1999/68/EG VAN DE COMMISSIE van 28 juni 1999 tot vaststelling van aanvullende bepalingen met betrekking tot de op grond van Richtlijn 98/56/EG van de Raad door de leveranciers bij te houden rassenlijsten van siergewassen DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 98/56/EG van de Raad van 20 juli 1998 betreffende het in de handel brengen van teeltmateriaal van siergewassen(1), en met name op artikel 9, lid 4, (1) Overwegende dat bij Richtlijn 93/78/EEG van de Commissie(2) uitvoeringsbepalingen zijn vastgesteld met betrekking tot de door leveranciers op grond van Richtlijn 91/682/EEG van de Raad(3) bij te houden rassenlijsten van siergewassen; (2) Overwegende dat Richtlijn 91/682/EEG met ingang van 1 juli 1999 wordt ingetrokken en wordt vervangen door Richtlijn 98/56/EG; (3) Overwegende dat krachtens artikel 9, lid 4, van Richtlijn 98/56/EG aanvullende uitvoeringsbepalingen kunnen worden vastgesteld met betrekking tot de door de leveranciers bij te houden rassenlijsten van siergewassen, ook wat betreft de technische beschrijving en de benamingen; (4) Overwegende dat op communautair niveau in het kader van de kwekersrechten reeds een systeem voor de beschrijving van rassen in vastgesteld; (5) Overwegende dat het systeem ook informatie omvat betreffende de instandhouding van rassen en de verschillen ten opzichte van de het sterkst daarop lijkende rassen; (6) Overwegende dat het in het licht van de ontwikkeling van communautaire regelgeving op het gebied van kwekersrechten wenselijk is ervoor te zorgen dat de regels voor de beschrijving van rassen in het kader van Richtlijn 98/56/EG coherent zijn met die regelgeving; (7) Overwegende dat Richtlijn 93/78/EEG moet worden ingetrokken; (8) Overwegende dat de in deze richtlijn vervatte maatregelen in overeenstemming zijn met het advies van het Permanent Comité voor teeltmateriaal van siergewassen, HEEFT DE VOLGENDE RICHTLIJN VASTGESTELD: Artikel 1 Bij deze richtlijn worden aanvullende uitvoeringsbepalingen vastgesteld met betrekking tot de krachtens artikel 9, lid 1, vierde streepje, van Richtlijn 98/56/EG door de leveranciers bij te houden rassenlijsten van siergewassen. Artikel 2 1. In de door de leveranciers bij te houden lijsten worden vermeld: i) de naam van het ras en, in voorkomend geval, de algemeen bekende synoniemen; ii) gegevens over de instandhouding van het ras en het toegepaste vermeerderingssysteem; iii) een beschrijving van het ras waarin ten minste de kenmerken en de expressie daarvan worden vermeld overeenkomstig de bepalingen die gelden voor aanvragen die moeten worden ingediend voor communautaire kwekersrechten, als laatstgenoemde bepalingen van toepassing zijn; iv) voor zover mogelijk, gegevens over de verschillen van het ras ten opzichte van rassen die er het sterkst op gelijken. 2. Het bepaalde in lid 1, onder ii) en iv), is niet van toepassing op leveranciers wier werkzaamheden zich beperken tot het in de handel brengen van teeltmateriaal van siergewassen. Artikel 3 Richtlijn 93/78/EEG wordt ingetrokken met ingang van de in artikel 4 van deze richtlijn bedoelde datum. Artikel 4 1. De lidstaten doen de nodige wettelijke en bestuursrechtelijke bepalingen in werking treden om op 31 december 1999 aan deze richtlijn te voldoen. Zij stellen de Commissie daarvan onverwijld in kennis. 2. Wanneer de lidstaten deze bepalingen aannemen, wordt in die bepalingen naar de onderhavige richtlijn verwezen of wordt hiernaar verwezen bij de officiële bekendmaking van die bepalingen. De wijze waarop de verwijzing gebeurt, wordt bepaald door de lidstaten. 3. De lidstaten delen de Commissie de tekst mee van de belangrijkste nationale bepalingen die zij op het gebied van deze richtlijn goedkeuren. Artikel 5 Deze richtlijn treedt in werking op de twintigste dag volgende op die van haar bekendmaking in het Publicatieblad van de Europese Gemeenschappen. Artikel 6 Deze richtlijn is gericht tot de lidstaten. Gedaan te Brussel, 28 juni 1999. Voor de Commissie Franz FISCHLER Lid van de Commissie (1) PB L 226 van 13.8.1998, blz. 16. (2) PB L 256 van 14.10.1993, blz. 19. (3) PB L 376 van 31.12.1991, blz. 21.",
  "source": "EUR LEX"
}