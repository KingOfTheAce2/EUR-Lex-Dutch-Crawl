{
  "url": "http://www.w3.org/1999/xhtml\"><!--",
  "content": "L_2022294NL.01000101.xml 15.11.2022 NL Publicatieblad van de Europese Unie L 294/1 VERORDENING (EU) 2022/2237 VAN DE RAAD van 14 november 2022 tot wijziging van Verordening (EG) nr. 1183/2005 betreffende bepaalde specifieke beperkende maatregelen met het oog op de situatie in de Democratische Republiek Congo DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit (GBVB) 2022/2241 van de Raad van 14 november 2022 tot wijziging van Besluit 2010/788/GBVB betreffende beperkende maatregelen tegen de Democratische Republiek Congo ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Bij Verordening (EG) nr. 1183/2005 van de Raad ( 2 ) wordt uitvoering gegeven aan Besluit 2010/788/GBVB van de Raad ( 3 ) en worden bepaalde maatregelen vastgesteld tegen personen die in strijd met het wapenembargo tegen de Democratische Republiek Congo (“DRC”) handelen, onder meer de bevriezing van hun tegoeden. (2) Bij Resolutie 2641 (2022) van de Veiligheidsraad van de Verenigde Naties (“VN-Veiligheidsraad”) zijn de criteria gewijzigd voor de aanwijzing van personen en entiteiten waarop de beperkende maatregelen van de punten 9 en 11 van Resolutie 1807 (2008) van de VN-Veiligheidsraad van toepassing zijn, alsook de reikwijdte van de verplichting om het op grond van Resolutie 1533 (2004) van de VN-Veiligheidsraad ingestelde Sanctiecomité in kennis te stellen van leveringen van wapens en aanverwant materieel voor de DRC, en van de verlening van technische bijstand, financiering, tussenhandeldiensten en andere diensten in verband met militaire activiteiten in de DRC. Besluit (GBVB) 2022/2241 geeft uitvoering aan Resolutie 2641 (2022) van de VN-Veiligheidsraad. (3) Die maatregelen vallen onder het toepassingsgebied van het Verdrag betreffende de werking van de Europese Unie en derhalve is regelgeving op het niveau van de Unie noodzakelijk om uitvoering te geven aan Besluit (GBVB) 2022/2241, met name om de uniforme toepassing van die maatregelen door marktdeelnemers in alle lidstaten te verzekeren. (4) Verordening (EG) nr. 1183/2005 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1183/2005 wordt als volgt gewijzigd: 1) In artikel 1 bis wordt lid 2 vervangen door: “2.   Het verstrekken van technische bijstand, financiering of financiële bijstand, of tussenhandeldiensten aan een niet-gouvernementele of andere persoon, entiteit of orgaan in de Democratische Republiek Congo, of voor het gebruik in de Democratische Republiek Congo — met uitzondering van het verstrekken van dergelijke bijstand aan de Stabilisatiemissie van de Verenigde Naties in de Democratische Republiek Congo (“MONUSCO”) of aan de regionale taskforce van de Afrikaanse Unie, of in verband met niet-dodelijke militaire uitrusting die uitsluitend bestemd is voor humanitair gebruik of beschermingsdoeleinden overeenkomstig artikel 1 ter, lid 1 — wordt vooraf aan het op grond van punt 8 van Resolutie 1533 (2004) van de VN-Veiligheidsraad opgerichte Sanctiecomité (het “Sanctiecomité”) gemeld. Die kennisgevingen bevatten alle relevante gegevens, waaronder, waar passend, de eindgebruiker, de voorgenomen leveringsdatum en de route van de zending.”. 2) In artikel 1 ter, lid 1, wordt punt b) vervangen door: “b) technische bijstand, financiering of financiële bijstand of tussenhandeldiensten in verband met niet-dodelijke militaire uitrusting die uitsluitend bestemd is voor humanitair gebruik of beschermingsdoeleinden;”. 3) Aan artikel 2 bis, lid 1, wordt het volgende punt toegevoegd: “k) betrokken zijn bij de productie, de vervaardiging of het gebruik in de DRC van geïmproviseerde explosieven, of bij het belasten met, plannen van, bevel geven tot, medeplichtig zijn aan of anderszins assisteren bij aanslagen in de DRC met geïmproviseerde explosieven.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 november 2022. Voor de Raad De voorzitter J. BORRELL FONTELLES ( 1 ) Zie bladzijde 15 van dit Publicatieblad. ( 2 ) Verordening (EG) nr. 1183/2005 van de Raad van 18 juli 2005 betreffende bepaalde specifieke beperkende maatregelen met het oog op de situatie in de Democratische Republiek Congo ( PB L 193 van 23.7.2005, blz. 1 ). ( 3 ) Besluit 2010/788/GBVB van de Raad van 20 december 2010 betreffende beperkende maatregelen in het licht van de situatie in de Democratische Republiek Congo ( PB L 336 van 21.12.2010, blz. 30 ).",
  "source": "EUR LEX"
}