{
  "url": "http://www.w3.org/1999/xhtml\">",
  "content": "L_2022147NL.01004601.xml 30.5.2022 NL Publicatieblad van de Europese Unie L 147/46 UITVOERINGSBESLUIT (EU) 2022/834 VAN DE COMMISSIE van 25 mei 2022 overeenkomstig artikel 31, lid 1, van Richtlijn 2010/35/EU van het Europees Parlement en de Raad, betreffende een door Frankrijk genomen maatregel met betrekking tot het uit de handel nemen van bepaalde gascilinders die door Xinchang Burong Machinery Co. Ltd zijn vervaardigd vóór 31 oktober 2019 (Kennisgeving geschied onder nummer C(2022) 3372) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2010/35/EU van het Europees Parlement en de Raad van 16 juni 2010 betreffende vervoerbare drukapparatuur en houdende intrekking van Richtlijnen 76/767/EEG, 84/525/EEG, 84/526/EEG, 84/527/EEG en 1999/36/EG van de Raad ( 1 ) , en met name artikel 31, lid 1, Overwegende hetgeen volgt: (1) Als onderdeel van het markttoezicht op vervoerbare drukapparatuur conform de bepalingen van de artikelen 16 tot en met 26 van Verordening (EG) nr. 765/2008 van het Europees Parlement en de Raad ( 2 ) en van artikel 30 van Richtlijn 2010/35/EU, heeft de Franse markttoezichtautoriteit in augustus 2019 het geval onderzocht van een drukcilinder die is vervaardigd door Xinchang Burong Machinery Co. Ltd (China). De cilinder werd ingevoerd en verdeeld door VZ Trend Goods GmbH (Duitsland) en Alsino GmbH (Duitsland), en online verkocht via www.amazon.fr (Frankrijk) onder de merknaam “PARTY FACTORY”. (2) De Franse markttoezichtautoriteit heeft het geval onderzocht conform de toepasselijke regels voor het vervaardigen en in de handel brengen, zoals uiteengezet in deel I.1 van bijlage I bij Richtlijn 2008/68/EG van het Europees Parlement en de Raad ( 3 ) , in norm EN ISO 11118:2015 en in de artikelen 4 en 6 van Richtlijn 2010/35/EU. Uit het onderzoek is gebleken dat er voor het product geen conformiteitsbeoordeling is uitgevoerd en dat er een onjuiste “pi”-markering is aangebracht. Bovendien beschikte de fabrikant niet over de certificaten voor eerste keuringen en tests, noch over de certificaten voor toezicht op de fabricage die vereist zijn op grond van de punten 1.8.7.3 en 1.8.7.4 van deel I.1 van bijlage I bij Richtlijn 2008/68/EG. (3) De Franse markttoezichtautoriteit heeft een anoniem gekochte cilinder getest. Testrapport nr. 2019-6-RSPT-XBN-V2 bracht verschillende gevallen van non-conformiteit aan het licht, evenals een fysiek defect dat de gezondheid en veiligheid van de gebruikers in gevaar had kunnen brengen. (4) Een in het testverslag vastgestelde non-conformiteit had betrekking op artikel 6, lid 3, van Richtlijn 2010/35/EU: op het conformiteitscertificaat van het product waren de naam en het adres van de importeur niet vermeld. Daardoor kunnen distributeurs niet voldoen aan de verplichting om alleen vervoerbare drukapparatuur in de handel te brengen die vergezeld gaat van het conformiteitscertificaat en het adres waar contact met de importeur kan worden opgenomen, als bedoeld in artikel 7, lid 1, van die richtlijn. (5) Een andere non-conformiteit in het testrapport betreft het typegoedkeuringscertificaat van de cilinder. Dat is op 9 november 2018 met nummer 602/5/2018 afgegeven door de aangemelde instantie Technická inšpekcia (Slowakije), maar bevat geen volledige lijst van de relevante delen van de technische documentatie, zoals beschreven in punt 1.8.7.2.3 van deel I.1 van bijlage I bij Richtlijn 2008/68/EG. (6) In typegoedkeuringscertificaat nr. 602/5/2018 is helium niet vermeld als een van de gassen waarvoor de cilinderklep is goedgekeurd. Daarom mocht de cilinder niet met helium worden gevuld. (7) De markering die door de fabrikant op de cilinder was aangebracht, was niet in overeenstemming met artikel 15 van Richtlijn 2010/35/EU betreffende de fysieke vorm van de Griekse letter pi. De markering voldeed evenmin aan de voorschriften van punt 6.2.2.8 van deel I.1 van bijlage I bij Richtlijn 2008/68/EG of van punt 12.2.2 van norm EN ISO 11118:2015 met betrekking tot de hoogte van het pi-symbool en de vermelding “DO NOT REFILL”. Bovendien voldeed de markering niet aan de voorschriften van de punten 6.2.2.7.2 tot en met 6.2.2.7.4 van deel I.1 van bijlage I bij Richtlijn 2008/68/EG, noch aan norm EN ISO 11118:2015 met betrekking tot de informatie die moet worden weergegeven. De werkdruk ontbrak, en de referentiestandaard en het nummer van de aangemelde instantie waren onjuist vermeld. Het etiket voor “niet-ontvlambare, niet-giftige gassen” was kleiner dan vastgesteld in punt 5.2.2.2.1.1.2 van deel I.1 van bijlage I bij Richtlijn 2008/68/EG. (8) Ook de markering op de verpakking was niet conform, omdat ze een CE-markering bevatte, wat niet is toegestaan bij Richtlijn 2010/35/EU, en een verkeerd nummer van de aangemelde instantie vermeldde. (9) Een soldeerlas aan de onderzijde van de hals van de fles vertoonde een scheurtje. Kristalafzetting wees op een lek. (10) De Franse markttoezichtautoriteit heeft de importeur en de verdeler in kennis gesteld van de vastgestelde onregelmatigheden. Die hebben daar echter geen bevredigend antwoord op gegeven. (11) Op 31 oktober 2019 heeft de aangemelde instantie Technická inšpekcia (Slowakije) een nieuw goedkeuringscertificaat uitgereikt. (12) Overeenkomstig artikel 30, lid 4, van Richtlijn 2010/35/EU heeft de Franse markttoezichtautoriteit de vóór 31 oktober 2019 vervaardigde cilinders voorlopig uit de handel genomen en de maatregel aangemeld bij de Commissie en de lidstaten. Dat besluit is bekendgemaakt op 3 januari 2020. (13) Op 23 januari 2020 maakte het Zweedse agentschap voor civiele noodsituaties bezwaar tegen een van de bevindingen in het testrapport van de Franse markttoezichtautoriteit. Het bezwaar leidde tot de toepassing van artikel 31, lid 1, van Richtlijn 2010/35/EU, op grond waarvan de Commissie na raadpleging van de lidstaten en de betrokken marktdeelnemers een besluit moet vaststellen. (14) Op 15 april 2021 heeft de Commissie de lidstaten, de fabrikant en de importeurs verzocht hun standpunt over de zaak kenbaar te maken, met name wat betreft de gerechtvaardigdheid van de door de Franse markttoezichtautoriteit genomen maatregel en het aan het product verbonden risico. (15) Op 10 juni 2021 heeft de Commissie de zaak voorgelegd aan de groep voor administratieve samenwerking van de markttoezichtautoriteiten, die is opgericht overeenkomstig artikel 28, punt b), van Richtlijn 2010/35/EU. Op 14 juni 2021 heeft de Commissie de zaak voorgelegd aan de deskundigengroep inzake het vervoer van gevaarlijke goederen, die is opgericht overeenkomstig artikel 8 bis, lid 4, van Richtlijn 2008/68/EG. (16) Tijdens het raadplegingsproces hebben zes lidstaten, maar geen enkele marktdeelnemer bijdragen ingediend. In de adviezen aan de Commissie werd bevestigd dat het product non-conformiteiten vertoont met betrekking tot de verpakking, documentatie, markering en etikettering, de eerste keuringen en tests en het toezicht op de fabricage. Bovendien vormde de cilinder een duidelijk risico voor de veiligheid van de gebruikers. Geen enkele lidstaat achtte de maatregel van de Franse markttoezichtautoriteit niet gerechtvaardigd. (17) Onderzoek van het door de Franse markttoezichtautoriteit verstrekte bewijsmateriaal bevestigt dat de heliumcilinders niet voldoen aan de voorschriften van Richtlijn 2008/68/EG en Richtlijn 2010/35/EU. Die heliumcilinders vormen derhalve een duidelijk risico voor de veiligheid van de gebruikers en moeten uit de handel worden genomen. (18) De in dit besluit vervatte maatregelen zijn in overeenstemming met het advies van het comité dat is ingesteld bij artikel 9 van Richtlijn 2008/68/EG van het Europees Parlement en de Raad van 24 september 2008 betreffende het vervoer van gevaarlijke goederen over land, HEEFT HET VOLGENDE BESLUIT VASTGESTELD: Artikel 1 De door Frankrijk getroffen maatregel, waarbij gascilinders uit de handel worden genomen van het type BR1C, vervaardigd door Xinchang Burong Machinery Co. Ltd vóór 31 oktober 2019 en met de volgende kenmerken: — soort cilinder: niet-navulbaar, — gevuld met het gas: UN 1046 — HELIUM, SAMENGEPERST, — werkdruk: PW = 12 bar, — hydraulische testdruk: PH = 28 bar, — temperatuurbereik: TS = –20/+60 °C, — volume: V = 0,75 l is gerechtvaardigd. Artikel 2 Dit besluit is gericht tot de lidstaten. Gedaan te Brussel, 25 mei 2022. Voor de Commissie Adina VĂLEAN Lid van de Commissie ( 1 ) PB L 165 van 30.6.2010, blz. 1 . ( 2 ) Verordening (EG) nr. 765/2008 van het Europees Parlement en de Raad van 9 juli 2008 tot vaststelling van de eisen inzake accreditatie en markttoezicht betreffende het verhandelen van producten en tot intrekking van Verordening (EEG) nr. 339/93 en tot intrekking van Verordening (EEG) nr. 339/93 ( PB L 218 van 13.8.2008, blz. 30 ). ( 3 ) Richtlijn 2008/68/EG van het Europees Parlement en de Raad van 24 september 2008 betreffende het vervoer van gevaarlijke goederen over land ( PB L 260 van 30.9.2008, blz. 13 ).",
  "source": "EUR LEX"
}