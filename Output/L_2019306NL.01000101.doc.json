{
  "url": "http://www.w3.org/1999/xhtml\">",
  "content": "L_2019306NL.01000101.xml 27.11.2019 NL Publicatieblad van de Europese Unie L 306/1 Uitvoeringsverordening (EU) 2019/1953 van de Commissie van 25 november 2019 inzake de terugbetaling, overeenkomstig artikel 26, lid 5, van Verordening (EU) nr. 1306/2013 van het Europees Parlement en de Raad, van de kredieten die zijn overgedragen van begrotingsjaar 2019 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( 1 ) , en met name artikel 26, lid 6, Na raadpleging van het Comité voor de landbouwfondsen, Overwegende hetgeen volgt: (1) Overeenkomstig artikel 12, lid 2, eerste alinea, onder d), van Verordening (EU, Euratom) 2018/1046 van het Europees Parlement en de Raad ( 2 ) kunnen niet-vastgelegde kredieten voor de uit het Europees Landbouwgarantiefonds (ELGF) gefinancierde acties als bedoeld in artikel 4, lid 1, van Verordening (EU) nr. 1306/2013, naar het volgende begrotingsjaar worden overgedragen. Een dergelijke overdracht mag niet hoger zijn dan 2 % van de oorspronkelijke door het Europees Parlement en door de Raad goedgekeurde kredieten en dan de in artikel 8 van Verordening (EU) nr. 1307/2013 van het Europees Parlement en de Raad ( 3 ) bedoelde aanpassing van de rechtstreekse betalingen die in het vorige begrotingsjaar is toegepast. (2) Overeenkomstig artikel 26, lid 5, van Verordening (EU) nr. 1306/2013 moeten de lidstaten, in afwijking van artikel 12, lid 2, derde alinea, van Verordening (EU, Euratom) 2018/1046, de in artikel 12, lid 2, eerste alinea, onder d), van Verordening (EU, Euratom) 2018/1046 bedoelde overdracht terugbetalen aan de eindontvangers op wie de aanpassingscoëfficiënt van toepassing zal zijn in het begrotingsjaar waarnaar de kredieten worden overgedragen. Deze terugbetaling geldt alleen voor eindontvangers in lidstaten waar in het voorgaande begrotingsjaar de financiële discipline is toegepast ( 4 ) . (3) Bij de vaststelling van het terug te betalen bedrag van de overdracht moet overeenkomstig artikel 26, lid 7, van Verordening (EU) nr. 1306/2013 rekening worden gehouden met de bedragen van de in artikel 25 van die verordening bedoelde reserve voor crises in de landbouwsector die aan het eind van het begrotingsjaar niet ter beschikking zijn gesteld voor crisismaatregelen. (4) Overeenkomstig artikel 1, lid 1, van Uitvoeringsverordening (EU) 2018/1710 van de Commissie ( 5 ) wordt de financiële discipline op rechtstreekse betalingen voor kalenderjaar 2018 toegepast om de crisisreserve aan te leggen. In begrotingsjaar 2019 is geen beroep gedaan op de crisisreserve. (5) Om ervoor te zorgen dat de terugbetaling aan de eindontvangers van kredieten die als gevolg van de toepassing van de financiële discipline niet benut zijn, in verhouding blijft tot het bedrag van de aanpassing in het kader van de financiële discipline, moet de Commissie bepalen over welke bedragen de lidstaten met het oog op de terugbetaling zullen beschikken. (6) Om de lidstaten niet te verplichten tot een extra betaling in verband met deze terugbetaling, dient de onderhavige verordening van toepassing te zijn met ingang van 1 december 2019. Bijgevolg zijn de bij deze verordening vastgestelde bedragen definitief en gelden zij onverminderd de toepassing van verlagingen overeenkomstig artikel 41 van Verordening (EU) nr. 1306/2013, onverminderd andere correcties die overeenkomstig artikel 18, lid 3, van Verordening (EU) nr. 1306/2013 in aanmerking worden genomen in het besluit over de maandelijkse betalingen voor de door de betaalorganen van de lidstaten voor oktober 2019 verrichte uitgaven, onverminderd overeenkomstig artikel 18, lid 4, van die verordening verrichte inhoudingen en aanvullende betalingen en onverminderd besluiten die in het kader van de goedkeuring van de rekeningen zullen worden genomen. (7) Overeenkomstig de inleidende zin van artikel 12, lid 2, van Verordening (EU, Euratom) 2018/1046 kunnen de niet-vastgelegde kredieten uitsluitend naar het volgende begrotingsjaar worden overgedragen. Daarom moet de Commissie de data bepalen voor de subsidiabiliteit van de uitgaven van de lidstaten in verband met de terugbetaling overeenkomstig artikel 26, lid 5, van Verordening (EU) nr. 1306/2013, en moet zij daarbij uitgaan van het landbouwbegrotingsjaar als bepaald in artikel 39 van die verordening. (8) Gezien de korte tijdspanne tussen enerzijds de meldingen die de lidstaten hebben gedaan over de besteding van de ELGF-kredieten 2019 in gedeeld beheer voor de periode van 16 oktober 2018 tot en met 15 oktober 2019 en anderzijds de datum waarop deze verordening van toepassing dient te worden, namelijk 1 december 2019, dient deze verordening in werking te treden op de dag van de bekendmaking ervan in het Publicatieblad van de Europese Unie , HEEFT DE VOLGENDE VERORDENING VASTGESTELD: Artikel 1 In de bijlage bij deze verordening zijn de bedragen vastgesteld van de kredieten die overeenkomstig artikel 12, lid 2, eerste alinea, onder d), en derde alinea, van Verordening (EU, Euratom) 2018/1046 van begrotingsjaar 2019 worden overgedragen en die overeenkomstig artikel 26, lid 5, van Verordening (EU) nr. 1306/2013 ter beschikking van de lidstaten worden gesteld voor terugbetaling aan de eindontvangers op wie in begrotingsjaar 2020 de aanpassingscoëfficiënt van toepassing is. De bedragen die worden overgedragen, vallen onder het in artikel 12, lid 3, van Verordening (EU, Euratom) 2018/1046 bedoelde overdrachtbesluit van de Commissie. Artikel 2 De uitgaven van de lidstaten in verband met de terugbetaling van de overgedragen kredieten komen enkel in aanmerking voor Uniefinanciering indien de desbetreffende bedragen vóór 16 oktober 2020 aan de begunstigden zijn betaald. Artikel 3 Deze verordening treedt in werking op de datum van de bekendmaking ervan in het Publicatieblad van de Europese Unie . Zij is van toepassing met ingang van 1 december 2019. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 november 2019. Voor de Commissie, namens de voorzitter, Jerzy PLEWA Directeur-generaal Directoraat-generaal Landbouw en Plattelandsontwikkeling ( 1 ) PB L 347 van 20.12.2013, blz. 549 . ( 2 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ). ( 3 ) Verordening (EU) nr. 1307/2013 van het Europees Parlement en de Raad van 17 december 2013 tot vaststelling van voorschriften voor rechtstreekse betalingen aan landbouwers in het kader van de steunregelingen van het gemeenschappelijk landbouwbeleid en tot intrekking van Verordening (EG) nr. 637/2008 van de Raad en Verordening (EG) nr. 73/2009 van de Raad ( PB L 347 van 20.12.2013, blz. 608 ). ( 4 ) Overeenkomstig artikel 8, lid 2, van Verordening (EU) nr. 1307/2013 is de financiële discipline in begrotingsjaar 2019 niet van toepassing in Kroatië. ( 5 ) Uitvoeringsverordening (EU) 2018/1710 van de Commissie van 13 november 2018 tot aanpassing van de overeenkomstig Verordening (EU) nr. 1306/2013 van het Europees Parlement en de Raad op de rechtstreekse betalingen toe te passen aanpassingscoëfficiënt voor het kalenderjaar 2018 en tot intrekking van Uitvoeringsverordening (EU) 2018/866 van de Commissie ( PB L 286 van 14.11.2018, blz. 10 ). BIJLAGE Overgedragen kredieten — Bedragen die beschikbaar zijn voor terugbetaling (bedragen in EUR) België 6 075 149 Bulgarije 9 748 728 Tsjechië 11 451 014 Denemarken 10 676 454 Duitsland 59 995 488 Estland 1 617 491 Ierland 13 635 006 Griekenland 16 617 301 Spanje 58 201 547 Frankrijk 87 874 680 Italië 37 280 034 Cyprus 359 176 Letland 2 689 706 Litouwen 4 577 182 Luxemburg 418 572 Hongarije 15 632 995 Malta 37 135 Nederland 8 369 372 Oostenrijk 7 194 905 Polen 26 846 892 Portugal 6 986 911 Roemenië 18 270 128 Slovenië 941 089 Slowakije 5 973 155 Finland 6 115 927 Zweden 8 301 611 Verenigd Koninkrijk 40 938 999",
  "source": "EUR LEX"
}