{
  "url": "http://www.w3.org/1999/xhtml\">",
  "content": "L_2021373NL.01009001.xml 21.10.2021 NL Publicatieblad van de Europese Unie L 373/90 BESLUIT (EU) 2021/1843 VAN DE RAAD van 15 oktober 2021 betreffende het standpunt dat namens de Europese Unie in de Internationale Suikerraad moet worden ingenomen met betrekking tot de verlenging van de Internationale Suikerovereenkomst 1992 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Suikerovereenkomst 1992 ( 1 ) (International Sugar Agreement — ISA) is door de Unie gesloten bij Besluit 92/580/EEG van de Raad ( 2 ) en is op 1 januari 1993 in werking getreden. De ISA werd gesloten voor een periode van drie jaar tot en met 31 december 1995. (2) De Internationale Suikerraad (International Sugar Council — ISC), opgericht uit hoofde van artikel 3 van de ISA, is krachtens artikel 45, lid 2, van de ISA bevoegd om bij bijzondere stemming de ISA te verlengen, voor opeenvolgende perioden, telkens met een maximum van twee jaar. Sinds de sluiting ervan werd de ISA regelmatig verlengd, telkens met twee jaar. De ISA is voor het laatst in juli 2019 verlengd bij besluit van de ISC en blijft tot en met 31 december 2021 van kracht. (3) Het is de bedoeling dat de ISA tijdens zijn 59e zitting op 26 november 2021 een besluit neemt over de verlenging van de ISA met nog eens maximaal twee jaar, van tot en met 31 december 2023. (4) Het is passend het standpunt te bepalen dat namens de Unie moet worden ingenomen in de ISC, tijdens de 59e zitting, met betrekking tot de verlenging van de ISA. Een verdere verlenging is in het belang van de Unie, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen in de Internationale Suikerraad, tijdens de 59e zitting, houdt in dat er wordt gestemd voor de verlenging van de Internationale Suikerovereenkomst 1992 met nog eens twee jaar, tot en met 31 december 2023. Artikel 2 Dit besluit treedt in werking op de datum waarop het wordt vastgesteld. Gedaan te Luxemburg, 15 oktober 2021. Voor de Raad De voorzitter J. CIGLER KRALJ ( 1 ) Internationale Suikerovereenkomst 1992 ( PB L 379 van 23.12.1992, blz. 16 ). ( 2 ) Besluit 92/580/EEG van de Raad van 13 november 1992 betreffende de ondertekening en de sluiting van de Internationale Suikerovereenkomst 1992 ( PB L 379 van 23.12.1992, blz. 15 ).",
  "source": "EUR LEX"
}