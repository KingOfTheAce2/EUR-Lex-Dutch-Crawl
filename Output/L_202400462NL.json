{
  "url": "http://www.w3.org/1999/xhtml\">",
  "content": "L_202400462NL.000101.fmx.xml Publicatieblad van de Europese Unie NL Serie L 2024/462 12.2.2024 UITVOERINGSBESLUIT (EU) 2024/462 VAN DE COMMISSIE van 8 februari 2024 betreffende de uitvoering van het arrest van het Hof van Justitie van de Europese Unie in zaak C-461/18 P en van het arrest van het Gerecht van de Europese Unie in zaak T-442/12 met betrekking tot Uitvoeringsverordening (EU) nr. 626/2012 van de Raad tot wijziging van Uitvoeringsverordening (EU) nr. 349/2012 van de Raad tot instelling van een definitief antidumpingrecht op wijnsteenzuur van oorsprong uit de Volksrepubliek China DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, lid 4, Overwegende hetgeen volgt: 1.   PROCEDURE (1) Bij arrest van 1 juni 2017, Changmao Biochemical Engineering/Raad (T-442/12), heeft het Gerecht van de Europese Unie (“het Gerecht”) Uitvoeringsverordening (EU) nr. 626/2012 van de Raad ( 2 ) tot instelling van een definitief antidumpingrecht op wijnsteenzuur van oorsprong uit de Volksrepubliek China (“de litigieuze verordening”) nietig verklaard voor zover zij van toepassing was op de Chinese producent-exporteur Changmao Biochemical Engineering Co. Ltd (“Changmao”). (2) Op 7 september 2017 heeft de Europese Commissie (“de Commissie”) in het Publicatieblad van de Europese Unie een bericht ( 3 ) gepubliceerd (“het bericht van 2017”) tot heropening van het antidumpingonderzoek betreffende de invoer van wijnsteenzuur van oorsprong uit de Volksrepubliek China dat heeft geleid tot de vaststelling van Uitvoeringsverordening (EU) nr. 626/2012, voor zover het Changmao betreft met betrekking tot het arrest van 1 juni 2017 in zaak T-442/12 ( 4 ) (“het arrest Changmao”). (3) Met dit bericht werd het antidumpingonderzoek betreffende de invoer van wijnsteenzuur van oorsprong uit de Volksrepubliek China dat heeft geleid tot de vaststelling van Uitvoeringsverordening (EU) nr. 626/2012 (“het nieuwe onderzoek”), heropend voor zover het betrekking had op Changmao. (4) Bij de arresten van 3 mei 2018, Distillerie Bonollo SpA e.a./Raad (T-431/12) ( 5 ) , en 3 december 2020, Changmao Biochemical Engineering Co. Ltd/Distillerie Bonollo SpA e.a. (C-461/18 P) ( 6 ) (“de arresten Bonollo”), is de litigieuze verordening nietig verklaard voor zover zij betrekking had op Changmao en Ninghai Organic Chemical Factory. (5) Bij de litigieuze verordening waren, naar aanleiding van een tussentijds nieuw onderzoek op verzoek van verschillende producenten in de Unie, de antidumpingrechten ten aanzien van twee producenten-exporteurs verhoogd (voor Changmao Biochemical Engineering Co. Ltd van 10,1 % tot 13,1 % en voor Ninghai Organic Chemical Factory van 4,7 % tot 8,3 %). (6) Het Gerecht stelde met name vast dat de Raad de normale waarde van wijnsteenzuur in het kader van het nieuwe onderzoek op basis van de productiekosten in Argentinië, maar tijdens het oorspronkelijke onderzoek op basis van de binnenlandse verkoopprijzen in dat land had berekend. (7) Het Gerecht kwam tot de conclusie dat dit een wijziging van de methode in de zin van artikel 11, lid 9, van Verordening (EG) nr. 1225/2009 van de Raad ( 7 ) inhield. (8) Het Gerecht heeft de litigieuze verordening in haar geheel nietig verklaard, maar heeft op verzoek van de producenten in de Unie het hogere antidumpingrecht ten aanzien van één producent-exporteur (Ninghai Organic Chemical Factory) gehandhaafd. (9) Op 16 december 2021 publiceerde de Commissie in het Publicatieblad van de Europese Unie een nieuw bericht ( 8 ) betreffende het arrest van 3 december 2020 in zaak C-461/18 P (“het bericht van 2021”). (10) Het bericht van 2021 breidde het toepassingsgebied van het bericht van 2017 uit om uitvoering te geven aan de bevindingen van de arresten Bonollo. 1.1.   Belanghebbenden (11) In de berichten van 2017 en 2021 heeft de Commissie belanghebbenden uitgenodigd contact met haar op te nemen om aan de heropende procedure deel te nemen. Daarnaast heeft de Commissie de producenten-exporteurs, de producenten in de Unie en de Chinese overheid specifiek in kennis gesteld van de heropening van het onderzoek en hen uitgenodigd daaraan mee te werken. (12) De belanghebbenden zijn in de gelegenheid gesteld om opmerkingen over de opening van het onderzoek te maken en een hoorzitting met de Commissie en/of de raadadviseur-auditeur in handelsprocedures aan te vragen. 1.2.   Reactie op het bericht van 2017 (13) Op het bericht van 2017 ontving de Commissie één reactie, waarin Changmao haar standpunt uiteenzette over de heropening van de procedure en de mededeling van feiten en overwegingen die nodig was om aan het arrest van het Gerecht te voldoen. Daar de Commissie de arresten Bonollo afwachtte, werd echter geen verdere actie ondernomen met betrekking tot het bericht van 2017. 1.3.   Reactie op het bericht van 2021 en de mededeling in het dossier (14) Op de dag van bekendmaking van het bericht van opening heeft de Commissie ook een mededeling in het niet-vertrouwelijke dossier van de heropening opgenomen en de belanghebbenden verzocht opmerkingen in te dienen over de meest geschikte methode om te zorgen voor een billijke vergelijking tussen de uitvoerprijs van DL-wijnsteenzuur van de twee Chinese producenten-exporteurs en de binnenlandse prijzen van L(+)-wijnsteenzuur in Argentinië. (15) De Commissie heeft een antwoord ontvangen van de bedrijfstak van de Unie. Dit antwoord bevatte echter geen geschikte methode om een billijke vergelijking tussen de twee productsoorten te waarborgen, aangezien daarin werd voorgesteld dat de Commissie DL-wijnsteenzuur van de productomschrijving zou moeten uitsluiten. 2.   UITVOERING (16) Bij het arrest Changmao is Uitvoeringsverordening (EU) nr. 626/2012 nietig verklaard wat Changmao betreft, omdat de Commissie de rechten van verdediging van Changmao niet heeft geëerbiedigd, namelijk de openbaarmaking van bepaalde informatie in het kader van de berekening van de normale waarde. (17) De verplichting tot uitvoering van het arrest Changmao werd echter ondergeschikt aan de verplichting tot uitvoering van de arresten Bonollo, die noopten tot herberekening van de normale waarde. (18) Om te voldoen aan de arresten Bonollo en in het licht van het arrest in zaak T-650/17, Jinan Meide Casting Co. Ltd/Commissie ( 9 ) , was een correctie nodig om te zorgen voor een billijke vergelijking tussen de uitvoerprijs van DL-wijnsteenzuur van de twee Chinese producenten-exporteurs en de binnenlandse prijzen van L(+)-wijnsteenzuur in Argentinië. (19) In het onderzoek dat heeft geleid tot de vaststelling van Uitvoeringsverordening (EU) nr. 626/2012 (“nieuw onderzoek”) werd Argentinië gebruikt als referentieland en bron van de normale waarde. (20) Tijdens het oorspronkelijke onderzoektijdvak voerden de Chinese producenten twee productsoorten uit naar de Europese Unie, namelijk L(+)-wijnsteenzuur en DL-wijnsteenzuur. (21) De producent in het referentieland vervaardigde en verkocht echter alleen L(+)-wijnsteenzuur, en vervaardigde geen DL-wijnsteenzuur. (22) De uitvoerprijzen van de Chinese producenten-exporteurs waren in het nieuwe onderzoek berekend en de normale waarde van de producent in het referentieland Argentinië werd in het nieuwe onderzoek ook vastgesteld op basis van de binnenlandse verkoopprijzen van L(+)-wijnsteenzuur. (23) De correctie op grond van artikel 2, lid 10, punt a), die in het nieuwe onderzoek werd gebruikt om de Chinese uitvoerprijzen te vergelijken met de binnenlandse verkoopprijzen in Argentinië, was echter gebaseerd op prijzen die waarschijnlijk waren beïnvloed door dumping en die van oorsprong waren uit een land zonder markteconomie. (24) Overeenkomstig het arrest Jinan Meide kunnen deze prijzen niet de basis vormen voor een redelijke schatting van de marktwaarde van producten met verschillende fysieke kenmerken, aangezien dergelijke prijzen mogelijk niet het resultaat zijn van de normale marktwerking. (25) De Commissie had daarom overeenkomstig artikel 2, lid 10, punt a), van de basisverordening een wettelijke en redelijke schatting nodig van de marktwaarde van het prijsverschil tussen de twee productsoorten om een dumpingmarge voor de twee Chinese producenten-exporteurs en een residuele dumpingmarge te berekenen. (26) Bij gebreke van opmerkingen van belanghebbenden heeft de Commissie verschillende opties overwogen voor een redelijke schatting van de marktwaarde van het prijsverschil tussen de twee soorten wijnsteenzuur, aangezien het gebruik van de in het dossier beschikbare gegevens over het prijsverschil, die gebaseerd zijn op Chinese uitvoerprijzen, in strijd zou zijn met de vereisten van het arrest Jinan Meide. (27) De Commissie vond een fabrikant van DL-wijnsteenzuur in India, maar geen bewijs van de productie van L(+)-wijnsteenzuur. (28) De Commissie heeft ook contact opgenomen met de delegatie van de Europese Unie in New Delhi, die de geadverteerde prijzen van zowel DL- als L(+)-wijnsteenzuur dat op de Indiase binnenlandse markt wordt verkocht kon achterhalen. (29) Uit invoergegevens blijkt echter dat nagenoeg al het L(+)-wijnsteenzuur dat op de Indiase binnenlandse markt wordt verkocht, van oorsprong is uit China, en deze gegevens kunnen derhalve niet dienen als basis voor een redelijke schatting van de marktwaarde van het verschil tussen de twee productsoorten. (30) De Commissie kon geen ander land vinden waar zowel L(+)- als DL-wijnsteenzuur wordt vervaardigd en verkocht en ontving van de belanghebbenden geen suggesties waar dergelijke gegevens konden worden gevonden. (31) De Commissie heeft ook gegevens in aanmerking genomen van eerdere onderzoeken inzake wijnsteenzuur waarin de producenten-exporteurs een behandeling als marktgerichte onderneming (“BMO”) hadden gekregen, maar zij kon in de gegevens geen patroon ontdekken dat een redelijke schatting van de marktwaarde op de Chinese binnenlandse markt mogelijk zou maken met het oog op de correctie op grond van artikel 2, lid 10, punt a). (32) De Commissie concludeerde derhalve dat de vastgestelde fouten met betrekking tot de berekening van de normale waarde niet konden worden hersteld, aangezien er geen redelijke gegevens waren met het oog op de correctie op grond van artikel 2, lid 10, punt a), van de basisverordening. (33) Dit betekent dat de toepasselijke rechten zich als volgt hebben ontwikkeld: Aanvangsdatum Hangzhou Bioking Changmao Biochemical Ninghai Organic Alle andere ondernemingen 31 juli 2005 2,4  % 13,8  % 6,6  % 34,9  % 28 januari 2006 — 10,1  % 4,7  % 34,9  % 25 april 2012 — 10,1  % 4,7  % 34,9  % 14 juli 2012 — 13,1  % ( 10 ) 8,3  % 34,9  % 7 september 2017 — 10,1  % 8,3  % 34,9  % 30 juni 2018 — 10,1  % 8,3  % 34,9  % 1 juli 2023 — — — — 3.   VERVALLEN VAN DE GELDENDE MAATREGELEN (34) Op 29 september 2022 heeft de Commissie een bericht gepubliceerd dat de maatregelen ten aanzien van wijnsteenzuur van oorsprong uit de Volksrepubliek China op korte termijn zouden vervallen ( 11 ) . (35) Aangezien er geen verzoek om een nieuw onderzoek in verband met het vervallen van de maatregelen werd ontvangen, zijn de maatregelen ten aanzien van de invoer van wijnsteenzuur uit de VRC op 30 juni 2023 vervallen ( 12 ) . (36) Aangezien er geen maatregelen van kracht zijn ten aanzien waarvan de arresten van het Hof en het Gerecht kunnen worden uitgevoerd, besloot de Commissie het heropende onderzoek te beëindigen. 4.   MEDEDELING VAN FEITEN EN OVERWEGINGEN (37) Op 16 november 2023 heeft de Commissie haar bevindingen aan de belanghebbenden meegedeeld en heeft zij om opmerkingen verzocht. De Commissie heeft geen opmerkingen ontvangen. (38) Dit besluit is in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT HET VOLGENDE BESLUIT VASTGESTELD: Artikel 1 Het heropende antidumpingonderzoek betreffende de invoer van wijnsteenzuur van oorsprong uit de Volksrepubliek China dat heeft geleid tot de vaststelling van Uitvoeringsverordening (EU) nr. 626/2012 wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 8 februari 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) nr. 626/2012 van de Raad van 26 juni 2012 tot wijziging van Uitvoeringsverordening (EU) nr. 349/2012 van de Raad tot instelling van een definitief antidumpingrecht op wijnsteenzuur van oorsprong uit de Volksrepubliek China ( PB L 182 van 13.7.2012, blz. 1 ). ( 3 ) PB C 296 van 7.9.2017, blz. 16 . ( 4 ) Arrest van het Gerecht van 1 juni 2017, Changmao Biochemical Engineering/Raad, T-442/12, ECLI:EU:T:2017:372. ( 5 ) Arrest van het Gerecht van 3 mei 2018, Distillerie Bonollo SpA e.a./Raad, T-431/12, ECLI:EU:T:2018:251. ( 6 ) Arrest van het Hof van Justitie van 3 december 2020, Changmao Biochemical Engineering Co. Ltd/Distillerie Bonollo SpA e.a., C-461/18 P, ECLI:EU:C:2020:979. ( 7 ) Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap (gecodificeerde versie) ( PB L 343 van 22.12.2009, blz. 51 ) (De antidumpingbasisverordening die tijdens het nieuwe onderzoek van kracht was). ( 8 ) PB C 507 van 16.12.2021, blz. 13 . ( 9 ) Arrest van het Gerecht van 20 september 2019, Jinan Meide Casting Co., Ltd/Commissie, T-650/17, ECLI:EU:T:2019:644. ( 10 ) PB C 296 van 7.9.2017, blz. 16 . Bericht betreffende het arrest van 1 juni 2017 in zaak T-442/12 met betrekking tot Uitvoeringsverordening (EU) nr. 626/2012 van de Raad tot wijziging van Uitvoeringsverordening (EU) nr. 349/2012 tot instelling van een definitief antidumpingrecht op wijnsteenzuur van oorsprong uit de Volksrepubliek China. Dit bericht voorzag in terugbetaling door de douaneautoriteiten van het verschil tussen de in 2012 opgelegde 13,1 % en de door het Gerecht opnieuw opgelegde 10,1 %, https://eur-lex.europa.eu/legal-content/NL/TXT/PDF/?uri=CELEX:52017XC0907(02). ( 11 ) PB C 372 van 29.9.2022, blz. 3 . ( 12 ) PB C 226 van 28.6.2023, blz. 9 . ELI: http://data.europa.eu/eli/dec_impl/2024/462/oj ISSN 1977-0758 (electronic edition)",
  "source": "EUR LEX"
}