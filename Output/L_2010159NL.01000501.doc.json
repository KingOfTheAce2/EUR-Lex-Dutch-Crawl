{
  "url": "http://www.w3.org/1999/xhtml\">",
  "content": "L_2010159NL.01000501.xml 25.6.2010 NL Publicatieblad van de Europese Unie L 159/5 VERORDENING (EU) Nr. 555/2010 VAN DE RAAD van 24 juni 2010 tot wijziging van Verordening (EG) nr. 1412/2006 betreffende bepaalde beperkende maatregelen ten aanzien van Libanon DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, lid 1, Gelet op Gemeenschappelijk Standpunt 2006/625/GBVB van de Raad van 15 september 2006 betreffende een verbod op de verkoop of levering van wapens en aanverwant materieel en op het verrichten van aanverwante diensten aan entiteiten of personen in Libanon overeenkomstig Resolutie 1701 (2006) van de VN-Veiligheidsraad ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Commissie, Overwegende hetgeen volgt: (1) Bij Verordening (EG) nr. 1412/2006 van de Raad van 25 september 2006 betreffende bepaalde beperkende maatregelen ten aanzien van Libanon ( 2 ) wordt, in overeenstemming met Gemeenschappelijk Standpunt 2006/625/GBVB, een verbod ingesteld op de verlening van bepaalde technische bijstand, financiering en financiële bijstand aan personen in Libanon of voor gebruik in Libanon. (2) Verordening (EG) nr. 1412/2006 moet worden aangepast aan de recente ontwikkelingen op het gebied van sancties, enerzijds wat betreft de aanduiding van de bevoegde autoriteiten en anderzijds wat betreft de formulering van het artikel over de rechtsbevoegdheid van de Unie. Duidelijkheidshalve dienen de te wijzigen artikelen in hun geheel vervangen te worden. (3) Verordening (EG) 1412/2006 moet dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1412/2006 wordt als volgt gewijzigd: 1. artikel 3 wordt vervangen door: „Artikel 3 1.   In afwijking van artikel 2 en na voorafgaande kennisgeving door de betrokken lidstaat aan de regering van Libanon en UNIFIL mogen de in de lijst van websites in de bijlage vermelde bevoegde autoriteiten van de lidstaten op door hen passend geachte voorwaarden toestemming geven voor: a) het verlenen aan enige andere natuurlijke of rechtspersoon, entiteit of instantie in Libanon dan de strijdkrachten van de Republiek Libanon of UNIFIL van technische bijstand, financiering en financiële bijstand in verband met wapens of aanverwant materieel in Libanon, of voor gebruik in Libanon, op voorwaarde dat: i) de diensten niet, direct of indirect, worden verleend aan een van de milities die volgens de Resoluties 1559 (2004) en 1680 (2006) van de VN-Veiligheidsraad moeten worden ontwapend, ii) de toestemming per geval wordt verleend, en iii) de regering van Libanon of UNIFIL in elk afzonderlijk geval toestemming heeft gegeven voor het verlenen van de betrokken diensten aan de persoon, entiteit of instantie. Indien de regering van Libanon of UNIFIL toestemming geeft voor een levering of overdracht aan een persoon, entiteit of instantie van specifieke wapens of aanverwant materieel, mag die toestemming worden uitgelegd als toestemming voor het leveren aan die persoon, entiteit of instantie van technische bijstand in verband met het leveren, vervaardigen, onderhouden en gebruiken van de betrokken goederen; b) het verlenen aan de strijdkrachten van de Republiek Libanon van technische bijstand in verband met militaire activiteiten en wapens of aanverwant materieel, en van financiering of financiële bijstand in verband met militaire activiteiten, tenzij de regering van Libanon daartegen binnen 14 dagen na de ontvangst van een kennisgeving bezwaren uit. 2.   In afwijking van artikel 2 mogen de in de lijst van websites in de bijlage vermelde bevoegde autoriteiten van de lidstaten op door hen passend geachte voorwaarden toestemming verlenen voor: a) het verlenen van technische bijstand in verband met militaire activiteiten en wapens of aanverwant materieel, op voorwaarde dat: i) de goederen waarop de bijstand betrekking heeft, in gebruik zijn bij of zullen worden gebruikt door UNIFIL bij het uitoefenen van zijn taak, en ii) de diensten worden verleend aan de strijdkrachten die deel uitmaken of zullen uitmaken van UNIFIL; b) het verlenen van financiering en financiële bijstand in verband met militaire activiteiten en wapens of aanverwant materieel, op voorwaarde dat: i) de financiering of financiële bijstand verleend wordt aan UNIFIL, aan de strijdkrachten van een land dat troepen levert voor UNIFIL, of aan een overheidsinstantie die verantwoordelijk is voor aanbestedingen ten behoeve van de strijdkrachten van dat land, en ii) de wapens of het aanverwante materieel uitsluitend worden aangeschaft voor gebruik door UNIFIL of de strijdkrachten van het betrokken land die worden toegewezen aan UNIFIL. 3.   De in de lijst van websites in de bijlage vermelde bevoegde autoriteiten van de lidstaten verlenen de in de leden 1 en 2 bedoelde toestemming uitsluitend voorafgaand aan de activiteiten waarvoor de toestemming wordt gevraagd. 4.   De betrokken lidstaat stelt de andere lidstaten en de Commissie in kennis van elke op grond van de leden 1 en 2 verleende toestemming.”; 2. het volgende artikel wordt ingevoegd: „Artikel 6 bis 1.   De lidstaten wijzen de in artikel 3 bedoelde bevoegde autoriteiten aan en identificeren hen op de in de bijlage genoemde websites. De lidstaten stellen de Commissie in kennis van elke wijziging van de adressen van hun websites die in de bijlage zijn opgenomen, voordat een dergelijke wijziging van kracht wordt. 2.   De lidstaten stellen de Commissie uiterlijk op 15 juli 2010 in kennis van de naam en de contactgegevens van hun bevoegde autoriteiten en stellen de Commissie onverwijld op de hoogte van elke latere wijziging.”; 3. artikel 7 wordt vervangen door: „Artikel 7 Deze verordening is van toepassing: a) op het grondgebied van de Unie, met inbegrip van haar luchtruim; b) aan boord van vlieg- of vaartuigen die onder de rechtsbevoegdheid van een lidstaat vallen; c) op alle zich op of buiten het grondgebied van de Unie bevindende natuurlijke personen die onderdaan van een lidstaat zijn; d) op alle volgens het recht van een lidstaat erkende of opgerichte rechtspersonen, entiteiten of instanties; e) op alle rechtspersonen, entiteiten of lichamen ten aanzien van alle geheel of gedeeltelijk binnen de Unie verrichte zakelijke transacties.”; 4. de bijlage wordt vervangen door de bijlage bij deze verordening. Artikel 2 Deze verordening treedt in werking op de derde dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 24 juni 2010. Voor de Raad De voorzitter J. BLANCO LÓPEZ ( 1 ) PB L 253 van 16.9.2006, blz. 36 . ( 2 ) PB L 267 van 27.9.2006, blz. 2 . BIJLAGE „BIJLAGE Websites voor informatie over de in artikel 3 bedoelde bevoegde autoriteiten en adres voor kennisgevingen aan de Commissie BELGIË http://www.diplomatie.be/eusanctions BULGARIJE http://www.mfa.government.bg TSJECHIË http://www.mfcr.cz/mezinarodnisankce DENEMARKEN http://www.um.dk/da/menu/Udenrigspolitik/FredSikkerhedOgInternationalRetsorden/Sanktioner/ DUITSLAND http://www.bmwi.de/BMWi/Navigation/Aussenwirtschaft/Aussenwirtschaftsrecht/embargos.html ESTLAND http://www.vm.ee/est/kat_622/ IERLAND http://www.dfa.ie/home/index.aspx?id=28519 GRIEKENLAND http://www.mfa.gr/www.mfa.gr/en-US/Policy/Multilateral+Diplomacy/Global+Issues/International+Sanctions/ SPANJE http://www.maec.es/es/MenuPpal/Asuntos/SancionesInternacionales/Paginas FRANKRIJK http://www.diplomatie.gouv.fr/autorites-sanctions/ ITALIË http://www.esteri.it/UE/deroghe.html CYPRUS http://www.mfa.gov.cy/sanctions LETLAND http://www.mfa.gov.lv/en/security/4539 LITOUWEN http://www.urm.lt/sanctions LUXEMBURG http://www.mae.lu/sanctions HONGARIJE http://www.kulugyminiszterium.hu/kum/hu/bal/Kulpolitikank/nemzetkozi_szankciok/felelos_illetekes_hatosagok.htm MALTA http://www.doi.gov.mt/EN/bodies/boards/sanctions_monitoring.asp NEDERLAND http://www.minbuza.nl/nl/Onderwerpen/Internationale_rechtsorde/Internationale_Sancties/Bevoegde_instanties_algemeen OOSTENRIJK http://www.bmeia.gv.at/view.php3?f_id=12750&LNG=en&version= POLEN http://www.msz.gov.pl PORTUGAL http://www.mne.gov.pt/mne/pt/AutMedidasRestritivas.htm ROEMENIË http://www.mae.ro/index.php?unde=doc&id=32311&idlnk=1&cat=3 SLOVENIË http://www.mzz.gov.si/si/zunanja_politika/mednarodna_varnost/omejevalni_ukrepi/ SLOWAKIJE http://www.foreign.gov.sk FINLAND http://formin.finland.fi/kvyhteistyo/pakotteet ZWEDEN http://www.ud.se/sanktioner VERENIGD KONINKRIJK http://www.fco.gov.uk/en/about-us/what-we-do/services-we-deliver/business-services/export-controls-sanctions/ Adres voor kennisgevingen aan de Commissie: Commissie DG Buitenlandse betrekkingen Directoraat A. Crisisplatform - Beleidscoördinatie in het gemeenschappelijk buitenlands en veiligheidsbeleid (GBVB) Eenheid A2: Crisisbeheersing en vredesopbouw CHAR 12/106 B-1049 Brussel (België) E-mailadres: relex-sanctions@ec.europa.eu Tel. (322) 295 55 85 Fax (32-2) 299 08 73”",
  "source": "EUR LEX"
}