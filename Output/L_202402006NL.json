{
  "url": "http://www.w3.org/1999/xhtml\">",
  "content": "L_202402006NL.000101.fmx.xml Publicatieblad van de Europese Unie NL L-serie 2024/2006 26.7.2024 BESLUIT (EU) 2024/2006 VAN DE RAAD van 17 juni 2024 betreffende de ondertekening namens de Unie en de voorlopige toepassing van de Overeenkomst tussen de Europese Unie, enerzijds, en Canada, anderzijds, inzake de deelname van Canada aan programma’s van de Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name de artikelen 186 en 212, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Canada heeft bij brief van 21 juni 2021 formeel blijk gegeven van zijn belangstelling zich te associëren met Horizon Europa — het kaderprogramma voor onderzoek en innovatie voor de periode 2021-2027, zoals vastgesteld bij Verordening (EU) 2021/695 van het Europees Parlement en van de Raad ( 1 ) (“het Horizon Europa-programma”). (2) De Raad heeft op 9 september 2022 Besluit (EU) 2022/1526 ( 2 ) vastgesteld houdende machtiging tot het openen van onderhandelingen met Canada, namens de Unie, over een overeenkomst betreffende de algemene beginselen voor de deelname van Canada aan programma’s van de Unie en betreffende de associatie van Canada met het Horizon Europa-programma. (3) De onderhandelingen zijn afgerond en de Overeenkomst tussen de Europese Unie, enerzijds, en Canada, anderzijds, inzake de deelname van Canada aan programma’s van de Unie (“de overeenkomst”) is geparafeerd op 17 november 2022. De afsluiting van de onderhandelingen werd officieel aangekondigd tijdens de top EU-Canada van 23 en 24 november 2023 in St. John’s, Canada. (4) Met als doel een duurzaam kader voor samenwerking tussen de Unie en Canada tot stand te brengen, bepaalt de overeenkomst de voorwaarden voor de deelname van Canada aan de programma’s of activiteiten van de Unie die openstaan voor deelname van Canada overeenkomstig de basishandelingen tot vaststelling van die programma’s of activiteiten van de Unie. In het kader van deze overeenkomst zal de Unie op grond van artikel 212 van het Verdrag betreffende de werking van de Europese Unie samenwerkingsmaatregelen met Canada uitvoeren. (5) Op grond van artikel 1 van de overeenkomst zijn de specifieke voorwaarden voor de deelname van Canada aan programma’s of activiteiten van de Unie onderworpen aan de vaststelling van protocollen bij de overeenkomst. (6) Op grond van artikel 3, lid 3, van de overeenkomst zijn de specifieke voorwaarden voor deelname van Canada aan het Horizon Europa-programma vastgelegd in het Protocol betreffende de associatie van Canada met Horizon Europa — het kaderprogramma voor onderzoek en innovatie (2021-2027) (“het protocol betreffende de associatie van Canada met Horizon Europa”). (7) Overeenkomstig het mandaat van de Raad is over het protocol betreffende de associatie van Canada met Horizon Europa parallel aan de overeenkomst onderhandeld, en op grond van artikel 19, lid 14, van de overeenkomst maakt het protocol integrerend deel daarvan uit. Canada moet als een geassocieerd land deelnemen aan pijler II (“Wereldwijde uitdagingen en Europees industrieel concurrentievermogen”) van het Horizon Europa-programma. (8) Canada voldoet aan de criteria van artikel 16, lid 1, punt d), van Verordening (EU) 2021/695. (9) De overeenkomst voldoet aan artikel 16, lid 2, van Verordening (EU) 2021/695, op grond waarvan het associëren van de in artikel 16, lid 1, punt d), van die verordening bedoelde derde landen met het Horizon Europa-programma in overeenstemming moet zijn met de voorwaarden die zijn vastgesteld in een overeenkomst inzake de deelname van het desbetreffende land of gebied aan een programma van de Unie, op voorwaarde dat die overeenkomst zorgt voor een billijk evenwicht tussen de bijdragen van en de voordelen voor het derde land dat aan programma’s van de Unie deelneemt, de voorwaarden voor deelname aan de Unieprogramma’s, met inbegrip van de berekening van de financiële bijdragen aan afzonderlijke programma’s, en de administratieve kosten ervan vaststelt, het derde land geen beslissingsbevoegdheid ten aanzien van het programma van de Unie verleent, en de rechten van de Unie waarborgt om voor een goed financieel beheer te zorgen en de financiële belangen van de Unie te beschermen. (10) De overeenkomst moet worden ondertekend. (11) Om de tijdige samenwerking tussen de Unie en Canada op het gebied van onderzoek, technologische ontwikkeling en innovatie te waarborgen en ervoor te zorgen dat Canadese entiteiten aan het Horizon Europa-programma kunnen deelnemen, moet de overeenkomst voorlopig worden toegepast, in afwachting van de voltooiing van de voor de inwerkingtreding ervan vereiste procedures. (12) Overeenkomstig de Verdragen moet de Commissie zorgen voor de ondertekening van de overeenkomst, onder voorbehoud van de sluiting ervan, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van de Overeenkomst tussen de Europese Unie, enerzijds, en Canada, anderzijds, inzake de deelname van Canada aan programma’s van de Unie (“de overeenkomst”), onder voorbehoud van de sluiting van die overeenkomst ( 3 ) . Artikel 2 De Commissie zorgt voor de ondertekening van de overeenkomst, onder voorbehoud van de sluiting ervan. Artikel 3 De overeenkomst wordt voorlopig toegepast, overeenkomstig artikel 19, lid 2, ervan, in afwachting van de voltooiing van de voor de inwerkingtreding ervan vereiste procedures. Artikel 4 De Commissie verricht de in artikel 19, lid 2, van de overeenkomst bedoelde kennisgeving namens de Europese Unie. Artikel 5 Dit besluit treedt in werking op de datum van de vaststelling ervan. Gedaan te Luxemburg, 17 juni 2024. Voor de Raad De voorzitter A. MARON ( 1 ) Verordening (EU) 2021/695 van het Europees Parlement en de Raad van 28 april 2021 tot vaststelling van Horizon Europa — het kaderprogramma voor onderzoek en innovatie, en tot vaststelling van de regels voor deelname en verspreiding, en tot intrekking van Verordeningen (EU) nr. 1290/2013 en (EU) nr. 1291/2013 ( PB L 170 van 12.5.2021, blz. 1 ). ( 2 ) Besluit (EU) 2022/1526 van de Raad van 9 september 2022 houdende machtiging tot het openen van onderhandelingen met Canada voor het sluiten van een overeenkomst inzake de algemene beginselen betreffende de deelname van Canada aan programma’s van de Unie en de associatie van Canada met Horizon Europa — het kaderprogramma voor onderzoek en innovatie (2021-2027) ( PB L 237 van 14.9.2022, blz. 17 ). ( 3 ) De tekst van de overeenkomst wordt bekendgemaakt in PB L, 2024/2007, 26.7.2024, ELI: http://data.europa.eu/eli/agree_internation/2024/2007/oj . ELI: http://data.europa.eu/eli/dec/2024/2006/oj ISSN 1977-0758 (electronic edition)",
  "source": "EUR LEX"
}