{
  "url": "http://www.w3.org/1999/xhtml\">",
  "content": "L_2012196NL.01005201.xml 24.7.2012 NL Publicatieblad van de Europese Unie L 196/52 VERORDENING (EU) Nr. 675/2012 VAN DE COMMISSIE van 23 juli 2012 tot wijziging van bijlage II bij Verordening (EG) nr. 1333/2008 van het Europees Parlement en de Raad inzake het gebruik van talk (E 553b) en carnaubawas (E 903) op ongepelde gekleurde gekookte eieren en het gebruik van schellak (E 904) op ongepelde gekookte eieren (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, en artikel 30, lid 5, Overwegende hetgeen volgt: (1) Bij bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) Die lijst kan worden gewijzigd volgens de procedure van Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) . (3) Overeenkomstig artikel 3, lid 1, van Verordening (EG) nr. 1331/2008 kan de EU-lijst van levensmiddelenadditieven hetzij op initiatief van de Commissie, hetzij ingevolge een aanvraag worden bijgewerkt. (4) Er is een aanvraag ingediend voor goedkeuring van het gebruik van talk (E 553b) en carnaubawas (E 903) op ongepelde gekleurde gekookte eieren, en van schellak (E 904) op ongepelde gekookte eieren, die ter kennis van de lidstaten is gebracht. (5) De levensmiddelenadditieven talk (E 553b), carnaubawas (E 903) en schellak (E 904) kunnen bij gebruik op het oppervlak van ongepelde gekleurde gekookte eieren voor decoratieve doeleinden worden aangewend en zorgen voor een min of meer glanzend effect. Bovendien kan schellak (E 904) bij gebruik op het oppervlak van alle ongepelde gekookte eieren bijdragen tot een betere conservering. (6) Door de onoplosbaarheid en het hoge molecuulgewicht van deze levensmiddelen-additieven wordt niet verwacht dat zij naar het inwendige eetbare gedeelte van de eieren zullen migreren. Het gebruik van deze levensmiddelenadditieven kan op de gezondheid van de mens geen effect hebben, aangezien de was op de eierschaal achterblijft. Daarom dient het gebruik van talk (E 553b) en carnaubawas (E 903) op ongepelde gekleurde gekookte eieren en van schellak (E 904) op alle al dan niet gekleurde ongepelde gekookte eieren te worden toegestaan. (7) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de Europese Autoriteit voor voedselveiligheid inwinnen met het oog op de bijwerking van de EU-lijst van levensmiddelenadditieven in bijlage II bij Verordening (EG) nr. 1333/2008, tenzij die bijwerking waarschijnlijk geen gevolgen zal hebben voor de gezondheid van de mens. Aangezien het bij de toelating van het gebruik van talk (E 553b), carnaubawas (E 903) en schellak (E 904) op ongepelde gekookte eieren gaat om een bijwerking van die lijst die geen gevolgen kan hebben voor de gezondheid van de mens, behoeft het advies van de Europese Autoriteit voor voedselveiligheid niet te worden ingewonnen. (8) Op grond van de overgangsbepalingen van Verordening (EU) nr. 1129/2011 van de Commissie van 11 november 2011 tot wijziging van bijlage II bij Verordening (EG) nr. 1333/2008 van het Europees Parlement en de Raad door opstelling van een EU-lijst van levensmiddelenadditieven ( 3 ) is bijlage II met de EU-lijst van voor gebruik in levensmiddelen goedgekeurde levensmiddelenadditieven en gebruiksvoorwaarden van toepassing met ingang van 1 juni 2013. Om het gebruik van talk (E 553b) en carnaubawas (E 903) op ongepelde gekleurde gekookte eieren en het gebruik van schellak (E 904) op ongepelde gekookte eieren vóór die datum toe te staan, moet voor deze levensmiddelenadditieven een eerdere toepassingsdatum worden vastgesteld. (9) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, en het Europees Parlement noch de Raad heeft zich daartegen verzet, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 juli 2012. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) PB L 295 van 12.11.2011, blz. 1 . BIJLAGE In deel E van bijlage II bij Verordening (EG) nr. 1333/2008 worden in de levensmiddelencategorie 10.2, „Verwerkte eieren en eiproducten”, na de vermelding voor E 520 – E 523 de volgende vermeldingen ingevoegd: „E 553b Talk 5 400 uitsluitend op het oppervlak van ongepelde gekleurde gekookte eieren toepassingsperiode: met ingang van 13 augustus 2012 E 903 Carnaubawas 3 600 uitsluitend op het oppervlak van ongepelde gekleurde gekookte eieren toepassingsperiode: met ingang van 13 augustus 2012 E 904 Schellak quantum satis uitsluitend op het oppervlak van ongepelde gekookte eieren toepassingsperiode: met ingang van 13 augustus 2012”",
  "source": "EUR LEX"
}