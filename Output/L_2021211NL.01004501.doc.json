{
  "url": "http://www.w3.org/1999/xhtml\"><!--",
  "content": "L_2021211NL.01004501.xml 15.6.2021 NL Publicatieblad van de Europese Unie L 211/45 UITVOERINGSVERORDENING (EU) 2021/956 VAN DE COMMISSIE van 31 mei 2021 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 mei 2021. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een modulair artikel met geluidsabsorberende en geluiddempende eigenschappen (een zogenoemd “kamer-in-kamer-systeem”). Wanneer het artikel gemonteerd is, heeft het een breedte van ongeveer 3 m, een lengte van 2 tot 6 m en een hoogte van 2,3 m, en de wanden hebben een dikte van ongeveer 40 mm. Het bestaat uit een kubusvormig frame van aluminium waaraan metalen hoeken en panelen worden bevestigd die aan de zijkanten en aan de bovenkant van de structuur worden geplaatst. Elk paneel bestaat uit een geprinte akoestische laag van vuurvast polyester aan één zijde en gelamineerde spaanplaat aan de andere zijde. Het paneel is gevuld met steenwol (dichtheid van 100 kg/m 3 ). Het plafond is gemaakt van panelen van polyester en steunbalken van aluminium. Het artikel is ook voorzien van een deur, ramen, een led-verlichtingssysteem en een ventilatiesysteem. Het artikel is ontworpen als speciale constructie die in een bestaand afgewerkt gebouw wordt opgebouwd, aangezien het niet weerbestendig is. Het wordt aangeboden om te worden gebruikt in kantoortuinen als afgesloten ruimte voor vertrouwelijke besprekingen of om een stille zone te creëren. Zie afbeelding ( *1 ) 7610 90 90 De indeling is vastgesteld op basis van de algemene regels 1, 2 a), 3 b) en 6 voor de interpretatie van de gecombineerde nomenclatuur en de tekst van de GN-codes 7610 , 7610 90  en 7610 90 90 . Indeling onder post 9406  is uitgesloten omdat het artikel geen zelfstandig volledig of onvolledig “geprefabriceerd bouwwerk” is, aangezien het niet kan worden beschouwd als woonlokaal, werfbarak of soortgelijk bouwwerk (zie ook aantekening 4 op hoofdstuk 94 en de GS-toelichting op post 9406 ). Het artikel is niet geschikt voor gebruik buitenshuis omdat het niet als weerbestendig wordt beschouwd. Het artikel is een speciale constructie die in een bestaand afgewerkt gebouw wordt opgebouwd. Het artikel is een samengesteld product, waarbij het wezenlijke karakter wordt verkregen door het constructieve element (frame van aluminium). Het moet derhalve worden ingedeeld naar het materiaal waarvan die component is vervaardigd. Het artikel moet daarom worden ingedeeld onder GN-code 7610 90 90  als andere constructiewerken van aluminium. ( *1 ) De afbeelding is louter ter informatie.",
  "source": "EUR LEX"
}