{
  "url": "http://www.w3.org/1999/xhtml\">",
  "content": "L_2009110NL.01005201.xml 1.5.2009 NL Publicatieblad van de Europese Unie L 110/52 BESCHIKKING VAN DE COMMISSIE van 30 april 2009 houdende goedkeuring van Finse steun voor zaaizaad en zaaigraan voor het oogstjaar 2009 (Kennisgeving geschied onder nummer C(2009) 3078) (Slechts de teksten in de Finse en de Zweedse taal zijn authentiek) (2009/361/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („Integrale-GMO-verordening”) ( 1 ) , en met name op artikel 182, lid 2, eerste alinea, juncto artikel 4, Overwegende hetgeen volgt: (1) Bij brief van 10 december 2008 heeft de Finse overheid toestemming gevraagd om voor de jaren 2009-2010 steun te mogen verlenen aan landbouwers voor bepaalde hoeveelheden zaaizaad en zaaigraan van rassen die uitsluitend in Finland worden geproduceerd vanwege de specifieke klimaatomstandigheden aldaar. (2) Overeenkomstig artikel 182, lid 2, tweede alinea, van Verordening (EG) nr. 1234/2007 heeft Finland een bevredigend verslag over de resultaten van de toegestane steun aan de Commissie overgelegd. Bijgevolg mag nationale steun worden verleend voor in 2009 geteeld zaad. (3) Finland verzoekt om toestemming tot verlening van hectaresteun voor bepaalde oppervlakten die zijn beteeld met zaaigraan of met tot de Gramineae (grassen) en Leguminosae (peulvruchten) behorend zaaizaad van soorten die zijn opgenomen in de lijst van bijlage XIII bij Verordening (EG) nr. 73/2009 van de Raad van 19 januari 2009 tot vaststelling van gemeenschappelijke voorschriften voor regelingen inzake rechtstreekse steunverlening aan landbouwers in het kader van het gemeenschappelijk landbouwbeleid en tot vaststelling van bepaalde steunregelingen voor landbouwers, tot wijziging van Verordeningen (EG) nr. 1290/2005, (EG) nr. 247/2006, (EG) nr. 378/2007 en tot intrekking van Verordening (EG) nr. 1782/2003 ( 2 ) , met uitzondering van Phleum pratense L. (timotheegras). (4) De voorgestelde steun moet aan de voorschriften van artikel 182, lid 2, van Verordening (EG) nr. 1234/2007 voldoen. De steun wordt verleend voor zaaizaad- en zaaigraanrassen die zijn bestemd voor de teelt in Finland, die zijn aangepast aan de klimaatomstandigheden aldaar en die niet in andere lidstaten worden geproduceerd. De door de Commissie verleende goedkeuring mag slechts betrekking hebben op de rassen die voorkomen in de lijst van uitsluitend in Finland geproduceerde Finse rassen. (5) Er dient te worden voorzien in bepalingen op grond waarvan de Commissie in kennis wordt gesteld van de maatregelen die Finland neemt om aan de in deze beschikking vastgestelde beperkingen te voldoen. (6) De in deze beschikking vervatte maatregelen zijn in overeenstemming met het advies van het Beheerscomité voor de gemeenschappelijke ordening van de landbouwmarkten, HEEFT DE VOLGENDE BESCHIKKING GEGEVEN: Artikel 1 Finland krijgt toestemming om van 1 januari 2009 tot en met 31 december 2009 steun te verlenen aan op zijn grondgebied gevestigde telers die in de bijlage vermeld gecertificeerd zaaizaad en gecertificeerd zaaigraan produceren, en neemt daarbij de in die bijlage vastgestelde bedragen in acht. De machtiging geldt uitsluitend voor rassen die zijn opgenomen in de Finse nationale rassenlijst en die alleen in Finland worden verbouwd. Artikel 2 Via een adequaat controlesysteem ziet Finland erop toe dat de steun alleen wordt toegekend voor de in de bijlage vermelde rassen. Artikel 3 Finland zendt een lijst van de betrokken gecertificeerde rassen en eventuele wijzigingen daarvan aan de Commissie toe en stelt de Commissie tevens in kennis van de oppervlakten en de hoeveelheden zaaizaad en zaaigraan waarvoor de steun wordt toegekend. Artikel 4 Deze beschikking is van toepassing met ingang van 1 januari 2009. Artikel 5 Deze beschikking is gericht tot de Republiek Finland. Gedaan te Brussel, 30 april 2009. Voor de Commissie Mariann FISCHER BOEL Lid van de Commissie ( 1 ) PB L 299 van 16.11.2007, blz. 1 . ( 2 ) PB L 30 van 31.1.2009, blz. 16 . BIJLAGE Zaaizaad In aanmerking komende oppervlakten : oppervlakten die zijn beteeld met tot de Gramineae (grassen) en Leguminosae (peulvruchten) behorend gecertificeerd zaaizaad van soorten die zijn opgenomen in bijlage XIII bij Verordening (EG) nr. 73/2009, met uitzondering van Phleum pratense L. (timotheegras). Maximaal steunbedrag per hectare : 220 EUR Maximale begroting : 442 200 EUR Zaaigraan In aanmerking komende oppervlakten : oppervlakten die zijn beteeld met gecertificeerd zaad van tarwe, haver, gerst en rogge. Maximaal steunbedrag per hectare : 73 EUR Maximale begroting : 2 190 000 EUR",
  "source": "EUR LEX"
}