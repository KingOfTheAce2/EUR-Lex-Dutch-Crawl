{
  "url": "http://www.w3.org/1999/xhtml\">",
  "content": "L_2020399NL.01000401.xml 30.11.2020 NL Publicatieblad van de Europese Unie L 399/4 UITVOERINGSBESLUIT (EU) 2020/1778 VAN DE COMMISSIE van 26 november 2020 betreffende de verlenging van de door het Franse ministerie van Ecologische Transitie genomen maatregel om het op de markt aanbieden en het gebruik van het biocide BIOBOR JF toe te staan overeenkomstig artikel 55, lid 1, van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2020) 8133) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, Overwegende hetgeen volgt: (1) Op 28 april 2020 heeft het Franse ministerie van Ecologische Transitie (“de bevoegde autoriteit”) overeenkomstig artikel 55, lid 1, eerste alinea, van Verordening (EU) nr. 528/2012 een besluit vastgesteld om het op de markt aanbieden en het gebruik van het biocide BIOBOR JF tot en met 2 november 2020 toe te staan voor de preventieve en curatieve antimicrobiële behandeling van brandstoftanks en brandstofsystemen van geparkeerde luchtvaartuigen (“de maatregel”). De bevoegde autoriteit heeft de Commissie en de bevoegde autoriteiten van de andere lidstaten overeenkomstig artikel 55, lid 1, tweede alinea, van die verordening ingelicht over de maatregel en de redenen daarvoor. (2) Volgens de door de bevoegde autoriteit verstrekte informatie was de maatregel noodzakelijk om de volksgezondheid te beschermen. Microbiologische verontreiniging van brandstoftanks en brandstofsystemen van luchtvaartuigen kan leiden tot storingen in de motor van het luchtvaartuig en de luchtwaardigheid ervan in gevaar brengen, waardoor de veiligheid van passagiers en bemanning in gevaar komt. De COVID-19-pandemie en de daaruit voortvloeiende vliegbeperkingen hebben ertoe geleid dat talrijke luchtvaartuigen tijdelijk werden geparkeerd. De immobiliteit van vliegtuigen is een verzwarende factor voor microbiologische besmetting. (3) BIOBOR JF bevat 2,2’-(1-methyltrimethyleendioxy)bis-(4-methyl-1,3,2-dioxaborinaan) (CAS-nummer 2665-13-6) en 2,2’-oxybis (4,4,6-trimethyl-1,3,2-dioxaborinaan) (CAS-nummer 14697-50-8), werkzame stoffen voor gebruik in biociden van productsoort 6 als conserveermiddelen voor producten tijdens opslag zoals gedefinieerd in bijlage V bij Verordening (EU) nr. 528/2012. Aangezien die werkzame stoffen niet zijn opgenomen in het in Verordening (EU) nr. 528/2012 bedoelde werkprogramma ( 2 ) voor systematisch onderzoek van alle bestaande werkzame stoffen in biociden, moeten zij worden beoordeeld en goedgekeurd voordat biociden die die stoffen bevatten, op nationaal of Unieniveau kunnen worden toegelaten. (4) Op 12 augustus 2020 heeft de Commissie een met redenen omkleed verzoek van de bevoegde autoriteit ontvangen om de maatregel te verlengen overeenkomstig artikel 55, lid 1, derde alinea, van Verordening (EU) nr. 528/2012. Het met redenen omkleed verzoek werd gedaan op basis van de vrees dat de veiligheid van het luchtvervoer gevaar kan blijven lopen door microbiologische verontreiniging van brandstoftanks en brandstofsystemen van luchtvaartuigen, en het argument dat BIOBOR JF van cruciaal belang is voor de bestrijding van die microbiologische verontreiniging. (5) Volgens de door de bevoegde autoriteit verstrekte informatie werd het enige alternatieve biocide dat door vliegtuig- en motorfabrikanten werd aanbevolen voor de behandeling van microbiologische verontreiniging, in maart 2020 uit de handel genomen wegens ernstige afwijkingen van het gedrag van de motoren die na de behandeling met dat product werden vastgesteld. (6) Zoals aangegeven door de bevoegde autoriteit, houdt de mechanische behandeling van microbiologische verontreiniging van brandstoftanks en brandstofsystemen van luchtvaartuigen in dat regelmatig reinigingsactiviteiten en microbiologische tests van gereinigde monsters worden uitgevoerd, waarbij extra personeel nodig is en complexe procedures moeten worden ingesteld voor de bemonstering en het testen van de monsters in laboratoria, die niet geschikt lijken te zijn voor de omvang van de Franse vloot. Bovendien zou het handmatig reinigen van verontreinigde tanks werknemers blootstellen aan giftige gassen en derhalve moeten worden vermeden. (7) Volgens de door de bevoegde autoriteit verstrekte informatie heeft de fabrikant van BIOBOR JF stappen ondernomen voor de reguliere toelating van het product en zal naar verwachting begin 2021 een aanvraag tot goedkeuring van de werkzame stoffen worden ingediend. De goedkeuring van de werkzame stoffen en de daaropvolgende toelating van het biocide zouden een permanente oplossing voor de toekomst vormen, maar voor het afronden van die procedures zal veel tijd nodig zijn. (8) Aangezien een gebrek aan bestrijding van de microbiologische verontreiniging van brandstoftanks en brandstofsystemen van luchtvaartuigen de veiligheid van het luchtvervoer in gevaar zou kunnen brengen en dat gevaar niet voldoende kan worden beperkt door een ander biocide te gebruiken of een andere bestrijdingsmethode toe te passen, is het passend de bevoegde autoriteit toe te staan de maatregel onder bepaalde voorwaarden te verlengen voor een periode van ten hoogste 550 dagen, te rekenen vanaf de dag na het verstrijken van de oorspronkelijke in het besluit van de bevoegde autoriteit van 28 april 2020 toegestane periode van 180 dagen. (9) Aangezien de maatregel sinds 3 november 2020 niet meer geldig is, moet dit besluit met terugwerkende kracht worden toegepast. (10) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Het Franse ministerie van Ecologische Transitie mag de maatregel om het op de markt aanbieden en het gebruik van het biocide BIOBOR JF toe te staan voor de preventieve en curatieve antimicrobiële behandeling van brandstoftanks en brandstofsystemen van geparkeerde luchtvaartuigen, tot en met 7 mei 2022 verlengen. Artikel 2 Dit besluit is gericht tot het Franse ministerie van Ecologische Transitie. Het is van toepassing met ingang van 3 november 2020. Gedaan te Brussel, 26 november 2020. Voor de Commissie Stella KYRIAKIDES Lid van de Commissie ( 1 ) PB L 167 van 27.6.2012, blz. 1 . ( 2 ) Bijlage II bij Gedelegeerde Verordening (EU) nr. 1062/2014 van de Commissie ( PB L 294 van 10.10.2014, blz. 1 ).",
  "source": "EUR LEX"
}