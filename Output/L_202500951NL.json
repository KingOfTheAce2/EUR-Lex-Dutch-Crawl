{
  "url": "http://www.w3.org/1999/xhtml\">",
  "content": "L_202500951NL.000101.fmx.xml Publicatieblad van de Europese Unie NL L-serie 2025/951 26.5.2025 UITVOERINGSBESLUIT (EU) 2025/951 VAN DE COMMISSIE van 22 mei 2025 tot verlenging van de termijn voor het verstrijken van de goedkeuring van polyvinylpyrrolidonjood voor gebruik in biociden van de productsoorten 1 en 3 overeenkomstig Verordening (EU) nr. 528/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 14, lid 5, Na raadpleging van het Permanent Comité voor biociden, Overwegende hetgeen volgt: (1) Bij Uitvoeringsverordening (EU) nr. 94/2014 van de Commissie ( 2 ) is polyvinylpyrrolidonjood goedgekeurd als werkzame stof voor gebruik in biociden van de productsoorten 1, 3, 4 en 22, mits de in de bijlage bij die verordening vastgestelde voorwaarden worden nageleefd. (2) De goedkeuring van polyvinylpyrrolidonjood voor gebruik in biociden van de productsoorten 1, 3, 4 en 22 (“de goedkeuring”) verstrijkt op 31 augustus 2025. Op 28 februari 2024 zijn overeenkomstig artikel 13, lid 1, van Verordening (EU) nr. 528/2012 twee aanvragen ingediend voor de verlenging van de goedkeuring van polyvinylpyrrolidonjood voor de productsoorten 1 en 3 (“de aanvraag”), terwijl er geen aanvraag is ingediend voor de verlenging van de goedkeuring van polyvinylpyrrolidonjood voor de productsoorten 4 en 22. (3) De beoordelende bevoegde autoriteit van Zweden heeft de Commissie op 19 april 2024 geïnformeerd over haar besluit op grond van artikel 14, lid 1, van Verordening (EU) nr. 528/2012 dat een volledige beoordeling van de aanvragen noodzakelijk was. In artikel 8, lid 1, van die verordening is bepaald dat beoordelende bevoegde autoriteiten aanvragen binnen 365 dagen na validering volledig moeten beoordelen. (4) De beoordelende bevoegde autoriteit kan overeenkomstig artikel 8, lid 2, van Verordening (EU) nr. 528/2012 in voorkomend geval de aanvrager verzoeken voldoende gegevens te verstrekken om de beoordeling uit te voeren. In dat geval wordt de periode van 365 dagen geschorst; de schorsing mag niet langer duren dan in totaal 180 dagen, tenzij de aard van de gevraagde gegevens of uitzonderlijke omstandigheden een langere schorsing rechtvaardigen. (5) Overeenkomstig artikel 14, lid 3, van Verordening (EU) nr. 528/2012 stelt het Europees Agentschap voor chemische stoffen binnen 270 dagen na ontvangst van een aanbeveling van de beoordelende bevoegde autoriteit een advies op over de verlenging van de goedkeuring van de werkzame stof en zendt dit toe aan de Commissie. (6) Om redenen buiten de invloed van de aanvrager zal de goedkeuring dus waarschijnlijk verstrijken voordat een besluit is genomen over de verlenging ervan. Het is derhalve passend de termijn voor het verstrijken van de goedkeuring voor gebruik in biociden van de productsoorten 1 en 3 met een zodanige termijn te verlengen dat er voldoende tijd is om de aanvragen te behandelen. Rekening houdend met de termijn waarover de beoordelende bevoegde autoriteit beschikt voor de beoordeling, de termijn waarover het Europees Agentschap voor chemische stoffen beschikt voor de opstelling en indiening van de adviezen en de tijd die de Commissie nodig heeft om te besluiten of de goedkeuring wordt verlengd, moet de termijn voor het verstrijken van de goedkeuring voor gebruik in biociden van de productsoorten 1 en 3 worden verlengd tot en met 29 februari 2028. (7) Na de verlenging van de termijn voor het verstrijken van de goedkeuring blijft de goedkeuring van polyvinylpyrrolidonjood gelden voor gebruik in biociden van de productsoorten 1 en 3, onder voorbehoud van de naleving van de voorwaarden vastgesteld in de bijlage bij Uitvoeringsverordening (EU) nr. 94/2014, HEEFT HET VOLGENDE BESLUIT VASTGESTELD: Artikel 1 De in de bijlage bij Uitvoeringsverordening (EU) nr. 94/2014 vastgestelde termijn voor het verstrijken van de goedkeuring van polyvinylpyrrolidonjood voor gebruik in biociden van de productsoorten 1 en 3 wordt verlengd tot en met 29 februari 2028. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 22 mei 2025. Voor de Commissie De voorzitter Ursula VON DER LEYEN ( 1 ) PB L 167 van 27.6.2012, blz. 1 , ELI: http://data.europa.eu/eli/reg/2012/528/oj . ( 2 ) Uitvoeringsverordening (EU) nr. 94/2014 van de Commissie van 31 januari 2014 tot goedkeuring van jood, met inbegrip van polyvinylpyrrolidonjood, als bestaande werkzame stof voor gebruik in biociden voor de productsoorten 1, 3, 4 en 22 ( PB L 32 van 1.2.2014, blz. 23 , ELI: http://data.europa.eu/eli/reg_impl/2014/94/oj ). ELI: http://data.europa.eu/eli/dec_impl/2025/951/oj ISSN 1977-0758 (electronic edition)",
  "source": "EUR LEX"
}