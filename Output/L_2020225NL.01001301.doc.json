{
  "url": "http://www.w3.org/1999/xhtml\"><!--",
  "content": "L_2020225NL.01001301.xml 14.7.2020 NL Publicatieblad van de Europese Unie L 225/13 UITVOERINGSVERORDENING (EU) 2020/1019 VAN DE COMMISSIE van 13 juli 2020 tot wijziging van Uitvoeringsverordening (EU) 2015/840 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 514/2014 van het Europees Parlement en de Raad van 16 april 2014 tot vaststelling van de algemene bepalingen inzake het Fonds voor asiel, migratie en integratie en inzake het instrument voor financiële steun voor politiële samenwerking, voorkoming en bestrijding van criminaliteit, en crisisbeheersing ( 1 ) , en met name artikel 27, lid 5, Overwegende hetgeen volgt: (1) Artikel 5, lid 2, van Uitvoeringsverordening (EU) 2015/840 van de Commissie ( 2 ) bepaalt dat de operationele controles ter plaatse die de verantwoordelijke instanties in een begrotingsjaar uitvoeren, ten minste 20 % van het aantal projecten moeten bestrijken dat gedurende dat begrotingsjaar wordt uitgevoerd. (2) De lidstaten zijn ongekend zwaar getroffen door de COVID-19-uitbraak. De crisis heeft de lidstaten ertoe genoopt beperkingen te stellen aan de vrijheid van verkeer op hun grondgebied, waardoor het moeilijk is controles ter plaatse uit te voeren. (3) Om de verantwoordelijke instanties de nodige flexibiliteit te bieden voor het verrichten van de vereiste operationele controles ter plaatse, is het passend de bestaande regels te wijzigen teneinde vertragingen in het kader van de procedure voor de goedkeuring van de rekeningen te voorkomen. Deze flexibiliteit moet worden bereikt door de verantwoordelijke instanties de mogelijkheid te bieden om de vereiste operationele controles ter plaatse in een later stadium van de programmeringsperiode te verrichten, wanneer als gevolg van de COVID-19-pandemie het jaarlijkse minimum van 20 % van het aantal projecten dat gedurende een begrotingsjaar wordt uitgevoerd, in een bepaald begrotingsjaar niet kan worden gehaald. (4) Ierland is gebonden door Verordening (EU) nr. 514/2014 en derhalve ook door deze verordening. (5) Het Verenigd Koninkrijk is gebonden door Verordening (EU) nr. 514/2014 en derhalve ook door deze verordening. Overeenkomstig artikel 138 van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( 3 ) , blijft het toepasselijke recht van de Unie, waaronder de regels inzake financiële correcties en inzake de goedkeuring van de rekeningen, na 31 december 2020 van toepassing op het Verenigd Koninkrijk tot de afsluiting van die programma’s en activiteiten van de Unie. (6) Denemarken is niet gebonden door Verordening (EU) nr. 514/2014 en derhalve evenmin door deze verordening. (7) Gezien het spoedeisende karakter van de COVID-19-crisissituatie moet deze verordening in werking treden op de dag na die van de bekendmaking ervan in het Publicatieblad van de Europese Unie. (8) De in deze verordening vervatte maatregelen zijn in overeenstemming met het advies van het Comité voor de Fondsen voor asiel, migratie en integratie, en interne veiligheid, dat is opgericht bij 59, lid 1, van Verordening (EU) nr. 514/2014. (9) Uitvoeringsverordening (EU) 2015/840 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Artikel 5, lid 2, van Uitvoeringsverordening (EU) 2015/840 wordt vervangen door: “2.   De operationele controles ter plaatse in begrotingsjaar N bestrijken ten minste 20 % van het aantal projecten dat gedurende dat begrotingsjaar wordt uitgevoerd, als gedeclareerd in de overeenkomstige jaarrekening als bedoeld in artikel 39 van Verordening (EU) nr. 514/2014. Als dit minimum in begrotingsjaar N niet kan worden gehaald als gevolg van de COVID-19-pandemie, worden de controles die niet zijn uitgevoerd in begrotingsjaar N, uitgevoerd in een latere fase van de programmeringsperiode.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 13 juli 2020. Voor de Commissie De voorzitter Ursula VON DER LEYEN ( 1 ) PB L 150 van 20.5.2014, blz. 112 . ( 2 ) Uitvoeringsverordening (EU) 2015/840 van de Commissie van 29 mei 2015 betreffende controles door verantwoordelijke instanties op grond van Verordening (EU) nr. 514/2014 van het Europees Parlement en de Raad tot vaststelling van de algemene bepalingen inzake het Fonds voor asiel, migratie en integratie en inzake het instrument voor financiële steun voor politiële samenwerking, voorkoming en bestrijding van criminaliteit, en crisisbeheersing ( PB L 134 van 30.5.2015, blz. 1 ). ( 3 ) PB C 384 I van 12.11.2019, blz. 1 .",
  "source": "EUR LEX"
}