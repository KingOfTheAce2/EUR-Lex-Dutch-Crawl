{
  "url": "http://www.w3.org/1999/xhtml\"><!--",
  "content": "L_2022319NL.01008401.xml 13.12.2022 NL Publicatieblad van de Europese Unie L 319/84 BESLUIT (GBVB) 2022/2443 VAN DE RAAD van 12 december 2022 tot wijziging van Besluit 2010/96/GBVB betreffende een militaire missie van de Europese Unie om de Somalische veiligheidstroepen te helpen opleiden DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 15 februari 2010 heeft de Raad Besluit 2010/96/GBVB ( 1 ) vastgesteld, waarbij een militaire missie van de Europese Unie werd opgezet om de Somalische veiligheidstroepen te helpen opleiden (EUTM Somalia). (2) Op 10 december 2020 heeft de Raad Besluit (GBVB) 2020/2032 ( 2 ) vastgesteld tot verlenging van het mandaat van EUTM Somalia tot en met 31 december 2022. (3) In het kader van de holistische strategische evaluatie van de GVDB-inzet in Somalië en de Hoorn van Afrika heeft het Politiek en Veiligheidscomité aanbevolen het mandaat van EUTM Somalia verder te verlengen tot en met 31 december 2024. (4) Besluit 2010/96/GBVB dient dienovereenkomstig te worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2010/96/GBVB wordt als volgt gewijzigd: 1) Artikel 1 wordt als volgt gewijzigd: a) lid 3 wordt vervangen door: “3.   EUTM Somalia ondersteunt in het bijzonder de ontwikkeling van het Somalische opleidingssysteem opdat, in beginsel, de verantwoordelijkheid voor de opleidingsactiviteiten geleidelijk tegen eind 2024 aan de SNAF kan worden overgedragen. EUTM Somalia houdt toezicht op de opleiding die door Somalië wordt geleid en uitgevoerd, en behoudt de capaciteit om de opgeleide eenheden te volgen en te beoordelen.”; b) het volgende lid wordt toegevoegd: “3 bis.   Daarnaast verleent EUTM Somalia, indien nodig en binnen de grenzen van zijn middelen en mogelijkheden, steun aan andere actoren van de Unie bij de uitvoering van hun respectieve mandaten op veiligheids- en defensiegebied in Somalië, met name aan EUCAP Somalia, opgericht bij Besluit 2012/389/GBVB van de Raad ( *1 ) , met betrekking tot de interoperabiliteit tussen SNAF- en Somalische politie. EUTM Somalia faciliteert voorts de ondersteuning door de bij Besluit (GBVB) 2021/509 van de Raad ( *2 ) opgerichte Europese Vredesfaciliteit, met name door de SNAF te adviseren over de bijstand die nodig is, en de Europese Dienst voor extern optreden en de lidstaten over de verlening van dergelijke bijstand. ( *1 ) Besluit 2012/389/GBVB van de Raad van 16 juli 2012 betreffende de missie van de Europese Unie voor de opbouw van regionale maritieme capaciteit in de Hoorn van Afrika (EUCAP NESTOR) ( PB L 187 van 17.7.2012, blz. 40 ).\" ( *2 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ).”.\" 2) Artikel 10 wordt als volgt gewijzigd: a) lid 1 wordt vervangen door: “1.   De gemeenschappelijke kosten van de militaire missie van de EU worden beheerd overeenkomstig Besluit (GBVB) 2021/509.”; b) het volgende lid wordt toegevoegd: “9.   Het financieel referentiebedrag ter dekking van de gemeenschappelijke kosten van de militaire missie van de EU voor het tijdvak van 1 januari 2023 tot en met 31 december 2024 bedraagt 29 802 052 EUR. Het in artikel 51, lid 2, van Besluit (GBVB) 2021/509 bedoelde percentage van het referentiebedrag bedraagt 0 % aan vastleggingskredieten en 0 % aan betalingskredieten.”. 3) In artikel 12 worden de leden 2 en 3 vervangen door: “2.   Het mandaat van de militaire missie van de EU eindigt op 31 december 2024. 3.   Dit besluit wordt ingetrokken op de dag van de sluiting van het EU-hoofdkwartier, het verbindingskantoor in Nairobi en de ondersteunende cel in Brussel, overeenkomstig de plannen die zijn goedgekeurd voor de beëindiging van de militaire missie van de Europese Unie, onverminderd de in Besluit (GBVB) 2021/509 vastgestelde procedures voor de controle en het afleggen van rekening en verantwoording van de militaire missie van de EU.”. Artikel 2 Dit besluit treedt in werking op de datum van de vaststelling ervan. Gedaan te Brussel, 12 december 2022. Voor de Raad De voorzitter J. BORRELL FONTELLES ( 1 ) Besluit 2010/96/GBVB van de Raad van 15 februari 2010 betreffende een militaire missie van de Europese Unie om de Somalische veiligheidstroepen te helpen opleiden ( PB L 44 van 19.2.2010, blz. 16 ). ( 2 ) Besluit (GBVB) 2020/2032 van de Raad van 10 december 2020 tot wijziging van Besluit 2010/96/GBVB betreffende een militaire missie van de Europese Unie om de Somalische veiligheidstroepen te helpen opleiden ( PB L 419 van 11.12.2020, blz. 28 ).",
  "source": "EUR LEX"
}