{
  "url": "http://www.w3.org/1999/xhtml\">",
  "content": "L_2021218NL.01000101.xml 18.6.2021 NL Publicatieblad van de Europese Unie L 218/1 BESLUIT (EU) 2021/986 VAN DE COMMISSIE van 29 april 2021 tot goedkeuring van het besluit van het Voorzieningsagentschap van de Europese Gemeenschap voor Atoomenergie tot vaststelling van het nieuwe reglement van het Agentschap waarbij de wijze wordt bepaald waarop vraag en aanbod voor ertsen, grondstoffen en bijzondere splijtstoffen tegen elkaar worden afgewogen (Kennisgeving geschied onder nummer C(2021) 2893) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, en met name artikel 60, zesde alinea, Overwegende hetgeen volgt: (1) Overeenkomstig artikel 2 van het Verdrag tot oprichting van de Europese Gemeenschap voor Atoomenergie (het “Euratom-Verdrag”) waakt de Europese Gemeenschap voor Atoomenergie voor een regelmatige en billijke erts- en splijtstofvoorziening van alle gebruikers in de Gemeenschap, door middel van een gemeenschappelijk voorzieningsbeleid volgens het beginsel van gelijke toegang tot hulpbronnen. (2) Te dien einde is bij artikel 52, lid 2, punt b), van het Euratom-Verdrag een agentschap opgericht. (3) Een door het Agentschap vastgesteld reglement moet door de Commissie worden goedgekeurd en moet de wijze bepalen waarop vraag en aanbod voor ertsen, grondstoffen en bijzondere splijtstoffen tegen elkaar worden afgewogen. (4) Het Agentschap heeft, overeenkomstig het Euratom-Verdrag en zijn eigen statuten, bij besluit van 15 januari 2021 een nieuw reglement vastgesteld ter vervanging en actualisering van het vigerende reglement van het agentschap. (5) Overeenkomstig artikel 60, zesde alinea, van het Euratom-Verdrag moet een reglement van het agentschap door de Commissie worden goedgekeurd, HEEFT HET VOLGENDE BESLUIT VASTGESTELD: Artikel 1 Het besluit van het Voorzieningsagentschap van de Europese Gemeenschap voor Atoomenergie van 15 januari 2021 tot vaststelling van het reglement van het Agentschap waarbij de wijze wordt bepaald waarop vraag en aanbod voor ertsen, grondstoffen en bijzondere splijtstoffen tegen elkaar worden afgewogen, en tot intrekking van het reglement van het Voorzieningsagentschap van de Europese Gemeenschap voor Atoomenergie van 5 mei 1960, wordt goedgekeurd. Artikel 2 Dit besluit treedt in werking op 1 juli 2021. Artikel 3 Dit besluit is gericht tot het Voorzieningsagentschap van de Europese Gemeenschap voor Atoomenergie. Het besluit wordt bekendgemaakt in het Publicatieblad van de Europese Unie . Gedaan te Brussel, 29 april 2021. Voor de Commissie Kadri SIMSON Lid van de Commissie",
  "source": "EUR LEX"
}