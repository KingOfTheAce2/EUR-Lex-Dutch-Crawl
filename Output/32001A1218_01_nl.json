{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001A1218(01):NL:HTML\">",
  "content": "EUR-Lex - 32001A1218(01) - NL Avis juridique important | 32001A1218(01) Advies van de Commissie van 11 december 2001 betreffende de voorgenomen lozing van radioactieve afvalstoffen afkomstig van de buitenbedrijfstelling en ontmanteling van de ASTRA-onderzoekreactor in Seibersdorf, Oostenrijk, overeenkomstig artikel 37 van het Euratom-Verdrag Publicatieblad Nr. C 362 van 18/12/2001 blz. 0004 - 0004 Advies van de Commissie van 11 december 2001 betreffende de voorgenomen lozing van radioactieve afvalstoffen afkomstig van de buitenbedrijfstelling en ontmanteling van de ASTRA-onderzoekreactor in Seibersdorf, Oostenrijk, overeenkomstig artikel 37 van het Euratom-Verdrag (2001/C 362/04) (Slechts de tekst in de Duitse taal is authentiek) Op 15 mei 2001 heeft de Commissie overeenkomstig artikel 37 van het Euratom-Verdrag van de Oostenrijkse regering de algemene gegevens ontvangen van het plan voor de lozing van radioactieve afvalstoffen, afkomstig van de buitenbedrijfstelling en ontmanteling van de ASTRA-onderzoekreactor. Op grond van deze gegevens en de daarop door de Oostenrijkse regering verstrekte aanvullende informatie en na raadpleging van de groep van deskundigen brengt de Commissie navolgend advies uit. a) De afstand van de installatie tot de grens van de dichtstbijgelegen staat (i.c. Duitsland) is 250 km, terwijl de dichtstbijgelegen kandidaat-lidstaten op een afstand van ongeveer 30 km (Hongarije), respectievelijk 60 km (Slowakije) liggen. b) Onder normale bedrijfsomstandigheden zullen de lozingen van vloeibare en gasvormige afvalstoffen niet tot een uit gezondheidsoogpunt significante blootstelling van de bevolking van andere lidstaten leiden. c) Vaste radioactieve afvalstoffen akomstig van de buitenbedrijfstelling en ontmanteling van de ASTRA-onderzoekreactor zullen tot 2012 ter plaatse worden opgeslagen. De deskundigen merken op dat er nog geen oplossing is voor de definitieve opslag van deze radioactieve afvalstoffen. De vrijgave van vaste stoffen afkomstig van de ASTRA-onderzoekreactor voor recycling of hergebruik wordt zodanig gecontroleerd dat dit geen uit gezondheidsoogpunt significant effect op de bevolking van andere lidstaten zal hebben. De deskundigen tekenen hierbij echter aan dat er vrijgaveniveaus moeten worden vastgesteld overeenkomstig de communautaire richtsnoeren om te voldoen aan de vrijgavecriteria van de basisnormen (Richtlijn 96/29/Euratom). d) In geval van onvoorziene lozingen van radioactieve afvalstoffen als gevolg van een ongeval van de aard en de omvang als in de algemene gegevens beschreven, zijn de doses die de bevolking van een andere lidstaat zou kunnen ontvangen, uit gezondheidsoogpunt niet significant. Concluderend is de Commissie van mening dat uitvoering van het plan voor de lozing van radioactieve afvalstoffen afkomstig van de buitenbedrijfstelling en ontmanteling van de ASTRA-onderzoekreactor in Seibersdorf, Oostenrijk, zowel onder normale omstandigheden bij de ontmanteling als in ongevalssituaties zoals aangeduid in de algemene gegevens, niet zal leiden tot een uit gezondheidsoogpunt significante radioactieve besmetting van het water, de bodem of het luchtruim van een andere lidstaat.",
  "source": "EUR LEX"
}