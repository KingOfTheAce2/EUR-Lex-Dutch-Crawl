{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993D0619:NL:HTML\">",
  "content": "EUR-Lex - 31993D0619 - NL Avis juridique important | 31993D0619 93/619/EG: Besluit van de Commissie van 19 november 1993 betreffende de instelling van een Wetenschappelijk, Technisch en Economisch Comité voor de visserij Publicatieblad Nr. L 297 van 02/12/1993 blz. 0025 - 0026 Bijzondere uitgave in het Fins: Hoofdstuk 4 Deel 5 blz. 0134 Bijzondere uitgave in het Zweeds: Hoofdstuk 4 Deel 5 blz. 0134 BESLUIT VAN DE COMMISSIE van 19 november 1993 betreffende de instelling van een Wetenschappelijk, Technisch en Economisch Comité voor de visserij (93/619/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende dat voor de uitvoering van de communautaire regeling voor de visserij en de aquacultuur adviezen vereist zijn van hooggekwalificeerde wetenschapsmensen, met name wat de toepassing van kennis op het gebied van mariene biologie, visserij,  visserijtechnologie, visserijeconomie en andere aanverwante disciplines betreft, alsmede wat de behoeften aan onderzoek op het gebied van visserij en aquacultuur betreft; Overwegende dat deze adviezen moeten worden uitgebracht in het kader van een bij de Commissie op te richten permanent comité; Overwegende dat de bevoegdheden van het Wetenschappelijk en Technisch Comité voor de visserij, dat is ingesteld bij Besluit 79/572/EEG van de Commissie (1), zoals gewijzigd bij de Toetredingsakte van Spanje en Portugal, dienovereenkomstig dienen te  worden gewijzigd; dat genoemd besluit duidelijkheidshalve dient te worden vervangen, BESLUIT: Artikel 1 Bij de Commissie wordt een Wetenschappelijk, Technisch en Economisch Comité voor de visserij ingesteld, hierna het  \"Comité\" genoemd. Artikel 2 1. Het Comité kan door de Commissie worden geraadpleegd over alle problemen met betrekking tot de regeling voor de toegang tot de gemeenschappelijke visserijzones en -hulpbronnen en die de beoefening van exploitatieactiviteiten regelen. 2. Het Comité stelt jaarlijks een rapport op over de situatie van de visbestanden en de ontwikkeling van de visserijactiviteit en besteedt daarbij aandacht aan de biologische, technische en economische aspecten. Het brengt eveneens een rapport uit over  de economische consequenties van de situatie van de visbestanden. 3. Het Comité brengt jaarlijks een rapport uit over de uitgevoerde werkzaamheden op het gebied van de cooerdinatie van wetenschappelijk, technisch en economisch onderzoek voor de visserij en de aquacultuur en over de verdere behoefte daaraan. 4. Het Comité kan de aandacht van de Commissie vestigen op elk vraagstuk dat verband houdt met de in de leden 1, 2 en 3 genoemde onderwerpen. Artikel 3 Het Comité bestaat uit ten hoogste 28 leden. Artikel 4 De leden van het Comité, die worden gekozen uit hooggekwalificeerde wetenschapsmensen op de in artikel 2 genoemde vakgebieden, worden benoemd door de Commissie. Artikel 5 Het Comité kiest uit zijn leden een voorzitter en twee vice-voorzitters. De verkiezing geschiedt bij eenvoudige meerderheid van stemmen van de leden. Artikel 6 1. De leden, de voorzitter en de vice-voorzitters van het Comité worden benoemd voor een periode van twee jaar. Zij zijn herbenoembaar. De voorzitter en de vice-voorzitters van het Comité kunnen evenwel na een ambtstermijn van twee  opeenvolgende periodes van twee jaar niet onmiddellijk opnieuw voor die functies worden gekozen. Voor al deze functies wordt geen bezoldiging toegekend. Na afloop van de periode van twee jaar blijven de leden, de voorzitter en de vice-voorzitter van het Comité in functie totdat in hun vervanging of in de verlenging van hun ambtstermijn is voorzien. 2. Als een lid, de voorzitter of een vice-voorzitter van het Comité van oordeel is dat hij zijn functie niet meer kan uitoefenen of ontslag neemt, wordt hij voor de resterende periode van zijn ambtstermijn naargelang van het geval vervangen volgens de  procedure van artikel 4 of artikel 5. Artikel 7 1. Mits instemming van de diensten van de Commissie, kunnen binnen het Comité werkgroepen worden gevormd. 2. De werkgroepen hebben tot taak aan het Comité rapport uit te brengen over de door het Comité vastgestelde onderwerpen. Artikel 8 1. Het Comité en de werkgroepen worden door een vertegenwoordiger van de Commissie bijeengeroepen. 2. De vertegenwoordiger van de Commissie en andere betrokken ambtenaren en functionarissen van de Commissie nemen deel aan de vergaderingen van het Comité en de werkgroepen. 3. De vertegenwoordiger van de Commissie kan ook personen die een speciale deskundigheid bezitten met betrekking tot het te bespreken onderwerp uitnodigen de vergadering bij te wonen. 4. Het secretariaat van het Comité en de werkgroepen wordt waargenomen door de Commissie. Artikel 9 1. De besprekingen van het Comité hebben betrekking op de door de Commissie gevraagde adviezen. Ze worden in geen geval door een stemming gevolgd. De vertegenwoordiger van de Commissie kan, wanneer hij het Comité om een advies verzoekt, de termijn bepalen waarbinnen dat advies moet worden uitgebracht. 2. Als in het Comité eenstemmigheid bestaat over het antwoord op het gevraagde advies, worden gemeenschappelijke conclusies opgesteld. Als er geen eenstemmigheid bestaat, worden de verschillende tijdens de besprekingen naar voren gebrachte standpunten  vermeld in een verslag dat onder verantwoordelijkheid van de vertegenwoordiger van de Commissie wordt opgesteld. Artikel 10 Overeenkomstig het bepaalde in artikel 214 van het Verdrag, zijn de leden van het Comité gehouden de inlichtingen die hun in verband met de werkzaamheden van het Comité ter kennis zijn gekomen niet openbaar te maken, als de vertegenwoordiger  van de Commissie hun meedeelt dat het gevraagde advies betrekking heeft op een aangelegenheid van vertrouwelijke aard. In dit geval wordt aan de vergaderingen slechts deelgenomen door de leden van het Comité en de vertegenwoordiger en de andere betrokken ambtenaren en functionarissen van de Commissie. Artikel 11 1. Besluit 79/572/EEG wordt ingetrokken. 2. De leden van het Wetenschappelijk en Technisch Comité voor de visserij die zijn benoemd op grond van het in lid 1 bedoelde besluit, zijn lid van het Comité voor de rest van hun mandaat. 3. Het bepaalde in artikel 6 is van overeenkomstige toepassing bij het verstrijken van de ambtstermijn van de in lid 2 bedoelde leden. Gedaan te Brussel, 19 november 1993. Voor de Commissie Yannis PALEOKRASSAS Lid van de Commissie (1) PB nr. L 156 van 23. 6. 1979, blz. 29.",
  "source": "EUR LEX"
}