{
  "url": "http://www.w3.org/1999/xhtml\">",
  "content": "L_2022280NL.01000401.xml 28.10.2022 NL Publicatieblad van de Europese Unie L 280/4 GEDELEGEERDE VERORDENING (EU) 2022/2074 VAN DE COMMISSIE van 20 juli 2022 tot wijziging van Verordening (EU) nr. 139/2014 wat betreft de definitie van SNOWTAM DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , en met name artikel 39, lid 1, punt a), Overwegende hetgeen volgt: (1) In Verordening (EU) nr. 139/2014 van de Commissie ( 2 ) zijn eisen en administratieve procedures vastgesteld met betrekking tot luchtvaartterreinen, met inbegrip van bepalingen betreffende het melden van de toestand van het baanoppervlak en het initiëren van een bericht waarin melding wordt gemaakt van de aanwezigheid of verwijdering van gevaarlijke omstandigheden als gevolg van sneeuw, ijs, smeltende sneeuw of stilstaand water (SNOWTAM), als onderdeel van het mondiale rapportageformaat. (2) Onder bepaalde voorwaarden moet een SNOWTAM worden uitgegeven, overeenkomstig de bepalingen van bijlage 15 bij het op 7 december 1944 in Chicago ondertekende Verdrag inzake de internationale burgerluchtvaart (“het Verdrag van Chicago”) en de bepalingen van de Procedures voor Luchtvaartnavigatiediensten — Luchtvaartinformatiebeheer (PANS-AIM, Doc 10066), aangenomen door de Internationale Burgerluchtvaartorganisatie (ICAO). (3) De definitie van SNOWTAM in bijlage I bij Verordening (EU) nr. 139/2014 moet in overeenstemming worden gebracht met die van bijlage 15 bij het Verdrag van Chicago en samenhangend zijn met die van andere rechtshandelingen van de Unie op dit gebied, zoals Uitvoeringsverordening (EU) 2017/373 van de Commissie ( 3 ) . (4) Verordening (EU) nr. 139/2014 moet derhalve worden gewijzigd. (5) Overeenkomstig artikel 75, lid 2, punten b) en c), en artikel 76, lid 1, van Verordening (EU) 2018/1139 heeft het Agentschap van de Europese Unie voor de veiligheid van de luchtvaart Advies nr. 03/2022 ( 4 ) met betrekking tot ontwerpuitvoeringsvoorschriften opgesteld en aan de Commissie voorgelegd, HEEFT DE VOLGENDE VERORDENING VASTGESTELD: Artikel 1 In bijlage I bij Verordening (EU) nr. 139/2014 wordt punt 41 b) vervangen door: “41b) “SNOWTAM”: een speciale serie NOTAM die worden gegeven in een standaard formaat, waarbij een oppervlakteconditierapport wordt verstrekt dat melding maakt van de aanwezigheid of het einde van gevaarlijke omstandigheden ten gevolge van sneeuw, ijs, smeltende sneeuw, ijzel, stilstaand water of water dat verband houdt met sneeuw, smeltende sneeuw, ijs of ijzel op het bewegingsgebied;”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 juli 2022. Voor de Commissie De voorzitter Ursula VON DER LEYEN ( 1 ) PB L 212 van 22.8.2018, blz. 1 . ( 2 ) Verordening (EU) nr. 139/2014 van de Commissie van 12 februari 2014 tot vaststelling van eisen en administratieve procedures met betrekking tot luchtvaartterreinen, overeenkomstig Verordening (EG) nr. 216/2008 van het Europees Parlement en de Raad ( PB L 44 van 14.2.2014, blz. 1 ). ( 3 ) Uitvoeringsverordening (EU) 2017/373 van de Commissie van 1 maart 2017 tot vaststelling van de gemeenschappelijke eisen voor verleners van luchtverkeersbeheers-/luchtvaartnavigatiediensten en andere netwerkfuncties voor luchtverkeersbeheer en het toezicht daarop, en tot intrekking van Verordening (EG) nr. 482/2008, Uitvoeringsverordeningen (EU) nr. 1034/2011, (EU) nr. 1035/2011 en (EU) 2016/1377 en tot wijziging van Verordening (EU) nr. 677/2011 ( PB L 62 van 8.3.2017, blz. 1 ). ( 4 ) https://www.easa.europa.eu/document-library/opinions",
  "source": "EUR LEX"
}