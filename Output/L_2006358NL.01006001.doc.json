{
  "url": "http://www.w3.org/1999/xhtml\">",
  "content": "L_2006358NL.01006001.xml 16.12.2006 NL Publicatieblad van de Europese Unie L 358/60 BESCHIKKING VAN DE COMMISSIE van 17 november 2006 inzake de voorlopige toepassing van de Overeenkomst tot oprichting van de Internationale ITER-Organisatie voor fusie-energie voor de gezamenlijke uitvoering van het ITER-project en van de Overeenkomst inzake de voorrechten en immuniteiten van de Internationale ITER-Organisatie voor fusie-energie voor de gezamenlijke uitvoering van het ITER-project (Kennisgeving geschied onder nummer C(2006) 5557) (2006/943/Euratom) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap voor Atoomenergie, en met name op de artikelen 101, 124 en 192; Overwegende hetgeen volgt: (1) In zijn besluit van 25 september 2006 heeft de Raad de sluiting door de Commissie goedgekeurd van de Overeenkomst tot oprichting van de Internationale ITER-Organisatie voor fusie-energie voor de gezamenlijke uitvoering van het ITER-project („de ITER-Overeenkomst”), van de Regeling inzake de voorlopige toepassing van de Overeenkomst tot oprichting van de Internationale ITER-Organisatie voor fusie-energie voor de gezamenlijke uitvoering van het ITER-project („de Regeling inzake de voorlopige toepassing”) en van de Overeenkomst inzake de voorrechten en immuniteiten van de Internationale ITER-Organisatie voor fusie-energie voor de gezamenlijke uitvoering van het ITER-project. (2) In artikel 3 van de Regeling inzake de voorlopige toepassing spreken de ondertekenaars van de ITER-Overeenkomst („de ondertekenaars”) de wens uit een zo intensief mogelijke samenwerking overeenkomstig de ITER-Overeenkomst op te zetten, in afwachting van de vaststelling door elk van hen van de binnenlandse maatregelen met het oog op de bekrachtiging, aanvaarding of goedkeuring van de ITER-Overeenkomst. (3) Bij artikel 4 van de Regeling inzake de voorlopige toepassing verbinden de ondertekenaars zich ertoe om, voor zover dit verenigbaar is met hun nationale wet- en regelgeving, zoveel mogelijk de bepalingen van de ITER-Overeenkomst na te komen tot deze laatste in werking treedt. (4) Overeenkomstig artikel 1 van de ITER-Overeenkomst wordt de hoofdzetel van de Internationale ITER-Organisatie voor fusie-energie voor de gezamenlijke uitvoering van het ITER-project („de ITER-Organisatie”) gevestigd in St Paul-lez-Durance, Bouches-du-Rhône, Frankrijk. (5) Als de Partij die gastheer is voor ITER heeft Euratom speciale verantwoordelijkheden voor het waarborgen van de tijdige tenuitvoerlegging van het ITER-project. (6) Door de Gemeenschap gesloten overeenkomsten zijn bindend voor de instellingen van de Gemeenschap en de lidstaten. (7) Overeenkomstig artikel 192 van het Verdrag vergemakkelijken de lidstaten de vervulling van de taken van de Gemeenschap. (8) Overeenkomstig artikel 101 van het Verdrag ligt de bevoegdheid om internationale overeenkomsten te sluiten bij de Commissie, terwijl het ook aan de Commissie is om de voorlopige toepassing van dergelijke overeenkomsten te waarborgen in overeenstemming met de door de Raad verleende goedkeuring, HEEFT DE VOLGENDE BESCHIKKING GEGEVEN: Enig artikel In het kader van de voorlopige toepassing van de ITER-Overeenkomst zal de ITER-Organisatie in de Gemeenschap: a) beschikken over de handelingsbevoegdheid om i) contracten te sluiten, met name om personeel in dienst te nemen, ii) eigendom te verwerven, in bezit te houden en te verkopen, iii) vergunningen te verkrijgen en iv) rechtsprocedures in te leiden in de mate dat dit vereist is om in afwachting van de formele oprichting van de ITER-Organisatie het nodige te doen om het ITER-project tijdig ten uitvoer te leggen; waarbij wordt opgemerkt dat alle door de ITER-Organisatie in het kader van de voorlopige uitvoering van de ITER-Overeenkomst verleende rechten en aangegane verplichtingen zullen blijven gelden als die van de ITER-Organisatie, in overeenstemming met de bepalingen van de ITER-Overeenkomst als vastgelegd bij de formele oprichting van de ITER-Organisatie; b) samen met haar personeel en de vertegenwoordigers van de ondertekenaars op het grondgebied van de lidstaten beschikken over de voorrechten en immuniteiten als neergelegd in de Overeenkomst inzake de voorrechten en immuniteiten van de Internationale ITER-Organisatie voor fusie-energie voor de gezamenlijke uitvoering van het ITER-project, met name wat belastingheffing, immigratie en registratie betreft, in afwachting van de formele oprichting van de ITER-Organisatie; c) zich houden aan de bepalingen van de ITER-Overeenkomst, en in het bijzonder de naleving in acht nemen van de toepasselijke nationale wet- en regelgeving van het gastland op het gebied van volksgezondheid en veiligheid en gezondheid op het werk, nucleaire veiligheid, stralingsbescherming, vergunningverlening, nucleaire stoffen, milieubescherming en bescherming tegen daden met kwaad opzet. Deze beschikking is gericht tot de lidstaten. Gedaan te Brussel, 17 november 2006. Voor de Commissie Janez POTOČNIK Lid van de Commissie Regeling inzake de voorlopige toepassing van de Overeenkomst tot oprichting van de Internationale ITER-Organisatie voor fusie-energie voor de gezamenlijke uitvoering van het ITER-project Artikel 1 De Partijen bij deze Regeling zijn de ondertekenaars van de Overeenkomst tot oprichting van de Internationale ITER-Organisatie voor fusie-energie voor de gezamenlijke uitvoering van het ITER-project (hierna de „ITER-Overeenkomst”) tussen de Europese Gemeenschap voor Atoomenergie („hierna Euratom”), de Regering van de Volksrepubliek China, de Regering van de Republiek India, de Regering van Japan, de regering van de Republiek Korea, de Regering van de Russische Federatie en de Regering van de Verenigde Staten van Amerika. Artikel 2 Krachtens haar bepalingen treedt de ITER-Overeenkomst in werking dertig dagen na de depositie van de instrumenten van bekrachtiging, aanvaarding of goedkeuring van de Overeenkomst door de Volksrepubliek China, Euratom, de Republiek India, Japan, de Republiek Korea, de Russische Federatie en de Verenigde Staten van Amerika. Artikel 3 De Partijen bij deze Regeling wensen een zo intensief mogelijke samenwerking overeenkomstig de ITER-Overeenkomst op te zetten, in afwachting van de vaststelling door elk van hen van de binnenlandse maatregelen met het oog op de bekrachtiging, aanvaarding of goedkeuring van de ITER-Overeenkomst. Artikel 4 De Partijen bij deze Regeling verbinden zich daarom ertoe om, voor zover dit verenigbaar is met hun nationale wet- en regelgeving, zoveel mogelijk de bepalingen van de ITER-Overeenkomst na te komen tot deze laatste in werking treedt. Artikel 5 Een Partij mag zich terugtrekken uit deze Regeling 120 dagen nadat zij de andere Partijen schriftelijk van dit voornemen in kennis heeft gesteld. Artikel 6 Deze Regeling wordt van kracht bij haar ondertekening. TEN BLIJKE WAARVAN de ondergetekende gevolmachtigden, daartoe naar behoren gemachtigd, deze overeenkomst hebben ondertekend. Gedaan te Parijs op 21 november 2006, in één exemplaar in de Engelse taal. voor de Europese Gemeenschap voor Atoomenergie voor de Regering van de Volksrepubliek China voor de Regering van de Republiek India voor de Regering van Japan voor de Regering van de Republiek Korea voor de Regering van de Russische Federatie Voor de Regering van de Verenigde Staten van Amerika",
  "source": "EUR LEX"
}