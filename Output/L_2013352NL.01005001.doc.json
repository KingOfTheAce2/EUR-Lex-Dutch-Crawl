{
  "url": "http://www.w3.org/1999/xhtml\">",
  "content": "L_2013352NL.01005001.xml 24.12.2013 NL Publicatieblad van de Europese Unie L 352/50 UITVOERINGSBESLUIT VAN DE RAAD van 16 december 2013 houdende uitvoering van Verordening (EU) nr. 1024/2013 van de Raad van 15 oktober 2013 waarbij aan de Europese Centrale Bank specifieke taken worden opgedragen betreffende het beleid inzake het prudentieel toezicht op kredietinstellingen (2013/797/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 291, lid 2, Gezien Verordening (EU) nr. 1024/2013 van de Raad van 15 oktober 2013 waarbij aan de Europese Centrale Bank specifieke taken worden opgedragen betreffende het beleid inzake het prudentieel toezicht op kredietinstellingen ( 1 ) , en met name artikel 26, lid 3, Overwegende hetgeen volgt: (1) Op 15 oktober 2013 heeft de Raad Verordening (EU) nr. 1024/2013 van de Raad vastgesteld waarbij aan de Europese Centrale Bank specifieke taken worden opgedragen betreffende het beleid op het gebied van het prudentieel toezicht op kredietinstellingen. (2) De aan de ECB opgedragen taken worden volledig gepland en uitgevoerd door een intern orgaan dat bestaat uit een voorzitter en ondervoorzitter, vier vertegenwoordigers van de ECB, en één vertegenwoordiger van de nationale bevoegde autoriteit in elke deelnemende lidstaat („raad van toezicht”). (3) De raad van toezicht moet een centraal orgaan worden in de uitoefening van toezichthoudende taken door de ECB. Deze taken waren tot dusver in handen van de nationale bevoegde autoriteiten. Om die reden moet aan de Raad de bevoegdheid worden gegeven om voor de benoeming van, onder andere, de voorzitter van de raad van toezicht een uitvoeringsbesluit te nemen. (4) Overeenkomstig artikel 26, lid 3, van bovengenoemde verordening, en na de raad van toezicht te hebben gehoord, heeft de ECB op 22 november 2013 een voorstel tot benoeming van de voorzitter van de raad van toezicht ter goedkeuring aan het Europees Parlement voorgelegd. Het Europees Parlement heeft dit voorstel op 11 december 2013 goedgekeurd. (5) Bijgevolg heeft de ECB op 11 december 2013 een voorstel tot benoeming van de voorzitter van de raad van toezicht aan de Raad voorgelegd, HEEFT HET VOLGENDE BESLUIT VASTGESTELD: Artikel 1 Mevrouw Danièle NOUY wordt benoemd tot voorzitter van de raad van toezicht van de Europese Centrale Bank. Artikel 2 Dit besluit treedt in werking op de datum van bekendmaking ervan in het Publicatieblad van de Europese Unie. Gedaan te Brussel, 16 december 2013. Voor de Raad De voorzitter V. JUKNA ( 1 ) PB L 287 van 29.10.2013, blz. 63 .",
  "source": "EUR LEX"
}