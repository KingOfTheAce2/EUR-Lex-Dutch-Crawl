{
  "url": "http://www.w3.org/1999/xhtml\">",
  "content": "L_2005340NL.01003301.xml 23.12.2005 NL Publicatieblad van de Europese Unie L 340/33 VERORDENING (EG) N r. 2126/2005 VAN DE COMMISSIE van 22 december 2005 tot wijziging van Verordening (EEG) nr. 350/93 tot indeling van bepaalde goederen in de gecombineerde nomenclatuur DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Verordening (EEG) nr. 350/93 van de Commissie van 17 februari 1993 tot indeling van bepaalde goederen in de gecombineerde nomenclatuur ( 2 ) bevat bepalingen voor de indeling in de gecombineerde nomenclatuur van de in punt 8 van de in de bijlage beschreven korte broek (foto 509). (2) Het is noodzakelijk om een nadere omschrijving te geven van de zakken van het betreffende kledingstuk en om de tweede alinea van de motivering overeenkomstig aan te passen, teneinde verschillende indelingen te voorkomen. Tot nu toe werd het feit dat de zakken geen sluiting hadden uitsluitend zichtbaar gemaakt aan de hand van foto 509. (3) Bovendien wordt in de motivering voor de indeling van het betreffende kledingstuk verwezen naar aantekening 8 op hoofdstuk 62 van de gecombineerde nomenclatuur zonder dat wordt vermeld welke alinea van die aantekening is toegepast, hetgeen zou kunnen leiden tot verschillende indelingen. (4) Om te zorgen voor een uniforme toepassing van de gecombineerde nomenclatuur moet het duidelijk worden gemaakt dat de indeling zoals vastgesteld in Verordening (EEG) nr. 350/93 niet was gebaseerd op de eerste alinea van aantekening 8 en daarom niet was vastgesteld op basis van de overweging dat het betreffende kledingstuk een snit heeft die duidelijk weergeeft dat het is ontworpen voor dames. (5) Bepaald moet worden dat de tweede alinea van aantekening 8 op hoofdstuk 62 is toegepast en dat het betreffende kledingstuk is ingedeeld in GN-onderverdeling 6204 63 90 omdat uit de snit van het betreffende kledingstuk niet duidelijk blijkt dat het is bedoeld voor mannen of vrouwen en daarom niet kan worden onderkend dat het mannen- of jongenskleding dan wel vrouwen- of meisjeskleding is. (6) Verordening (EEG) nr. 350/93 moet daarom overeenkomstig worden gewijzigd. (7) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 Punt 8 van de bijlage bij Verordening (EEG) nr. 350/93 wordt als volgt gewijzigd: 1) In kolom 1 (Omschrijving) wordt de laatste zin vervangen door: „Het kledingstuk heeft een open steekzak aan elke zijkant en is voorzien van een in de taille ingenaaide binnenbroek van breiwerk (65 % polyester, 35 % katoen) (korte broek) (foto nr. 509) (*).”. 2) In kolom 3 (Motivering) wordt de tekst vervangen door: „De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, de tweede alinea van aantekening 8 op hoofdstuk 62 en de tekst van de GN-codes 6204, 6204 63 en 6204 63 90. De indeling als zwembroek is uitgesloten omdat het kledingstuk vanwege steekzakken zonder stevige sluiting, de snit en het algemene aanzien niet uitsluitend of hoofdzakelijk als zwemkleding kan worden aangemerkt.”. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 december 2005. Voor de Commissie László KOVÁCS Lid van de Commissie ( 1 ) PB L 256 van 7.9.1987, blz. 1 . Verordening laatstelijk gewijzigd bij Verordening (EG) nr. 1719/2005 van de Commissie ( PB L 286 van 28.10.2005, blz. 1 ). ( 2 ) PB L 41 van 18.2.1993, blz. 7 .",
  "source": "EUR LEX"
}