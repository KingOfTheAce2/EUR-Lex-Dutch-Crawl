{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0450:NL:HTML\">",
  "content": "EUR-Lex - 31996D0450 - NL Avis juridique important | 31996D0450 96/450/EG: Beschikking van de Commissie van 24 juni 1996 betreffende de verwijdering van de referentie van het harmonisatiedocument HD 271 S 1 \"Veiligheid van elektrische huishoudelijke apparaten en aanverwante artikelen - bijzondere regels voor elektrisch speelgoed met een zeer lage veiligheidsspanning van ten hoogste 24 volt\" (Voor de EER relevante tekst) Publicatieblad Nr. L 187 van 26/07/1996 blz. 0107 - 0108 BESCHIKKING VAN DE COMMISSIE van 24 juni 1996 betreffende de verwijdering van de referentie van het harmonisatiedocument HD 271 S 1 \"Veiligheid van elektrische huishoudelijke apparaten en aanverwante artikelen - bijzondere regels voor elektrisch speelgoed met een zeer lage veiligheidsspanning van ten hoogste 24 volt\" (Voor de EER relevante tekst) (96/450/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 88/378/EEG van de Raad van 3 mei 1988 betreffende de onderlinge aanpassing van de wetgevingen van de Lid-Staten inzake de veiligheid van speelgoed (1), gewijzigd bij Richtlijn 93/68/EEG (2), en met name op artikel 6, Na raadpleging van het ingevolge Richtlijn 83/189/EEG ingestelde Permanente Comité, Overwegende dat artikel 2 van Richtlijn 88/378/EEG bepaalt dat speelgoed alleen in de handel mag worden gebracht indien het bij gebruik volgens de bestemming ervan of bij gebruik op een wijze die gezien het gangbare gedrag van kinderen te verwachten is, voor de veiligheid en/of de gezondheid van gebruikers of van derden geen gevaar oplevert; Overwegende dat speelgoed geacht wordt aan de in artikel 3 van Richtlijn 88/378/EEG bedoelde, fundamentele veiligheidsvoorschriften te voldoen als het voldoet aan de geharmoniseerde voorschriften waarvan de referenties in het Publikatieblad van de Europese Gemeenschappen zijn gepubliceerd; Overwegende dat de Lid-Staten gehouden zijn de referenties van de nationale normen ter omzetting van de geharmoniseerde normen te publiceren; Overwegende dat de referenties van het harmonisatiedocument HD 271 S 1 \"Veiligheid van elektrische huishoudelijke apparaten en aanverwante artikelen - bijzondere regels voor elektrisch speelgoed met een zeer lage veiligheidsspanning van ten hoogte 24 volt\" en de wijzigingen 1, 2 en 3 gepubliceerd zijn in Publikatieblad van de Europese Gemeenschappen nr. C 155 van 23 juni 1989 en nr. C 34 van 9 februari 1991; Overwegende dat Frankrijk uit hoofde van artikel 7 van Richtlijn 88/378/EEG beperkende maatregelen heeft genomen tegen het in de handel brengen van elektrisch speelgoed met batterijen; dat Frankrijk deze maatregelen heeft gemeld door middel van een vrijwaringsclausule, met als reden een lacune in harmonisatiedocument HD 271 S 1; Overwegende dat deze door Frankrijk geconstateerde lacune betrekking heeft op de voorwaarden voor de uitvoering van kortsluitingsproeven op de batterijvakken van elektrisch speelgoed; Overwegende dat om die reden de Commissie verplicht was het in Richtlijn 83/189/EEG bedoelde Comité te raadplegen; Overwegende dat het in Richtlijn 83/189/EEG bedoelde Comité dit punt herhaaldelijk heeft besproken; dat Frankrijk meent dat het niet volstaat de kortsluitingsproeven alleen uit te voeren bij elektrisch speelgoed waarvan het batterijvak niet heeft voldaan aan de mechanische test; dat Frankrijk deze stelling onderbouwt door melding te maken van een ongeval waarbij een kind verbrandingen opliep: het kind veroorzaakte kortsluiting door de antenne van zijn autootje met afstandsbediening in het batterijvak te steken, dat het had geopend om de batterijen te verwisselen; Overwegende dat de Commissie, na de door Frankrijk verstrekte informatie bestudeerd en het advies van het in Richtlijn 83/189/EEG bedoelde Comité ontvangen te hebben, erkent dat harmonisatiedocument HD 271 S 1 betreffende elektrisch speelgoed met batterijen een lacune vertoont; Overwegende dat daarom de referenties van harmonisatiedocument HD 271 S 1 en de wijzigingen daarvan uit de publikaties verwijderd dienen te worden, HEEFT DE VOLGENDE BESCHIKKING GEGEVEN: Artikel 1 1. De referenties van harmonisatiedocument HD 271 S 1 \"Veiligheid van elektrische huishoudelijke apparaten en aanverwante artikelen - bijzondere regels voor elektrisch speelgoed met een zeer lage veiligheidsspanning van ten hoogste 24 volt\" en de wijzigingen 1, 2 en 3 worden uit de bekendmakingen in het Publikatieblad van de Europese Gemeenschappen verwijderd voor wat betreft de toepassing ervan op de batterijvakken van elektrisch speelgoed. 2. De Lid-Staten verwijderen de referenties van de nationale normen ter omzetting van harmonisatiedocument HD 271 S 1 en de wijzigingen daarvan uit de publikaties bedoeld in artikel 5, lid 1, van Richtlijn 88/378/EEG. Artikel 2 Deze beschikking is gericht tot de Lid-Staten. Gedaan te Brussel, 24 juni 1996. Voor de Commissie Emma BONINO Lid van de Commissie (1) PB nr. L 187 van 16. 6. 1988, blz. 1. (2) PB nr. L 220 van 30. 8. 1993, blz. 1.",
  "source": "EUR LEX"
}