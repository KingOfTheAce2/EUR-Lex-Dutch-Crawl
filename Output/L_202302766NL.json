{
  "url": "http://www.w3.org/1999/xhtml\"><!--",
  "content": "L_202302766NL.000101.fmx.xml Publicatieblad van de Europese Unie NL Serie L 2023/2766 14.12.2023 UITVOERINGSVERORDENING (EU) 2023/2766 VAN DE COMMISSIE van 13 december 2023 tot beëindiging van het nieuwe onderzoek ten behoeve van een nieuwe exporteur ten aanzien van Uitvoeringsverordening (EU) 2017/2230 tot instelling van een definitief antidumpingrecht op trichloorisocyanuurzuur van oorsprong uit de Volksrepubliek China, voor een Chinese producent-exporteur, en tot beëindiging van de registratie van de invoer van die producent-exporteur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (de “basisverordening”), en met name artikel 11, lid 4, Overwegende hetgeen volgt: 1.   GELDENDE MAATREGELEN (1) De maatregelen die van toepassing zijn op de invoer van trichloorisocyanuurzuur (“TCCA”) uit de Volksrepubliek China (“VRC”), zijn definitieve antidumpingmaatregelen die variëren van 3,2 % tot 42,6 % en die zijn ingesteld bij Uitvoeringsverordening (EU) 2017/2230 van de Commissie ( 2 ) . Momenteel loopt een nieuw onderzoek in verband met het vervallen van deze maatregelen. 2.   HUIDIG ONDERZOEK 2.1. Verzoek om een nieuw onderzoek ten behoeve van een nieuwe exporteur (2) De Commissie heeft een verzoek ontvangen om een nieuw onderzoek ten behoeve van een nieuwe exporteur te openen, overeenkomstig artikel 11, lid 4, van de basisverordening. Het verzoek werd ingediend door Hebei Xingfei Chemical Co., Ltd (“Hebei Xingfei” of “de indiener van het verzoek”) op 28 februari 2023, op wiens uitvoer naar de Unie het voor het gehele land geldende antidumpingrecht van 42,6 % van toepassing is. (3) De indiener van een verzoek stelde dat hij in het onderzoektijdvak van het oorspronkelijke onderzoek, d.w.z. van 1 april 2003 tot en met 31 maart 2004 (“het oorspronkelijke OT”), geen TCCA naar de Unie heeft uitgevoerd. (4) Voorts verklaarde de indiener van het verzoek dat hij niet verbonden was met producenten-exporteurs van TCCA die aan de geldende maatregelen zijn onderworpen. Ten slotte stelde de indiener van het verzoek dat hij na het einde van het oorspronkelijke OT TCCA naar de Unie had uitgevoerd. 2.2. Opening van een nieuw onderzoek ten behoeve van een nieuwe exporteur (5) De Commissie heeft het beschikbare bewijsmateriaal onderzocht en is tot de conclusie gekomen dat dit toereikend is om een onderzoek te openen ten behoeve van een nieuwe exporteur overeenkomstig artikel 11, lid 4, van de basisverordening. Nadat de producenten in de Unie in de gelegenheid waren gesteld opmerkingen te maken, heeft de Commissie bij Uitvoeringsverordening (EU) 2023/712 van de Commissie ( 3 ) het nieuwe onderzoek geopend. 2.3. Onderzocht product (6) Het onderzochte product is trichloorisocyanuurzuur en bereidingen daarvan, ook bekend onder de algemene internationale benaming (INN) “symcloseen”, momenteel ingedeeld onder de GN-codes ex 2933 69 80 en ex 3808 94 20 (Taric-codes 2933698070 en 3808942020), en van oorsprong uit de VRC (“het betrokken product” of “TCCA”). (7) Het chemische product TCCA is een organisch breedspectrumontsmettings- en bleekmiddel op basis van chloor, met name om het water in zwembaden en wellnessruimten te ontsmetten. Andere toepassingen zijn bijvoorbeeld de waterbehandeling in septische tanks of koeltorens en de reiniging van keukenapparatuur. TCCA wordt verkocht in de vorm van poeder, korrels, tabletten of chips. Alle vormen van TCCA en bereidingen daarvan hebben dezelfde basiseigenschappen (ontsmettingsmiddel) en worden bijgevolg als één enkel product beschouwd. 3.   INTREKKING VAN HET VERZOEK (8) Op 16 oktober 2023 heeft de indiener van het verzoek zijn verzoek om een nieuw onderzoek ten behoeve van een nieuwe exporteur officieel ingetrokken. (9) Overeenkomstig artikel 9, lid 1, van de basisverordening kan de procedure worden beëindigd wanneer de klager zijn klacht intrekt, tenzij dit strijdig is met het belang van de Unie. (10) De Commissie is van oordeel dat de antidumpingprocedure moet worden beëindigd, aangezien bij het onderzoek uit niets is gebleken dat beëindiging van de procedure in strijd met het belang van de Unie zou zijn. 4.   HEFFING VAN HET ANTIDUMPINGRECHT (11) Gezien het bovenstaande heeft de Commissie geconcludeerd dat het nieuwe onderzoek betreffende de invoer in de Unie van door de indiener van het verzoek geproduceerde trichloorisocyanuurzuur moet worden beëindigd. Het recht dat overeenkomstig artikel 1, lid 2, van Uitvoeringsverordening (EU) 2017/2230 voor “alle andere ondernemingen” geldt, moet van toepassing zijn op door de indiener van het verzoek vervaardigde producten. Bijgevolg moet de registratie van de invoer van het product van de indiener van het verzoek worden beëindigd en moet het bij Uitvoeringsverordening (EU) 2017/2230 ingestelde, voor het gehele land geldende recht dat van toepassing is op alle andere ondernemingen (42,6 %) met ingang van de datum van opening van dit nieuwe onderzoek op dit product worden geheven. 5.   MEDEDELING VAN FEITEN EN OVERWEGINGEN (12) De Commissie heeft de belanghebbenden in kennis gesteld van het voornemen om het nieuwe onderzoek te beëindigen, een definitief antidumpingrecht in te stellen op het ingevoerde TCCA en dit recht met terugwerkende kracht te heffen op het product waarvan de invoer moet worden geregistreerd uit hoofde van Uitvoeringsverordening (EU) 2023/712. De belanghebbenden werden in de gelegenheid gesteld opmerkingen te maken. Er zijn geen opmerkingen ontvangen. (13) Deze verordening is in overeenstemming met het advies van het bij artikel 15, lid 1, van Verordening (EU) 2016/1036, HEEFT DE VOLGENDE VERORDENING VASTGESTELD: Artikel 1 1.   Het bij Uitvoeringsverordening (EU) 2023/712 geopende nieuwe onderzoek ten behoeve van een nieuwe exporteur wordt beëindigd. 2.   Het antidumpingrecht dat krachtens artikel 1 van Uitvoeringsverordening (EU) 2017/2230 van de Commissie van toepassing is op de invoer van trichloorisocyanuurzuur voor alle andere ondernemingen in de Volksrepubliek China (aanvullende Taric-code A999), is van toepassing op de invoer van producten vervaardigd door Hebei Xingfei Chemical Co., Ltd (aanvullende Taric-code C629). Artikel 2 1.   Artikel 2 van Uitvoeringsverordening (EU) 2023/712 wordt ingetrokken. 2.   Het antidumpingrecht dat krachtens artikel 1 van Uitvoeringsverordening (EU) 2017/2230 van toepassing is op “alle andere ondernemingen” in de Volksrepubliek China (aanvullende Taric-code A999), wordt ingesteld op het in artikel 1 van Uitvoeringsverordening (EU) 2023/712 omschreven product. 3.   Het in lid 2 genoemde antidumpingrecht wordt met ingang van 1 april 2023 geheven op de producten waarvan de invoer overeenkomstig artikel 3 van Uitvoeringsverordening (EU) 2023/712 is geregistreerd. Artikel 3 1.   De douaneautoriteiten wordt opgedragen de registratie van de invoer uit hoofde van artikel 3 van Uitvoeringsverordening (EU) 2023/712 te beëindigen. 2.   Tenzij anders vermeld, zijn de geldende bepalingen inzake douanerechten van toepassing. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 13 december 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) 2017/2230 van de Commissie van 4 december 2017 tot instelling van een definitief antidumpingrecht op trichloorisocyanuurzuur van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad ( PB L 319 van 5.12.2017, blz. 10 ). ( 3 ) Uitvoeringsverordening (EU) 2023/712 van de Commissie van 30 maart 2023 tot opening van een nieuw onderzoek ten behoeve van een nieuwe exporteur ten aanzien van Uitvoeringsverordening (EU) 2017/2230 tot instelling van een definitief antidumpingrecht op trichloorisocyanuurzuur van oorsprong uit de Volksrepubliek China voor één Chinese producent-exporteur, tot intrekking van het recht ten aanzien van de invoer van die producent-exporteur en tot registratie van deze invoer ( PB L 93 van 31.3.2023, blz. 88 ). ELI: http://data.europa.eu/eli/reg_impl/2023/2766/oj ISSN 1977-0758 (electronic edition)",
  "source": "EUR LEX"
}