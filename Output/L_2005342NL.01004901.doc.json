{
  "url": "http://www.w3.org/1999/xhtml\"><!--",
  "content": "L_2005342NL.01004901.xml 24.12.2005 NL Publicatieblad van de Europese Unie L 342/49 VERORDENING (EG) Nr. 2155/2005 VAN DE COMMISSIE van 23 december 2005 tot wijziging van onderdelen van het productdossier voor een in de bijlage bij Verordening (EG) nr. 1107/96 opgenomen oorsprongsbenaming (Miel de sapin des Vosges) (BOB) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2081/92 van de Raad van 14 juli 1992 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 1 ) , en met name op artikel 9, derde alinea, en artikel 6, lid 3 en lid 4, tweede streepje, Overwegende hetgeen volgt: (1) Overeenkomstig artikel 9, lid 1, van Verordening (EEG) nr. 2081/92 heeft Frankrijk een aanvraag ingediend tot wijziging van onderdelen van het productdossier voor de beschermde oorsprongsbenaming „Miel de sapin des Vosges”, geregistreerd bij Verordening (EG) nr. 1107/96 van de Commissie ( 2 ) . (2) De gevraagde wijziging heeft ten doel de methode voor de beoordeling van de kleur van honing, die momenteel plaatsvindt door het meten van de intensiteit volgens de index van Pfund, te wijzigen. (3) Als gevolg van deze wijziging zal de beoordeling van de kleur van honing plaatsvinden in het kader van het organoleptische onderzoek dat wordt uitgevoerd op een referentiemonster dat kenmerkend is voor de kleur. Deze methode wordt betrouwbaarder geacht. (4) Uit het onderzoek van de aanvraag tot wijziging is gebleken dat het om een geringe wijziging gaat. De wijziging heeft namelijk geen gevolgen voor de kenmerken van de oorsprongsbenaming, aangezien het kleurkenmerk gehandhaafd blijft. Slechts de methode om de kleur te beoordelen is voortaan anders. (5) Derhalve moet voor de beschermde oorsprongsbenaming „Miel de sapin des Vosges” het punt „Beschrijving” in het productdossier (met de in artikel 4, lid 2, onder b), van Verordening (EEG) nr. 2081/92 voorgeschreven elementen) worden gewijzigd, door de vermelding van de kleurintensiteit op basis van de schaal van Pfund te schrappen. (6) Overeenkomstig artikel 4 van haar Verordening (EG) nr. 383/2004 ( 3 ) maakt de Commissie de samenvatting van het productdossier bekend in het Publicatieblad van de Europese Unie . (7) Het gaat ook om een wijziging overeenkomstig Verordening (EEG) nr. 2081/92. De wijziging van de beschrijving van het product met de benaming „Miel de sapin des Vosges” moet derhalve worden geregistreerd en bekendgemaakt. Bijgevolg moeten in de samenvatting de in het productdossier vervatte details betreffende de kleur van de honing met oorsprongsbenaming worden toegevoegd. (8) De in deze verordening vervatte maatregelen zijn in overeenstemming met het advies van het Regelgevend Comité voor beschermde geografische aanduidingen en oorsprongsbenamingen, HEEFT DE VOLGENDE VERORDENING VASTGESTELD: Artikel 1 De in artikel 6, leden 1 en 2, van Verordening (EEG) nr. 2081/92 vastgestelde procedure is niet van toepassing op de in artikel 2 bedoelde wijzigingen. Artikel 2 Het productdossier voor de oorsprongsbenaming „Miel de sapin des Vosges” wordt gewijzigd overeenkomstig bijlage I. Artikel 3 De geconsolideerde samenvatting van het productdossier is opgenomen in bijlage II. Artikel 4 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 december 2005. Voor de Commissie Mariann FISCHER BOEL Lid van de Commissie ( 1 ) PB L 208 van 24.7.1992, blz. 1 . Verordening laatstelijk gewijzigd bij Verordening (EG) nr. 806/2003 ( PB L 122 van 16.5.2003, blz.1 ). ( 2 ) PB L 148 van 21.6.1996, blz. 1 . Verordening laatstelijk gewijzigd bij Verordening (EG) nr. 704/2005 ( PB L 118 van 5.5.2005, blz. 14 ). ( 3 ) PB L 64 van 2.3.2004, blz. 16 . BIJLAGE I In het productdossier voor de oorsprongsbenaming „Miel de sapin des Vosges” (Frankrijk) wordt punt 4.2. „Beschrijving” vervangen door: „4.2. Beschrijving : Vloeibare honing van honingdauw die door de bijen op de zilversparren in de Vogezen wordt vergaard; deze honing heeft een geurig aroma en een moutsmaak, zonder bittere of vreemde smaken. Hij heeft een donkerbruine kleur met groenachtige reflecties.”. BIJLAGE II GECONSOLIDEERDE SAMENVATTING Verordening (EEG) nr. 2081/92 van de Raad „MIEL DE SAPIN DES VOSGES” EG-nummer: FR/00204/11.7.2004 BOB (X)  BGA ( ) Deze samenvatting is opgesteld voor informatieve doeleinden. Voor volledige informatie, met name ten behoeve van de producenten van het product met de betrokken BOB of BGA, dient de volledige versie van het productdossier te worden geraadpleegd hetzij op nationaal niveau, hetzij bij de bevoegde diensten van de Commissie ( 1 ) . 1. Bevoegde autoriteit van de lidstaat Naam : Institut national des appellations d'origine Adres : 51, rue d'Anjou, F-75008 Paris Tel. : (33) 153 89 80 00 Fax : (33) 142 25 57 97 2. Groepering 2.1. : Naam : Syndicat de défense du miel de sapin des Vosges 2.2. : Adres : 2, chemin du Cant, F-88700 Roville-aux-Chênes 2.3. : Samenstelling : producenten/verwerkers (X) andere ( ) 3. Productcategorie Categorie 1-4: Andere producten van dierlijke oorsprong — honing. 4. Overzicht van het productdossier (Samenvatting van de in artikel 4, lid 2, voorgeschreven gegevens) 4.1. Naam „Miel de sapin des Vosges”. 4.2. Beschrijving Vloeibare honing van honingdauw die door de bijen op de zilversparren in de Vogezen wordt vergaard; deze honing heeft een geurig aroma en een moutsmaak, zonder bittere of vreemde smaken. Hij heeft een donkerbruine kleur met groenachtige reflecties. 4.3. Geografisch gebied „Miel de sapin des Vosges” wordt geoogst op de hellingen aan de Lotharingse kant van de Vogezen, in een gebied dat, behalve het departement Vosges, ook sommige gemeenten van de departementen Meurthe-et-Moselle, Moselle, Haute-Saône en territoire de Belfort omvat. 4.4. Bewijs van oorsprong De honing moet worden geoogst (onder geoogst wordt verstaan de aanvoer door de bijen, het wegnemen van de raten en de extractie), moet kunnen bezinken en moet worden erkend binnen het voor deze benaming gedefinieerde geografische gebied. De erkenningsprocedure voorziet in: — een verklaring van plaatsing van de korven, waarin voor elk bedrijf melding wordt gemaakt van de datum waarop de korven worden geplaatst, het aantal korven en de precieze ligging ervan, — een oogstaangifte die jaarlijks wordt opgesteld door de producent, waarbij hij melding maakt van het aantal korven, de totale honingproductie van het bedrijf en de totale honingproductie die in aanmerking komt voor de benaming. Voorts moet elke producent jaarlijks een voorraadverklaring indienen. Dankzij de registers kan de herkomst en de bestemming van de honing worden geconstateerd alsmede de verkregen en in het verkeer gebrachte hoeveelheden. De procedure wordt aangevuld met een analytisch en organoleptisch onderzoek aan de hand waarvan de kwaliteit en de typische kenmerken van het product kunnen worden gegarandeerd. De honing mag alleen onder de gecontroleerde oorsprongsbenaming „Miel de sapin des Vosges” in de handel worden gebracht indien door het Nationaal Instituut voor oorsprongsbenamingen een erkenningscertificaat is afgegeven op basis van bovengenoemde onderzoeken, overeenkomstig de in de nationale wetgeving inzake benamingen vastgelegde voorschriften. De oorsprongsgarantie van het product wordt vervolledigd door het aanbrengen op elke recipiënt van een identificatiesysteem dat bij opening van de recipiënt wordt vernietigd. De identificatiesystemen worden ter beschikking gesteld op basis van de erkenningscertificaten. 4.5. Werkwijze voor het verkrijgen van het product De honing is afkomstig van honingdauw die de bijen op de zwarte zilverspar (Abies Pectinata) aantreffen. De honingdauw wordt door bladluizen op basis van het sap van de sparren aangemaakt en vervolgens door de bijen verzameld. De raten worden van de honing ontdaan door koude centrifugatie en daarna moet de honing worden gezeefd en minstens twee weken lang bezinken. Pasteurisatie van de honing is niet toegestaan. De honing wordt aangeboden in vloeibare vorm. De productie van deze honing verschilt sterk van jaar tot jaar, afhankelijk van de honingdauwproductie. 4.6. Verband „Miel de sapin des Vosges” is een product dat een zeer nauwe band heeft met het oorsprongsgebied, aangezien het winnen van de honing plaatsvindt in het kader van een ononderbroken keten die vertrekt bij de zilverspar van de Vogezen, de meest voorkomende boomsoort in dat gebergte, die in symbiose leeft met de bodem, bestaande uit een zuur substraat, grind en zandsteen. Het sap van deze boom wordt door bladluizen opgenomen en omgezet in honingdauw, die door de bijen wordt verzameld en uiteindelijk de zeer typische honing oplevert. De productie is derhalve nauw verbonden met de aanplant van voor de Vogezen specifieke sparren en de imkers zijn erin geslaagd om daaruit een zeer specifieke honing te verkrijgen. 4.7. Controlestructuur Naam : I.N.A.O. Adres : 51, rue d'Anjou, F-75008 Paris Naam : D.G.C.C.R.F. Adres : 59, Bd V.-Auriol, F-75703 Paris Cedex 13. 4.8. Etikettering De etikettering van honing met de gecontroleerde oorsprongsbenaming „Miel de sapin des Vosges” omvat de aanduiding „Miel de sapin des Vosges” en de vermelding „Appellation d’origine contrôlée” of „AOC”. De vermelding „appellation d’origine contrôlée” staat juist onder de oorsprongsbenaming gedrukt in een lettertype dat ten minste half zo groot is als dat van de oorsprongsbenaming zelf. Beide vermeldingen liggen in hetzelfde gezichtsveld. 4.9. Nationale eisen Décret de l'appellation „Miel de sapin des Vosges”. ( 1 ) Commissie van de Europese Gemeenschappen, Directoraat-generaal Landbouw, Eenheid Kwaliteitsbeleid voor landbouwproducten, B-1049 Brussel.",
  "source": "EUR LEX"
}