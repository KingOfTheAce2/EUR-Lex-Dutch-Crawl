{
  "url": "http://www.w3.org/1999/xhtml\"><!--",
  "content": "C_2020444NL.01000101.xml 22.12.2020 NL Publicatieblad van de Europese Unie C 444/1 BESLUIT VAN HET BUREAU VAN HET EUROPEES PARLEMENT van 16 december 2020 tot wijziging van de uitvoeringsbepalingen van het Statuut van de leden van het Europees Parlement (2020/C 444/01) HET BUREAU VAN HET EUROPEES PARLEMENT, Gezien het Verdrag betreffende de werking van de Europese Unie, en met name artikel 223, lid 2, Gezien het Statuut van de leden van het Europees Parlement ( 1 ) , Gezien artikel 25 van het Reglement van het Europees Parlement, Overwegende hetgeen volgt: (1) Overeenkomstig artikel 69, lid 1, van de uitvoeringsbepalingen van het Statuut van de leden van het Europees Parlement ( 2 ) (“de uitvoeringsbepalingen”) kunnen de bedragen van de te vergoeden reiskosten, de vergoeding voor algemene uitgaven en de verblijfsvergoeding van de leden jaarlijks door het Bureau worden geïndexeerd tot maximaal het jaarlijkse inflatiepercentage in de Europese Unie voor oktober van het voorgaande jaar dat door Eurostat wordt gepubliceerd. (2) Het inflatiepercentage in de Europese Unie voor de periode van oktober 2019 tot oktober 2020, zoals meegedeeld door Eurostat op 18 november 2020, bedraagt 0,3 %. De nieuwe bedragen die voortvloeien uit de aanpassing die nodig was om met het inflatiepercentage rekening te houden, dienen vanaf 1 januari 2021 van toepassing te zijn en de uitvoeringsbepalingen dienen dienovereenkomstig te worden gewijzigd. (3) Overeenkomstig artikel 69, lid 2, van de uitvoeringsbepalingen wordt de in artikel 33, lid 4, van de uitvoeringsbepalingen bedoelde maximumvergoeding voor de kosten van parlementaire medewerkers in voorkomend geval jaarlijks geïndexeerd op basis van de gegevens die zijn vastgesteld overeenkomstig artikel 65 van het Statuut van de ambtenaren van de Europese Unie, vastgesteld bij Verordening (EEG, Euratom, EGKS) nr. 259/68 van de Raad ( 3 ) . (4) De Commissie heeft de aanpassingscoëfficient voor 2020 in dat verband vastgesteld op 0,7 %. De maandelijkse maximumvergoeding voor de kosten van parlementaire medewerkers zou met ingang van 1 juli 2020 dus moeten worden verhoogd tot 25 620 EUR. HEEFT HET VOLGENDE BESLUIT VASTGESTELD: Artikel 1 De uitvoeringsbepalingen worden als volgt gewijzigd: 1) in artikel 20, lid 1, wordt punt a) vervangen door: “a) voor het trajectdeel tussen 0 en 50 km: 23,96 EUR;”; 2) artikel 22 wordt als volgt gewijzigd: a) lid 1 wordt vervangen door: “1.   De vergoeding voor de kosten van reizen in de gevallen als bedoeld in artikel 10, lid 1, onder b), bedraagt maximaal 4 517 EUR per jaar.”; b) in lid 3 wordt de eerste alinea vervangen door: “3.   De vergoeding voor de werkelijk gemaakte kosten van reizen die de voorzitters van commissies of subcommissies maken om conferenties of evenementen te kunnen bijwonen over een onderwerp van Europese aard dat onder het werkterrein van hun commissie of subcommissie valt en een parlementaire dimensie heeft, bedraagt maximaal 4 517 EUR per jaar. Voor deelname moet vooraf toestemming worden verkregen van de voorzitter van het Parlement, na verificatie van de beschikbare middelen binnen de grenzen van voornoemd maximum.”; 3) artikel 24, lid 2, wordt vervangen door: “2.   Als de officiële activiteit plaatsvindt op het grondgebied van de Unie ontvangen de leden een vaste vergoeding van 324 EUR.”; 4) artikel 26, lid 2, wordt vervangen door: “2.   De vergoeding uit hoofde van artikel 25 bedraagt 4 576 EUR per maand.”; 5) artikel 33, lid 4, wordt vervangen door: “4.   Met ingang van 1 juli 2020 bedraagt de maximumvergoeding voor de kosten van alle in artikel 34 vermelde medewerkers 25 620 EUR per maand.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing met ingang van 1 januari 2021, met uitzondering van artikel 1, lid 5, dat van toepassing is met ingang van 1 juli 2020. ( 1 ) Besluit 2005/684/EG, Euratom van het Europees Parlement van 28 september 2005 houdende aanneming van het Statuut van de leden van het Europees Parlement ( PB L 262 van 7.10.2005, blz. 1 ). ( 2 ) Besluit van het Bureau van het Europees Parlement van 19 mei en 9 juli 2008 houdende de uitvoeringsbepalingen van het Statuut van de leden van het Europees Parlement ( PB C 159 van 13.7.2009, blz. 1 ). ( 3 ) PB L 56 van 4.3.1968, blz. 1 .",
  "source": "EUR LEX"
}