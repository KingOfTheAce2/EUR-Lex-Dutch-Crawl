{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0548:NL:HTML\">",
  "content": "EUR-Lex - 32001D0548 - NL Avis juridique important | 32001D0548 2001/548/EG: Besluit van de Commissie van 9 juli 2001 tot oprichting van een Comité voor aanvullende pensioenen (Voor de EER relevante tekst) (kennisgeving geschied onder nummer C(2001) 1775) Publicatieblad Nr. L 196 van 20/07/2001 blz. 0026 - 0027 Besluit van de Commissie van 9 juli 2001 tot oprichting van een Comité voor aanvullende pensioenen (kennisgeving geschied onder nummer C(2001) 1775) (Voor de EER relevante tekst) (2001/548/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, inzonderheid op de artikelen 138 en 140, Overwegende hetgeen volgt: (1) De Europese Commissie heeft in haar agenda voor het sociaal beleid van 28 juni 2000 voorgesteld een Pensioenforum op te richten, dat zich in samenwerking met alle hierbij betrokken actoren zal buigen over het vraagstuk van de pensioenen en de mobiliteit. (2) De Europese Commissie heeft in haar mededeling \"Naar een interne markt voor aanvullende pensioenen\" van 11 mei 1999 (COM(1999) 134 def.) haar steun betuigd aan het voorstel van de Werkgroep op hoog niveau inzake het vrije verkeer om een pensioenforum op te richten en heeft bijgevolg besloten een dergelijk forum, dat zal bestaan uit vertegenwoordigers van de regeringen, de sociale partners, pensioenfondsen en, voorzover noodzakelijk, andere instellingen die op dit terrein werkzaam zijn, op te richten en minstens tweemaal per jaar bijeen te roepen. (3) Het Europees Parlement heef in zijn resolutie over de mededeling \"Naar een interne markt voor aanvullende pensioenen\" van de Commissie deze mededeling en de oprichting van een dergelijk comité met instemming begroet, BESLUIT: Artikel 1 1. Door de Commissie wordt een Raadgevend Comité voor aanvullende pensioenen opgericht (hierna aangeduid als het Raadgevend Comité \"Pensioenforum\"). 2. Het Pensioenforum bestaat uit deskundigen van de nationale overheden, de sociale partners en de aanvullende pensioenregelingen. Artikel 2 1. Het Pensioenforum kan door de Commissie geraadpleegd worden aangaande problemen en ontwikkelingen op communautair niveau betreffende de aanvullende pensioenen. Het Pensioenforum staat met name de Commissie terzijde bij het zoeken naar oplossingen voor de met de grensoverschrijdende mobiliteit van werknemers samenhangende problemen en belemmeringen in verband met aanvullende pensioenen. 2. Het Pensioenforum werkt, voorzover nodig, samen met andere instellingen of andere in aanmerking komende comités op het terrein van het sociaal en economisch beleid. Artikel 3 1. Het Pensioenforum bestaat uit 45 leden. 2. De zetels worden als volgt verdeeld: - een (1) voor iedere lidstaat; - vier (4) voor de overige EER-landen (één zetel voor het Verbindingsbureau van de Europese Vrijhandelsassociatie en één zetel voor het desbetreffende land); - veertien (14) voor de op communautair niveau vertegenwoordigde sociale partners; - twaalf (12) voor de pensioenfondsen en andere instellingen die op dit terrein werkzaam zijn: - drie (3) voor de EFRP (European Federation for Retirement Provision), - een (1) voor elk van de volgende instellingen: - FEFSI (European Federation of Investment Funds and Companies) - AECI (Association of European Cooperative Insurers) - AIM (International Association for Mutual Assistance) - CEA (European Insurance Committee) - AEIP (European Association of Paritarian Institutions) - EAPSPI (European Association of Public Sector Pension Institutions) - GCAACE (Groupe Consultatif des Associations d'actuaires des pays de la CE) - FBE (Banking Federation of the European Union) - AGE (the European older people's platform). Artikel 4 De leden van het Pensioenforum worden benoemd door de Commissie op voordracht van de regeringen van de lidstaten, de andere landen die behoren tot de EER, de op communautair niveau vertegenwoordigde sociale partners en de andere in artikel 3 genoemde instellingen. De Commissie zal alle noodzakelijke maatregelen nemen om een evenwichtige vertegenwoordiging van beide geslachten te verwezenlijken. Artikel 5 De ambtstermijn van een lid duurt twee jaar en kan verlengd worden. Na het verstrijken van de periode van twee jaar blijven de leden van het Pensioenforum in functie totdat in hun vervanging is voorzien of hun ambtstermijn is verlengd. De ambtstermijn van een lid eindigt vóór het verstrijken van de periode van twee jaar bij ontslag of overlijden. Ook kan de ambtstermijn van een lid worden beëindigd op verzoek van de organisatie die het heeft voorgedragen. Het lid wordt voor de rest van zijn ambtstermijn vervangen. Aan de uitoefening van de functie is geen vergoeding verbonden. Artikel 6 De lijst van de leden wordt ter informatie door de Commissie bekendgemaakt in het Publicatieblad van de Europese Gemeenschappen. Artikel 7 Het \"Pensioenforum\" kiest een voorzitter en twee vice-voorzitters voor een ambtstermijn van twee jaar. Het voorzitterschap van het Pensioenforum wordt bekleed door de vertegenwoordiger van de betrokken diensten van het directoraat-generaal Werkgelegenheid en sociale zaken totdat de leden van het Pensioenforum een voorzitter hebben gekozen. Artikel 8 Het Pensioenforum kan personen die met betrekking tot een punt van de agenda over bijzondere deskundigheid beschikken, uitnodigen om als deskundige aan zijn werkzaamheden deel te nemen. Deskundigen nemen alleen deel aan de bespreking van het punt dat hun aanwezigheid rechtvaardigt. Artikel 9 Het Pensioenforum kan werkgroepen oprichten. Artikel 10 1. Het Pensioenforum komt op uitnodiging van de Commissie in haar gebouwen bijeen. 2. De vertegenwoordigers van de betrokken diensten van de Commissie wonen de vergaderingen van het Pensioenforum en de werkgroepen bij. 3. De diensten van de Commissie zijn verantwoordelijk voor de secretariaatswerkzaamheden van het Pensioenforum en de werkgroepen. Artikel 11 De beraadslagingen van het Pensioenforum hebben betrekking op de door de Commissie opgestelde verzoeken om advies. Zij worden niet door een stemming gevolgd. Bij het verzoek om advies van het Pensioenforum kan de Commissie de termijn vaststellen waarbinnen het advies moet worden gegeven. De standpunten van de diverse economische groepen worden opgenomen in een verslag dat de Commissie wordt toegezonden. Op verzoek van de deelnemers doet de Commissie hun het resultaat van de beraadslagingen toekomen. Artikel 12 Onverminderd de bepalingen van artikel 287 van het Verdrag is het de leden van het Pensioenforum, indien de Commissie hun mededeelt dat het gevraagde advies of de gestelde vraag van vetrouwelijke aard is, niet toegestaan de inlichtingen die hun in verband met de werkzaamheden van het Pensioenforum of de werkgroepen ervan ter kennis zijn gekomen, openbaar te maken. In dat geval nemen alleen de leden van het Pensioenforum en de vertegenwoordigers van de Commissie aan de vergaderingen deel. Artikel 13 De Commissie zal uiterlijk twee jaar na de inwerkingtreding van dit besluit de werkzaamheden en doelmatigheid van het Pensioenforum beoordelen. Artikel 14 Dit besluit treedt in werking op de dag waarop het wordt aangenomen. Gedaan te Brussel, 9 juli 2001. Voor de Commissie Anna Diamantopoulou Lid van de Commissie",
  "source": "EUR LEX"
}