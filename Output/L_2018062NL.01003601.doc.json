{
  "url": "http://www.w3.org/1999/xhtml\">",
  "content": "L_2018062NL.01003601.xml 5.3.2018 NL Publicatieblad van de Europese Unie L 62/36 UITVOERINGSBESLUIT (EU) 2018/322 VAN DE COMMISSIE van 2 maart 2018 tot schorsing van de onderzoeksprocedure betreffende belemmeringen voor het handelsverkeer in de vorm van maatregelen van de Republiek Turkije die gevolgen hebben voor de handel in ongecoat houtvrij papier DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/1843 van het Europees Parlement en de Raad van 6 oktober 2015 tot vaststelling van procedures van de Unie op het gebied van de gemeenschappelijke handelspolitiek met het oog op de handhaving van de rechten die de Unie ontleent aan internationale regelingen voor het handelsverkeer, in het bijzonder die welke onder auspiciën van de Wereldhandelsorganisatie werden vastgesteld ( 1 ) (verordening inzake handelsbelemmeringen), en met name artikel 12, lid 2, Na raadpleging van het Comité inzake handelsbelemmeringen, Overwegende hetgeen volgt: (1) Op 21 april 2017 heeft de Confederation of European Paper Industries („CEPI”) op grond van artikel 3 van de verordening inzake handelsbelemmeringen een klacht namens de papiersector van de Unie ingediend. (2) De CEPI heeft aangevoerd dat de Republiek Turkije op 28 september 2015 een invoermonitoringsysteem voor ongecoat houtvrij papier heeft ingevoerd, dat in een specifiek invoervergunningsvereiste voorziet, dat de invoer onder een bepaalde drempelwaarde onmogelijk maakt en dat tot handelsbelemmeringen voor de invoer boven deze drempelwaarde leidt. (3) De Commissie heeft besloten dat de klacht voldoende bewijsmateriaal bevatte om een onderzoeksprocedure in te leiden. Daarom werd op 7 juli 2017 een bericht van inleiding in het Publicatieblad van de Europese Unie bekendgemaakt ( 2 ) . (4) In de loop van het onderzoek heeft de Republiek Turkije de uitvoering van het invoermonitoringsysteem wat ongecoat houtvrij papier betreft, stopgezet. (5) Hoewel het besluit tot onderwerping van ongecoat houtvrij papier aan het monitoringsysteem is ingetrokken, bestaat het monitoringsysteem nog steeds en zou het opnieuw voor ongecoat houtvrij papier kunnen worden ingevoerd. De Commissie acht het daarom aangewezen de onderzoeksprocedure niet te beëindigen, maar te schorsen. (6) De Commissie zal de situatie blijven volgen. (7) De in dit besluit vervatte maatregelen zijn in overeenstemming met het advies van het Comité inzake handelsbelemmeringen, HEEFT HET VOLGENDE BESLUIT VASTGESTELD: Artikel 1 De onderzoeksprocedure betreffende belemmeringen voor het handelsverkeer in de vorm van maatregelen van de Republiek Turkije die gevolgen hebben voor de handel in ongecoat houtvrij papier, wordt geschorst. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 2 maart 2018. Voor de Commissie De voorzitter Jean-Claude JUNCKER ( 1 ) PB L 272 van 16.10.2015, blz. 1 . ( 2 ) PB C 218 van 7.7.2017, blz. 20 .",
  "source": "EUR LEX"
}