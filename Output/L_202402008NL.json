{
  "url": "http://www.w3.org/1999/xhtml\">",
  "content": "L_202402008NL.000101.fmx.xml Publicatieblad van de Europese Unie NL L-serie 2024/2008 22.7.2024 UITVOERINGSVERORDENING (EU) 2024/2008 VAN DE RAAD van 22 juli 2024 tot uitvoering van Verordening (EU) 2020/1998 betreffende beperkende maatregelen tegen ernstige schendingen van de mensenrechten DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2020/1998 van de Raad van 7 december 2020 betreffende beperkende maatregelen tegen ernstige schendingen van de mensenrechten ( 1 ) , en met name artikel 14, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 8 december 2020 benadrukten de Unie en haar lidstaten in de verklaring van de hoge vertegenwoordiger van de Unie voor buitenlandse zaken en veiligheidsbeleid namens de Europese Unie inzake de wereldwijde EU-sanctieregeling voor de mensenrechten nog eens dat zij sterk hechten aan bevordering en bescherming van de mensenrechten in de hele wereld. Met de wereldwijde EU-sanctieregeling voor de mensenrechten onderstreept de Unie dat zij vastbesloten is een grotere rol op zich te nemen bij de aanpak van ernstige mensenrechtenschendingen wereldwijd. Het daadwerkelijk genot van de mensenrechten door iedereen is een strategisch doel van de Unie. Eerbied voor de menselijke waardigheid, vrijheid, democratie, gelijkheid, de rechtsstaat en eerbiediging van de mensenrechten zijn fundamentele waarden van de Unie en van haar gemeenschappelijk buitenlands en veiligheidsbeleid. (2) In zijn conclusies van 14 november 2022 toonde de Raad zich bezorgd over het onevenredige effect dat gewapende conflicten nog steeds wereldwijd hebben op vrouwen en meisjes, evenals over het feit dat seksueel en gendergerelateerd geweld, met inbegrip van conflictgerelateerd seksueel geweld, zowel offline als online, wijdverspreid is. De Raad verbond zich ertoe de strijd tegen dat soort geweld op te voeren om volledige verantwoordingsplicht te waarborgen en straffeloosheid tegen te gaan. Voorts had de Raad in zijn conclusies van juni 2014 onderstreept dat de bestrijding en uitbanning van alle vormen van geweld tegen vrouwen gecoördineerde beleidsmaatregelen op alle relevante niveaus vergen, alsmede een brede aanpak waarin preventie, aangiftebereidheid, bescherming, slachtofferhulp en vervolging van daders en andere maatregelen centraal staan. Het strategische gebruik van beperkende maatregelen versterkt deze aanpak door de druk op te voeren om verdere schendingen te voorkomen en vestigt, in coördinatie met andere EU-instrumenten in het mensenrechteninstrumentarium, de aandacht op deze schendingen en op de verantwoordelijken. (3) In dat verband moeten vier personen en twee entiteiten worden toegevoegd aan de in bijlage I bij Verordening (EU) 2020/1998 opgenomen lijst van natuurlijke personen en rechtspersonen, entiteiten en lichamen die aan beperkende maatregelen zijn onderworpen. (4) Verordening (EU) 2020/1998 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2020/1998 van de Raad wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 juli 2024. Voor de Raad De voorzitter J. BORRELL FONTELLES ( 1 ) PB L 410 I van 7.12.2020, blz. 1 . BIJLAGE Bijlage I bij Verordening (EU) 2020/1998 wordt als volgt gewijzigd: 1) De volgende vermeldingen worden toegevoegd aan de lijst van natuurlijke personen en rechtspersonen, entiteiten en lichamen in rubriek A “Natuurlijke personen”: Namen (Transliteratie naar Latijns schrift) Namen Identificatiegegevens Motivering voor plaatsing op de lijst Datum van plaatsing op de lijst “115. Abdel Karim Mohammad IBRAHIM عبد الكريم محمود إبراهيم (Arabische spelling) Functie(s): chef-staf van het Syrische leger Geboorteplaats: Tartous, Syrië Nationaliteit: Syrisch Geslacht: man Abdel Karim Mohammad Ibrahim is de chef-staf van het Syrische leger. De Syrische staat, met inbegrip van zijn leger, maakt zich schuldig aan systematische en wijdverbreide foltering en verkrachting en systematisch en wijdverbreid seksueel en gendergerelateerd geweld tegen burgers. Als chef-staf van het Syrische leger is Abdel Karim Mohammad Ibrahim verantwoordelijk voor de acties van de strijdkrachten onder zijn bevel. Abdel Karim Mohammad Ibrahim is derhalve verantwoordelijk voor ernstige schendingen van de mensenrechten, waaronder foltering en systematisch en wijdverbreid seksueel en gendergerelateerd geweld. 22.7.2024 116. Ali Mahmoud ABBAS علي محمود عباس (Arabische spelling) Functie(s): minister van Defensie en plaatsvervangend opperbevelhebber van het leger Geboortedatum: 2.11.1964 Geboorteplaats: Rif Dimashq, Syrië Nationaliteit: Syrisch Geslacht: man Ali Mahmoud Abbas is sinds 2022 minister van Defensie van Syrië en plaatsvervangend opperbevelhebber van het Syrische leger. De Syrische staat, met inbegrip van zijn leger, maakt zich schuldig aan systematische en wijdverbreide foltering en verkrachting en systematisch en wijdverbreid seksueel en gendergerelateerd geweld tegen burgers. Als minister van Defensie van Syrië en plaatsvervangend opperbevelhebber van het Syrische leger is Ali Mahmoud Abbas verantwoordelijk voor de acties van de strijdkrachten onder zijn bevel. Ali Mahmoud Abbas is derhalve verantwoordelijk voor ernstige schendingen van de mensenrechten, waaronder foltering en systematisch en wijdverbreid seksueel en gendergerelateerd geweld. 22.7.2024 117. Ri Chang Dae Functie(s): minister van Staatsveiligheid Nationaliteit: Democratische Volksrepubliek Korea (DVK) Geslacht: man Ri Chang Dae is sinds 2022 minister van Staatsveiligheid van de Democratische Volksrepubliek Korea (DVK). Vrouwen en meisjes die zich verzetten tegen het regime of in detentiecentra of gevangenissen in de DVK worden vastgehouden, zijn systematisch het doelwit van geweld, met name onder toezicht van het ministerie van Staatsveiligheid en in centra die door dat ministerie worden beheerd. Als hoofd van het ministerie van Staatsveiligheid is Ri Chang Dae verantwoordelijk voor veel seksueel en gendergerelateerd geweld door ambtenaren van dat ministerie. Ri Chang Dae is derhalve verantwoordelijk voor ernstige schendingen van de mensenrechten, waaronder systematisch en wijdverbreid seksueel en gendergerelateerd geweld. 22.7.2024 118*. Evgeniy Aleksandrovich SOBOLEV alias Yevhen Oleksandrovich SOBOLEV Евгений Александрович Соболев (Russische spelling) Functie(s): hoofd van de penitentiaire dienst van de Russische bezettingsmacht in de regio Cherson Geboortedatum: 25.7.1985 Geboorteplaats: Nova Kachovka, regio Cherson, Oekraïne Nationaliteit: Russisch Geslacht: man Paspoortnummer: 3125216313 Evgeniy Sobolev is het hoofd van de penitentiaire dienst van de Russische bezettingsmacht in de regio Cherson. Onder zijn bevel is een wijdverbreid en systematisch patroon gedocumenteerd van mensenrechtenschendingen in detentiecentra in gebieden die onder de controle van de Russische bezettingsmacht staan, waaronder de regio Cherson. Dit patroon omvat foltering en andere wrede, onmenselijke en vernederende behandelingen en straffen, alsook seksueel en gendergerelateerd geweld. De betrokken behandelingen en straffen omvatten verkrachting, gedwongen ontkleding, elektrocutie van de genitaliën en dreigen met genitale verminking. Personen die ervan worden verdacht informatie door te geven aan de Oekraïense autoriteiten of de Oekraïense strijdkrachten te steunen, zijn een specifiek doelwit. In zijn hoedanigheid van hoofd van de penitentiaire dienst van de Russische bezettingsmacht in de regio Cherson is Evgeniy Sobolev verantwoordelijk voor ernstige schendingen van de mensenrechten, waaronder foltering, systematisch en wijdverbreid seksueel en gendergerelateerd geweld, en andere wrede, onmenselijke en vernederende behandelingen en straffen. 22.7.2024” 2) De volgende vermeldingen worden toegevoegd aan de lijst van natuurlijke personen en rechtspersonen, entiteiten en lichamen in rubriek B “Rechtspersonen, entiteiten en lichamen”: Namen (Transliteratie naar Latijns schrift) Namen Identificatiegegevens Motivering voor plaatsing op de lijst Datum van plaatsing op de lijst “32. Kokorat San Ras Soort entiteit: Haïtiaanse bende die voornamelijk actief is in het departement Artibonite en de noordwestelijke regio Kokorat San Ras is een in Haïti opererende bende die tussen 2015 en 2017 is ontstaan en sindsdien aan kracht heeft gewonnen. Zij is actief in specifieke gebieden (Artibonite/het noordwesten) en krijgt steeds meer invloed. Kokorat San Ras staat bekend om het gebruik van gewelddadige aanvallen en fysiek geweld om de macht te grijpen over meer gebieden. Tijdens deze aanvallen zijn verkrachting en andere vormen van geweld tegen vrouwen een veelvoorkomend wapen. Kokorat San Ras is derhalve verantwoordelijk voor ernstige schendingen van de mensenrechten, waaronder systematisch en wijdverbreid seksueel en gendergerelateerd geweld. 22.7.2024 33. Detentiecentrum van het Ministerie van Staatsveiligheid in Onsong Soort entiteit: detentiecentrum Plaats van registratie: Onsong, Noord-Hamgyong, Democratische Volksrepubliek Korea (DVK) Het detentiecentrum van het Ministerie van Staatsveiligheid in Onsong is een detentiecentrum in de provincie Noord-Hamgyong van de Democratische Volksrepubliek Korea (DVK). Het centrum wordt beheerd door de algemene politiedienst van de DVK, het Ministerie van Volksveiligheid, en het personeel bestaat uit staatsambtenaren en penitentiaire inrichtingswerkers van het Ministerie van Volksveiligheid. In het detentiecentrum van het Ministerie van Staatsveiligheid in Onsong is foltering een vast onderdeel van het ondervragingsproces, en wordt deze techniek gebruikt om een volledige bekentenis te verkrijgen van de personen die willekeurig worden vastgehouden. Voorbeelden van foltering en andere wrede, onmenselijke en vernederende behandelingen en straffen zijn de langdurige ontzegging van voedsel, verhongering, ontzegging van medische hulp, gebrek aan hygiëne en positionele foltering. Gevangenen in het detentiecentrum van het Ministerie van Staatsveiligheid in Onsong worden ook verkracht en onderworpen aan andere vormen van seksueel en gendergerelateerd geweld, zoals slavernij, invasieve fouillering, gedwongen abortussen en het systematisch misbruiken van het vermogen van vrouwen om zich voort te planten. Het detentiecentrum van het Ministerie van Staatsveiligheid in Onsong is derhalve verantwoordelijk voor ernstige schendingen van de mensenrechten, waaronder foltering en andere wrede, onmenselijke en vernederende behandelingen en straffen, willekeurige arrestaties en opsluitingen, en andere schendingen van de mensenrechten, waaronder systematisch en wijdverbreid seksueel en gendergerelateerd geweld. 22.7.2024” ELI: http://data.europa.eu/eli/reg_impl/2024/2008/oj ISSN 1977-0758 (electronic edition)",
  "source": "EUR LEX"
}