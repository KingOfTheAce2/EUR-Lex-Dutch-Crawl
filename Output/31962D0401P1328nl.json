{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31962D0401P1328:NL:HTML\">",
  "content": "EUR-Lex - 31962D0401P1328 - NL Belangrijke juridische mededeling | 31962D0401P1328 Beschikking van de Commissie houdende machtiging tot het nemen van een conservatoire maatregel ten behoeve van de penicilline in het Koninkrijk België, het Groothertogdom Luxemburg en het Koninkrijk der Nederlanden Publicatieblad Nr. 042 van 30/05/1962 blz. 1328 Beschikking van de Commissie houdende machtiging tot het nemen van een conservatoire maatregel ten behoeve van de penicilline in het Koninkrijk België, het Groothertogdom Luxemburg en het Koninkrijk der Nederlanden [1] DE COMMISSIE VAN DE EUROPESE ECONOMISCHE GEMEENSCHAP, Gelet op de bepalingen van het Verdrag, en met name op artikel 226; Gelet op het besluit van 12 mei 1960 van de Vertegenwoordigers van de Regeringen der Lid-Staten van de Europese Economische Gemeenschap, in het kader van de Raad bijeen, over de versnelling van het tempo van verwezenlijking der doelstellingen van het Verdrag; Gezien de brief van de Belgische Regering van 23 januari 1962, de brief van de Nederlandse Regering van 23 januari 1962 en de brief van de Luxemburgse Regering van 22 januari 1962 alsmede de brief van de Belgische Regering van 15 maart 1962 en de brief van de Nederlandse Regering van 23 maart 1962, waarin deze regeringen op grond van artikel 226 van het Verdrag machtiging vragen tot het nemen van vrijwaringsmaatregelen ten behoeve van de penicillineproduktie in hun land; Gezien de beschikking van de Commissie van 31 januari 1962 houdende machtiging tot het nemen van een conservatoire maatregel ten behoeve van de penicilline in het Koninkrijk België, het Groothertogdom Luxemburg en het Koninkrijk der Nederlanden; Overwegende dat in de periode van 1 januari 1962 tot 1 maart 1962 de invoer in de Beneluxlanden van penicilline en geneesmiddelen voor mensen en dieren bevattende penicilline of penicillinederivaten uit de andere Lid-Staten, een niveau heeft bereikt van 891 miljard Oxford-eenheden, hetgeen 58 % van het aandeel van de andere Lid-Staten in het contingent dat de Beneluxlanden in 1961 voor alle landen geopend hebben, vertegenwoordigt ; Overwegende dat de liberalisering van de invoer van deze produkten ten aanzien van de overige Lid-Staten aanleiding zou kunnen geven tot een dermate omvangrijke invoer, dat dit niet zou nalaten ernstige en mogelijk aanhoudende moeilijkheden te scheppen in de penicillinesector; Overwegende anderzijds dat het onderzoek naar een definitieve oplossing van de vraagstukken die zich voordoen in het handelsverkeer in penicilline tussen de Lid-Staten, niet vóór 31 maart 1962 kon worden afgesloten; dat de Commissie, in afwachting van de resultaten van deze oplossing, zich niet van tussenkomst kan onthouden; Overwegende dat het derhalve noodzakelijk is voor het tweede kwartaal van 1962 de machtiging tot het nemen van een conservatoire maatregel, die bij bovenvermelde beschikking van de Commissie van 31 januari 1962 werd verleend, te hernieuwen in dier voege dat de belanghebbende Lid-Staten gemachtigd worden hun totale invoer van de betrokken produkten uit de andere Lid-Staten gedurende het eerste halfjaar van 1962 te beperken tot 1500 miljard Oxford-eenheden; HEEFT DE VOLGENDE BESCHIKKING GEGEVEN : Artikel 1 Het Koninkrijk België, het Groothertogdom Luxemburg en het Koninkrijk der Nederlanden worden gemachtigd gedurende het tweede kwartaal van 1962 de invoer van de volgende produkten uit de andere Lid-Staten tot 750 miljard Oxford-eenheden te beperken : - penicilline (post 29.44 A van het gemeen schappelijk douanetarief); - geneesmiddelen voor mensen en dieren, niet gereed voor de verkoop in het klein, bevattende penicilline of penicillinederivaten (ex post 30.03 A II a van het gemeen schappelijk douanetarief); - geneesmiddelen voor mensen en dieren, gereed voor de verkoop in het klein, bevattende penicilline of penicillinederivaten (ex post 30.03 B II a van het gemeenschappelijk douanetarief). Van de in de eerste alinea vermelde hoeveelheid kan worden afgetrokken de hoeveelheid die gedurende het eerste kwartaal van het jaar 1962 uit de andere Lid-Staten is ingevoerd, voor zover deze invoer 750 miljard Oxford-eenheden overschrijdt. Artikel 2 Deze beschikking is gericht tot het Koninkrijk België, het Groothertogdom Luxemburg en het Koninkrijk der Nederlanden. Brussel, 10 april 1962. Voor de Commissie De Vice-Voorzitter S. L. Mansholt [1] Slechts de teksten in de Franse en de Nederlandse taal zijn authentiek. --------------------------------------------------",
  "source": "EUR LEX"
}