{
  "url": "http://www.w3.org/1999/xhtml\">",
  "content": "L_2019024NL.01002901.xml 28.1.2019 NL Publicatieblad van de Europese Unie L 24/29 UITVOERINGSBESLUIT (EU) 2019/121 VAN DE COMMISSIE van 24 januari 2019 betreffende een door Duitsland overeenkomstig Richtlijn 2006/42/EG van het Europees Parlement en de Raad genomen maatregel houdende het verbod op het in de handel brengen van door Haas Automation Europe N.V. vervaardigde CNC-freesmachines (modellen UMC750SS en UMC750) (Kennisgeving geschied onder nummer C(2019) 307) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2006/42/EG van het Europees Parlement en de Raad van 17 mei 2006 betreffende machines en tot wijziging van Richtlijn 95/16/EG ( 1 ) , en met name artikel 11, lid 3, Overwegende hetgeen volgt: (1) Op 12 oktober 2017 heeft Duitsland de Commissie in kennis gesteld van een op 12 september 2017 genomen vrijwaringsmaatregel houdende een verbod op het in de handel brengen van CNC-freesmachines van de modellen UMC750SS en UMC750 („CNC-freesmachines”), vervaardigd door Haas Automation Europe N.V., Mercuriusstraat 28, 1930 Zaventem, BELGIË (de „fabrikant”). (2) Duitsland heeft de maatregel genomen omdat het van oordeel is dat de CNC-freesmachines niet voldoen aan de essentiële veiligheids- en gezondheidseisen van punt 1.5.13 van bijlage I bij Richtlijn 2006/42/EG. In de essentiële veiligheids- en gezondheidseis 1.5.13 over emissies van gevaarlijke materialen en stoffen is vastgelegd dat de machine zodanig ontworpen en gebouwd moet zijn dat het risico van inademing, inslikken, contact met de huid, ogen en slijmvliezen en penetratie door de huid van gevaarlijke materialen en stoffen die zij produceert, wordt vermeden. In dit verband gaf Duitsland aan dat de CNC-freesmachines dampen van koelsmeermiddelen uitstoten zonder afvoersysteem. (3) Na ontvangst van de kennisgeving over de vrijwaringsmaatregel van Duitsland ging de Commissie in overleg met de betrokken partijen om hun standpunten te horen. Op 24 april 2018 heeft de Commissie de fabrikant een brief toegezonden. In zijn antwoord van 27 april 2018 heeft de fabrikant de Commissie meegedeeld dat hij de producten op vrijwillige basis niet meer in Duitsland in de handel brengt en dat de fabrikant de zaak officieel heeft afgesloten met de Duitse autoriteiten. (4) Uit een analyse van de door Duitsland verstrekte rechtvaardiging voor de vrijwaringsmaatregel, de beschikbare documentatie en de opmerkingen van de fabrikant blijkt dat de CNC-freesmachines niet voldoen aan de essentiële veiligheids- en gezondheidseis van punt 1.5.13 van bijlage I bij Richtlijn 2006/42/EG. Die tekortkoming kan de gezondheid en veiligheid van personen in gevaar brengen. (5) De door Duitsland genomen vrijwaringsmaatregel moet derhalve als gerechtvaardigd worden beschouwd, HEEFT HET VOLGENDE BESLUIT VASTGESTELD: Artikel 1 De door Duitsland genomen vrijwaringsmaatregel houdende een verbod op het in de handel brengen van CNC-freesmachines van de modellen UMC750SS en UMC750, vervaardigd door Haas Automation Europe N.V., Mercuriusstraat 28, 1930 Zaventem, BELGIË, is gerechtvaardigd. Artikel 2 Dit besluit is gericht tot de lidstaten. Gedaan te Brussel, 24 januari 2019. Voor de Commissie Elżbieta BIEŃKOWSKA Lid van de Commissie ( 1 ) PB L 157 van 9.6.2006, blz. 24 .",
  "source": "EUR LEX"
}