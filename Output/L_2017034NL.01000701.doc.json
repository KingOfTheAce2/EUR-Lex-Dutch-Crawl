{
  "url": "http://www.w3.org/1999/xhtml\">",
  "content": "L_2017034NL.01000701.xml 9.2.2017 NL Publicatieblad van de Europese Unie L 34/7 GEDELEGEERDE VERORDENING (EU) 2017/217 VAN DE COMMISSIE van 5 december 2016 tot wijziging van bijlage II bij Verordening (EU) nr. 978/2012 van het Europees Parlement en de Raad houdende toepassing van een schema van algemene tariefpreferenties DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( 1 ) , en met name artikel 5, lid 3, Overwegende hetgeen volgt: (1) Artikel 4 van Verordening (EU) nr. 978/2012 bevat de criteria voor het verlenen van tariefpreferenties in het kader van de algemene regeling van het stelsel van algemene tariefpreferenties („SAP”). (2) Artikel 4, lid 1, onder a) en b), van Verordening (EU) nr. 978/2012 bepaalt dat een land dat gedurende drie opeenvolgende jaren door de Wereldbank als hooginkomensland of hogermiddeninkomensland is ingedeeld, respectievelijk een land dat een preferentiële markttoegangsregeling geniet die ten minste hetzelfde niveau van tariefpreferenties biedt als het SAP voor vrijwel alle handel, niet voor het SAP in aanmerking komt. (3) De lijst van de SAP-begunstigde landen bedoeld in artikel 1, lid 2, onder a), van Verordening (EU) nr. 978/2012 is vastgesteld in bijlage II bij die verordening. Ingevolge artikel 5, lid 2, van Verordening (EU) nr. 978/2012 moet bijlage II per 1 januari van elk jaar worden herzien. Bij de herziening moet rekening worden gehouden met de veranderingen in de economische, ontwikkelings- of handelssituatie van de begunstigde landen in verband met de criteria van artikel 4. (4) Ingevolge artikel 5, lid 2, van Verordening (EU) nr. 978/2012 moeten een SAP-begunstigd land en de marktdeelnemers voldoende tijd krijgen om zich op een ordelijke wijze aan te passen aan de veranderde SAP-status van het land. Dienovereenkomstig blijft de SAP-regeling nog een jaar van kracht na de inwerkingtreding van een verandering in de status van een land, zoals bedoeld in artikel 4, lid 1, onder a), en nog twee jaar na de datum van toepassing van een preferentiële markttoegangsregeling, zoals bedoeld in artikel 4, lid 1, onder b). (5) In 2013, 2014 en 2015 werd Tonga door de Wereldbank ingedeeld als hogermiddeninkomensland. Derhalve werd Tonga bij Gedelegeerde Verordening (EU) 2015/1979 van de Commissie ( 2 ) met ingang van 1 januari 2017 geschrapt uit de lijst van begunstigde landen van het SAP in bijlage II bij Verordening (EU) nr. 978/2012. In 2016 werd Tonga echter door de Wereldbank ingedeeld als lagermiddeninkomensland. Derhalve moet Tonga met ingang van 1 januari 2017 opnieuw worden opgenomen in bijlage II bij Verordening (EU) nr. 978/2012. (6) De door de Unie en Oekraïne op 27 juni 2014 als onderdeel van hun bredere associatieovereenkomst overeengekomen diepe en brede vrijhandelsruimte (DCFTA) wordt sinds 1 januari 2016 voorlopig van toegepast. Aangezien de DCFTA betere tariefpreferenties dan het SAP biedt voor vrijwel alle handel, moet Oekraïne met ingang van 1 januari 2018 uit de lijst van SAP-begunstigde landen in bijlage II worden geschrapt, HEEFT DE VOLGENDE VERORDENING VASTGESTELD: Artikel 1 Wijziging van Verordening (EU) nr. 978/2012 Bijlage II bij Verordening (EU) nr. 978/2012 wordt als volgt gewijzigd: 1) De volgende lettercode en het volgende bijbehorende land worden ingevoegd in respectievelijk de kolommen A en B: „TO Tonga” 2) De volgende lettercode en het volgende bijbehorende land worden geschrapt uit respectievelijk de kolommen A en B: „UA Oekraïne” Artikel 2 Inwerkingtreding en toepassing Deze verordening treedt in werking op de dag na die van de bekendmaking ervan in het Publicatieblad van de Europese Unie . Artikel 1, lid 1, is van toepassing met ingang van 1 januari 2017. Artikel 1, lid 2, is van toepassing met ingang van 1 januari 2018. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 december 2016. Voor de Commissie De voorzitter Jean-Claude JUNCKER ( 1 ) PB L 303 van 31.10.2012, blz. 1 . ( 2 ) Gedelegeerde Verordening (EU) 2015/1979 van de Commissie van 28 augustus 2015 tot wijziging van de bijlagen II, III en IV bij Verordening (EU) nr. 978/2012 van het Europees Parlement en de Raad houdende toepassing van een schema van algemene tariefpreferenties ( PB L 289 van 5.11.2015, blz. 3 ).",
  "source": "EUR LEX"
}