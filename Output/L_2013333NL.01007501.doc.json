{
  "url": "http://www.w3.org/1999/xhtml\">",
  "content": "L_2013333NL.01007501.xml 12.12.2013 NL Publicatieblad van de Europese Unie L 333/75 BESLUIT VAN DE RAAD van 9 december 2013 betreffende de ondertekening namens de Europese Unie van het Protocol betreffende de uitbanning van illegale handel in tabaksproducten bij het Kaderverdrag van de Wereldgezondheidsorganisatie inzake tabaksontmoediging, met uitzondering van de bepalingen ervan inzake verplichtingen in verband met justitiële samenwerking in strafzaken, de definitie van strafbare feiten, en politiële samenwerking (2013/745/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 33, artikel 113, artikel 114 en artikel 207, lid 4, eerste alinea, in samenhang met artikel 218, lid 5, en artikel 218, lid 8, tweede alinea, Gezien het voorstel van de Europese Commissie, Overwegende hetgeen volgt: (1) Op 22 oktober 1999 machtigde de Raad de Commissie om in het kader van de Wereldgezondheidsorganisatie (WHO) te onderhandelen over een Kaderverdrag inzake tabaksontmoediging („het WHO-kaderverdrag”) en de daarmee samenhangende protocollen. Die machtiging is door de Raad herzien op 21 april 2001 en, op 20 december 2007, voor wat betreft het Protocol betreffende de uitbanning van illegale handel in tabaksproducten (het „protocol”). De onderhandelingen zijn door de Commissie gevoerd overeenkomstig de door de Raad vastgestelde onderhandelingsrichtsnoeren en met succes afgerond met de goedkeuring van het protocol op de vijfde conferentie van de partijen bij het WHO-kaderverdrag op 12 november 2012 te Seoul (Republiek Korea). (2) De sluiting van het WHO-kaderverdrag werd namens de Gemeenschap goedgekeurd bij Besluit 2004/513/EG van de Raad ( 1 ) , wat een vereiste is voor de Europese Unie om partij bij het protocol te worden. (3) Het protocol levert een belangrijke bijdrage tot de internationale inspanningen om alle vormen van illegale handel in tabaksproducten uit te bannen, wat een essentieel onderdeel van tabaksontmoediging is. (4) De Unie heeft exclusieve bevoegdheid wat betreft een aantal bepalingen van het protocol die onder de gemeenschappelijke handelspolitiek van de Unie vallen of waarover overeenkomstige Uniewetgeving is aangenomen. Het protocol dient dan ook namens de Unie te worden ondertekend, onder voorbehoud van sluiting op een later tijdstip. (5) Door het protocol te ondertekenen zal de Unie geen gedeelde bevoegdheid uitoefenen; daarom behouden de lidstaten hun bevoegdheid op de door het protocol bestreken gebieden die geen gevolgen hebben voor gemeenschappelijke voorschriften of die de werkingssfeer van die voorschriften niet wijzigen. (6) Het protocol bevat bepalingen die voorzien in verplichtingen voor de verdragsluitende partijen in verband met justitiële samenwerking in strafzaken, de definitie van strafbare feiten, en politiële samenwerking. Die bepalingen vallen bijgevolg onder titel V van het derde deel van het Verdrag betreffende de werking van de Europese Unie, en de Protocollen (nr. 21) betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, en (nr. 22) betreffende de positie van Denemarken, beide gehecht aan het Verdrag betreffende de Europese Unie en aan het Verdrag betreffende de werking van de Europese Unie, zijn van toepassing. (7) Parallel aan dit besluit zal een afzonderlijk besluit ( 2 ) worden vastgesteld betreffende de ondertekening van het protocol, wat betreft de bepalingen ervan inzake verplichtingen in verband met justitiële samenwerking in strafzaken, de definitie van strafbare feiten, en politiële samenwerking, HEEFT HET VOLGENDE BESLUIT VASTGESTELD: Artikel 1 De ondertekening van het Protocol betreffende de uitbanning van illegale handel in tabaksproducten bij het Kaderverdrag van de Wereldgezondheidsorganisatie inzake tabaksontmoediging, met uitzondering van de bepalingen ervan inzake verplichtingen in verband met justitiële samenwerking in strafzaken, de definitie van strafbare feiten, en politiële samenwerking, wordt goedgekeurd, onder voorbehoud van de sluiting van dat protocol ( 3 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) het protocol, met uitzondering van de bepalingen ervan inzake verplichtingen in verband met justitiële samenwerking in strafzaken, de definitie van strafbare feiten, en politiële samenwerking, namens de Unie te ondertekenen. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 9 december 2013. Voor de Raad De voorzitter A. PABEDINSKIENĖ ( 1 ) Besluit 2004/513/EG van de Raad van 2 juni 2004 betreffende de sluiting van de Kaderovereenkomst van de Wereldgezondheidsorganisatie voor de bestrijding van tabaksgebruik ( PB L 213 van 15.6.2004, blz. 8 .) ( 2 ) Besluit 2013/744/EU van de Raad van 9 december 2013 betreffende de ondertekening namens de Europese Unie van het Protocol betreffende de uitbanning van illegale handel in tabaksproducten bij het Kaderverdrag van de Wereldgezondheidsorganisatie inzake tabaksontmoediging, wat betreft de bepalingen ervan inzake verplichtingen in verband met justitiële samenwerking in strafzaken, de definitie van strafbare feiten, en politiële samenwerking (zie bladzijde 73 van dit Publicatieblad). ( 3 ) De tekst van het protocol zal samen met het besluit tot sluiting ervan worden bekendgemaakt.",
  "source": "EUR LEX"
}