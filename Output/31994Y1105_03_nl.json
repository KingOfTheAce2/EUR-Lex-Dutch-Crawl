{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y1105(03):NL:HTML\">",
  "content": "EUR-Lex - 31994Y1105(03) - NL Avis juridique important | 31994Y1105(03) Resolutie van de Raad van 24 oktober 1994 betreffende het verslag van het Onderzoekscomité ,,Het vrachtvervoer over de weg in de Europese interne markt\" Publicatieblad Nr. C 309 van 05/11/1994 blz. 0004 - 0005 RESOLUTIE VAN DE RAAD van 24 oktober 1994 betreffende het verslag van het Onderzoekscomité  \"Het vrachtvervoer over de weg in de Europese interne markt\" (94/C 309/03) DE RAAD VAN DE EUROPESE UNIE, SPREEKT ZIJN VOLDOENING UIT over het verslag  \"Het vrachtvervoer over de weg in de Europese interne markt\" dat het door de Commissie ingestelde Onderzoekscomité in juli 1994 heeft uitgebracht, STELT VAST dat, hoewel in het verslag wordt erkend dat het goederenvervoer over de weg een steeds nadrukkelijker en belangrijker rol voor industrie en kleinhandel speelt, niettemin ook wordt gewezen op een aantal aanpassingsproblemen die de ontwikkeling  van dat vervoer in de interne markt de afgelopen jaren voor het wegvervoer zelf heeft veroorzaakt alsmede op de problemen die door een onjuiste toepassing van de bestaande regels voor het publiek in het algemeen zijn ontstaan, NEEMT KENNIS VAN het positieve karakter van de brede analyse van en de oplossingen voor de problemen die in het verslag worden aangedragen, met name wat betreft een duurzaam goed functionerende mededinging, alsmede veiligheid en milieubescherming, STEMT IN met de volgende beleidslijnen: - er moet verder worden gewerkt aan de voltooiing van de interne markt op het gebied van het goederenvervoer over de weg; met name dient te worden vastgehouden aan het wegwerken van kwantitatieve beperkingen voor de toegang tot de markt en van  prijsvoorschriften, - een geliberaliseerde interne markt vereist harmonisatie van de voorwaarden die voor een eerlijke mededinging van wezenlijk belang zijn, alsook een bij benadering gelijke toepassing en handhaving van die voorwaarden. Daarbij moet het  subsidiariteitsbeginsel in acht worden genomen, NEEMT KENNIS van de in het bovenvermelde verslag opgenomen conclusies inzake overheidssteun, BENADRUKT dat het ter wille van een eerlijke mededinging tussen de diverse vervoerstakken en binnen de sector van het wegvervoer wenselijk is dat er op middellange termijn naar wordt gestreefd, aan alle vervoerstakken zoveel mogelijk de door hen  veroorzaakte kosten toe te rekenen, op basis van het territorialiteitsbeginsel, ONDERSTREEPT het belang van een consequente en uniforme toepassing en handhaving van alle verordeningen in het wegvervoer, met inbegrip van de bepalingen inzake veiligheid, milieubescherming en sociale voorwaarden, en in voorkomend geval van de  actualisering en de vereenvoudiging ervan, ACHT HET NOODZAKELIJK, voor de stabilisatie van het goederenvervoer over de weg en de bescherming van het publiek in het algemeen, om de voorwaarden inzake toegang tot het beroep streng toe te passen, zodat in de Europese Unie een bevredigend niveau  wordt bereikt maar tegelijkertijd echter het opwerpen van willekeurige belemmeringen voor de toegang tot de markt wordt vermeden, VERZOEKT de Commissie, - gezien het grote aantal maatregelen dat op de verschillende gebieden inzake toegang tot het beroep moet worden getroffen, een vergelijkende studie te maken over de respectieve eisen die in de Lid-Staten worden gesteld; in deze studie zouden met name - de eisen inzake vakbekwaamheid opnieuw moeten worden bezien, zodat bij de opleiding en de examens rekening kan worden gehouden met de ontwikkelingen in het leiding geven aan moderne vervoersondernemingen, - de minimumeisen voor de financiële draagkracht moeten worden onderzocht om na te gaan of zij nog steeds voldoen, - overeenkomstig de resolutie van de Raad van 16 juni 1994 (1) na te gaan hoe de administratieve samenwerking kan worden verbeterd, zodat overtredingen van de sociale voorschriften doeltreffender kunnen worden vastgesteld en vervolgd, - een verslag op te stellen over de vigerende bepalingen in de Lid-Staten betreffende de opleiding van bestuurders van zware vrachtwagens, waaronder ook bestuurders van vrachtwagens geladen met gevaarlijke stoffen, en, in voorkomend geval, voorstellen  in te dienen inzake een verplichte basisopleiding en een passende voortgezette opleiding, - op korte termijn haar aangekondigd voorstel betreffende het leasen en huren van bedrijfsvoertuigen in te dienen, VERZOEKT de Lid-Staten, ook hunnerzijds al het mogelijke te doen om - ook met gebruik van de modernste technieken - overtredingen van de sociale voorschriften in het goederenvervoer over de weg tegen te gaan, SPREEKT HET VOORNEMEN UIT - de vervoersbetrekkingen tussen de Europese Gemeenschap en derde landen geleidelijk te ontwikkelen, mits er een toereikende harmonisatie van de mededingingsvoorwaarden tussen de betrokken partijen wordt bereikt, - onverwijld een begin te maken met de behandeling van het voorstel van de Commissie (2) tot wijziging van Verordening (EEG) nr. 3821/85 (3) en van Richtlijn 88/599/EEG van de Raad van 23 november 1988 betreffende standaardprocedures voor de controle op  de toepassing van Verordening (EEG) nr. 3820/85 tot harmonisatie van bepaalde voorschriften van sociale aard voor het wegvervoer en Verordening (EEG) nr. 3821/85 betreffende het controleapparaat in het wegvervoer (4), en daarover zo spoedig mogelijk een  besluit te nemen, MERKT OP dat de Commissie haar mededeling van 20 maart 1992 betreffende de invoering van het begrip  \"de tijd dat men niet rijdt\" in de Verordeningen (EEG) nr. 3820/85 (5) en (EEG) nr. 3821/85 inzake onder andere de voor wegvervoer geldende rij- en  rusttijden, zal uitvoeren en dat zij in voorkomend geval daartoe bestemde voorstellen zal doen. Gedaan te Luxemburg, 24 oktober 1994. Voor de Raad De Voorzitter J. BORCHERT (1) PB nr. C 179 van 1. 7. 1994, blz. 1. (2) PB nr. C 243 van 31. 8. 1994, blz. 8. (3) PB nr. L 370 van 31. 12. 1985, blz. 8. Verordening laatstelijk gewijzigd bij Verordening (EEG) nr. 3688/92 (PB nr. L 374 van 22. 12. 1992, blz. 12). (4) PB nr. L 325 van 29. 11. 1988, blz. 55. Richtlijn laatstelijk gewijzigd door het Protocol tot aanpassing van de EER-Overeenkomst (PB nr. L 1 van 3. 1. 1994, blz. 572). (5) PB nr. L 370 van 31. 12. 1985, blz. 1. Verordening gewijzigd door het Protocol tot aanpassing van de EER-Overeenkomst (PB nr. L 1 van 3. 1. 1994, blz. 572).",
  "source": "EUR LEX"
}