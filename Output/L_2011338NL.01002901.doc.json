{
  "url": "http://www.w3.org/1999/xhtml\">",
  "content": "L_2011338NL.01002901.xml 21.12.2011 NL Publicatieblad van de Europese Unie L 338/29 UITVOERINGSVERORDENING (EU) Nr. 1351/2011 VAN DE COMMISSIE van 20 december 2011 tot wijziging van Verordening (EG) nr. 747/2001 van de Raad wat betreft de schorsing van tariefcontingenten van de Unie en referentiehoeveelheden voor bepaalde landbouwproducten van oorsprong uit de Westelijke Jordaanoever en de Gazastrook DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 747/2001 van de Raad van 9 april 2001 betreffende de wijze van beheer van communautaire tariefcontingenten en referentiehoeveelheden voor producten die voor preferenties in aanmerking komen op grond van overeenkomsten met bepaalde landen in het Middellandse Zeegebied en tot intrekking van de Verordeningen (EG) nr. 1981/94 en (EG) nr. 934/95 ( 1 ) , en met name artikel 5, lid 1, onder b), Overwegende hetgeen volgt: (1) Er is een overeenkomst gesloten in de vorm van een briefwisseling tussen de Europese Unie, enerzijds, en de Palestijnse Autoriteit van de Westelijke Jordaanoever en de Gazastrook, anderzijds, inzake verdere liberalisering van de handel in landbouwproducten, verwerkte landbouwproducten en vis en visserijproducten en tot wijziging van de Euro-mediterrane Interim-associatieovereenkomst inzake de handel en samenwerking tussen de Europese Gemeenschap, enerzijds, en de Palestijnse Bevrijdingsorganisatie (PLO) ten behoeve van de Palestijnse Autoriteit van de Westelijke Jordaanoever en de Gazastrook, anderzijds (hierna „de overeenkomst” genoemd) ( 2 ) . Deze overeenkomst is bij Besluit 2011/824/EU van de Raad ( 3 ) namens de Unie goedgekeurd. (2) Volgens de overeenkomst zullen gedurende een periode van tien jaar vanaf de datum van inwerkingtreding ervan ruimere tariefconcessies gelden voor de invoer in de Europese Unie van onbeperkte hoeveelheden producten van oorsprong uit de Westelijke Jordaanoever en de Gazastrook. De overeenkomst biedt ook de mogelijkheid om de toepassing van de ruimere tariefconcessies te verlengen, afhankelijk van de toekomstige economische ontwikkeling van de Westelijke Jordaanoever en de Gazastrook. (3) Aangezien de overeenkomst voorziet in een verdere liberalisering van de handel in landbouwproducten, verwerkte landbouwproducten en vis en visserijproducten, dient de toepassing van de tariefcontingenten en referentiehoeveelheden die in bijlage VIII bij Verordening (EG) nr. 747/2001 zijn vastgesteld voor producten van oorsprong uit de Westelijke Jordaanoever en de Gazastrook, gedurende de toepassingsduur van de overeenkomst te worden geschorst. (4) Verordening (EEG) nr. 4088/87 van de Raad van 21 december 1987 tot vaststelling van de voorwaarden voor de toepassing van preferentiële douanerechten bij invoer van bepaalde producten van de bloementeelt van oorsprong uit Cyprus, Israël, Jordanië, Marokko alsmede de Westelijke Jordaanoever en de Gazastrook ( 4 ) is bij Verordening (EG) nr. 1234/2007 van de Raad ( 5 ) ingetrokken. (5) Verordening (EEG) nr. 700/88 van de Commissie van 17 maart 1988 houdende een aantal uitvoeringsbepalingen van de regeling inzake de invoer in de Gemeenschap van bepaalde producten van de bloementeelt van oorsprong uit Cyprus, Israël, Jordanië en Marokko alsmede de Westelijke Jordaanoever en de Gazastrook ( 6 ) is bij Verordening (EG) nr. 1227/2006 van de Commissie ( 7 ) ingetrokken. (6) Door de intrekking van deze verordeningen is artikel 2 van Verordening (EG) nr. 747/2001, krachtens welk de tariefconcessies voor verse afgesneden bloemen, bloesems en bloemknoppen buiten toepassing blijven indien niet is voldaan aan de prijsvoorwaarden van Verordening (EEG) nr. 4088/87, achterhaald en moet het derhalve worden geschrapt. (7) Verordening (EG) nr. 747/2001 dient derhalve dienovereenkomstig te worden gewijzigd. (8) Aangezien de overeenkomst in werking treedt op 1 januari 2012, moet deze verordening vanaf die datum van toepassing zijn. (9) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 Verordening (EG) nr. 747/2001 wordt als volgt gewijzigd: 1) Het volgende artikel 1 bis wordt ingevoegd: „Artikel 1 bis Schorsing van de toepassing van de tariefcontingenten en referentiehoeveelheden voor producten van oorsprong uit de Westelijke Jordaanoever en de Gazastrook De toepassing van de in bijlage VIII vastgestelde tariefcontingenten en referentiehoeveelheden voor producten van oorsprong uit de Westelijke Jordaanoever en de Gazastrook wordt tijdelijk geschorst voor een periode van tien jaar met ingang van 1 januari 2012. Afhankelijk evenwel van de toekomstige economische ontwikkeling van de Westelijke Jordaanoever en de Gazastrook kan ten laatste één jaar voor het verstrijken van deze periode van tien jaar zoals bepaald in de overeenkomst in de vorm van een briefwisseling die bij Besluit 2011/824/EU van de Raad ( 8 ) namens de Unie is goedgekeurd, een eventuele verlenging in overweging worden genomen. 2) Artikel 2 wordt geschrapt. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2012. Deze verordening is verbindend in al haar onderdelen en is rechtstreeks toepasselĳk in elke lidstaat. Gedaan te Brussel, 20 december 2011. Voor de Commissie De voorzitter José Manuel BARROSO ( 1 ) PB L 109 van 19.4.2001, blz. 2 . ( 2 ) PB L 328 van 10.12.2011, blz. 5 . ( 3 ) PB L 328 van 10.12.2011, blz. 2 . ( 4 ) PB L 382 van 31.12.1987, blz. 22 . ( 5 ) PB L 299 van 16.11.2007, blz. 1 . ( 6 ) PB L 72 van 18.3.1988, blz. 16 . ( 7 ) PB L 222 van 15.8.2006, blz. 4 . ( 8 ) PB L 328 van 10.12.2011, blz. 2 .”.",
  "source": "EUR LEX"
}