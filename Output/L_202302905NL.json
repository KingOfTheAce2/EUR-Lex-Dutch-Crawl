{
  "url": "http://www.w3.org/1999/xhtml\">",
  "content": "L_202302905NL.000101.fmx.xml Publicatieblad van de Europese Unie NL Serie L 2023/2905 22.12.2023 UITVOERINGSVERORDENING (EU) 2023/2905 VAN DE RAAD van 21 december 2023 tot uitvoering van Verordening (EG) nr. 1183/2005 betreffende beperkende maatregelen in het licht van de situatie in de Democratische Republiek Congo DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1183/2005 van de Raad van 18 juli 2005 betreffende beperkende maatregelen in het licht van de situatie in de Democratische Republiek Congo ( 1 ) , en met name artikel 9, leden 1 en 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 18 juli 2005 heeft de Raad Verordening (EG) nr. 1183/2005 vastgesteld. (2) Het Comité van de Veiligheidsraad van de Verenigde Naties, ingesteld op grond van Resolutie 1533 (2004) van de Veiligheidsraad van de Verenigde Naties, heeft op 25 oktober 2023 twee personen toegevoegd aan de lijst van personen en entiteiten die aan beperkende maatregelen onderworpen zijn. Die twee personen moeten worden toegevoegd aan de in bijlage I bij Verordening (EG) nr. 1183/2005 opgenomen lijst van personen die onderworpen zijn aan beperkende maatregelen, en de overeenkomstige vermeldingen uit de lijst van natuurlijke personen of rechtspersonen, entiteiten of lichamen in bijlage I bis bij die verordening moeten worden geschrapt. (3) Bijlagen I en I bis bij Verordening (EG) nr. 1183/2005 moeten bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 De bijlagen I en I bis bij Verordening (EG) nr. 1183/2005 worden gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 december 2023. Voor de Raad De voorzitter P. NAVARRO RÍOS ( 1 ) PB L 193 van 23.7.2005, blz. 1 . BIJLAGE 1) De volgende personen worden toegevoegd aan de lijst in rubriek a) (“Lijst van natuurlijke personen als bedoeld in de artikelen 2 en 2 bis”) van bijlage I bij Verordening (EG) nr. 1183/2005: “37. Bernard Maheshe BYAMUNGU (ook bekend als: Tiger One) Hoedanigheid: a) brigadegeneraal b) plaatsvervangend bevelhebber operaties en inlichtingen bij M23. Geboortedatum: 10 oktober 1974. Geboorteplaats: Democratische Republiek Congo. Nationaliteit: Democratische Republiek Congo. Adres: Democratische Republiek Congo. Datum van plaatsing op de VN-lijst: 25 oktober 2023. Andere informatie: Op de lijst geplaatst op grond van punt 7, c) en h), van Resolutie 2293 (2016) als “actief als politieke en militaire leiders van Congolese milities, waaronder degenen die steun van buiten de DRC ontvangen, die de deelneming van hun strijders aan het ontwapenings-, demobilisatie- en re-integratieproces belemmeren” en “handelend namens of onder leiding van een op een lijst geplaatste persoon of entiteit, dan wel namens of onder leiding van een entiteit die eigendom is van of onder zeggenschap staat van een op een lijst geplaatste persoon of entiteit”, zoals bevestigd in punt 2 van Resolutie 2688 (2023). Als leider van M23 is hij betrokken bij het aanzetten tot en steun verlenen aan de activiteiten van de gewapende groepering. Hij werd in januari 2023 bevorderd tot brigadegeneraal in het Congolese Revolutionaire Leger, de gewapende tak van M23. Vervolgens werd hij benoemd tot chef-staf en plaatsvervanger van Sultani Makenga en sindsdien valideert hij de planning van elke M23-operatie in de DRC. De Congolese autoriteiten hebben een aanhoudingsbevel tegen hem uitgevaardigd. 38. Ruvugayimikore PROTOGÈNE (ook bekend als: a) Ruhinda b) Gaby Ruhinda c) Zorro Midende d) Gatokarakura) Hoedanigheid: commandant van de speciale FDLR-eenheid “Commando de recherche et d'action en profondeur” (“CRAP”), tegenwoordig “Maccabé” geheten. Geboortedatum: a) 1968 b) 1969 c) 1970. Geboorteplaats: a) cel Karandaryi, sector Mwiyanike, gemeente Karago, prefectuur Gisenyi, Rwanda b) district Nyabihu, Westelijke Provincie, Rwanda. Adres: Nyiragongo, Noord-Kivu, Democratische Republiek Congo. Datum van plaatsing op de VN-lijst: 25 oktober 2023. Andere informatie: Op de lijst geplaatst op grond van punt 7, b), e) en h), van Resolutie 2293 (2016) als “actief als politieke en militaire leiders van buitenlandse gewapende groeperingen die in de DRC opereren en de ontwapening en de vrijwillige repatriëring of hervestiging van tot deze groepen behorende strijders belemmeren”; als “beramen, leiden of plegen van handelingen in de DRC die inhouden dat mensenrechten worden misbruikt of geschonden of, naargelang het geval, het internationale humanitaire recht wordt geschonden, daaronder begrepen handelingen gericht tegen burgers, onder meer doding en verminking, verkrachting en ander seksueel geweld, ontvoering, gedwongen verplaatsing, en aanvallen op scholen en ziekenhuizen”, en als “handelend namens of onder leiding van een op een lijst geplaatste persoon of entiteit, dan wel namens of onder leiding van een entiteit die eigendom is van of onder zeggenschap staat van een op een lijst geplaatste persoon of entiteit”, zoals bevestigd in punt 2 van Resolutie 2688 (2023). Als leider van de FDLR voert hij het feitelijke commando over de strijders van de groep en heeft hij de controle over hen.”. 2) De volgende vermeldingen worden geschrapt van de lijst in rubriek A (“Personen”) van bijlage I bis bij Verordening (EG) nr. 1183/2005: 10. Ruvugayimikore PROTOGÈNE; 18. Bernard Maheshe BYAMUNGU. ELI: http://data.europa.eu/eli/reg_impl/2023/2905/oj ISSN 1977-0758 (electronic edition)",
  "source": "EUR LEX"
}