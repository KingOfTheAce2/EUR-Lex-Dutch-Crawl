{
  "url": "http://www.w3.org/1999/xhtml\"><!--",
  "content": "L_2014138NL.01010601.xml 13.5.2014 NL Publicatieblad van de Europese Unie L 138/106 BESLUIT 2014/270/GBVB VAN DE RAAD van 12 mei 2014 houdende wijziging van Besluit 2010/231/GBVB betreffende beperkende maatregelen tegen Somalië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Overwegende hetgeen volgt: (1) De Raad heeft op 26 april 2010 Besluit 2010/231/GBVB ( 1 ) vastgesteld. (2) De VN-Veiligheidsraad heeft op 5 maart 2014 Resolutie 2142 (2014) van de VN-Veiligheidsraad (UNSCR) over de situatie in Somalië vastgesteld; daarin wordt het wapenembargo tegen Somalië bevestigd en verklaard dat tot en met 25 oktober 2014 het wapenembargo niet van toepassing is op het leveren van wapentuig, munitie of militaire uitrusting of het verstrekken van advies, bijstand of opleiding die alleen bestemd is voor de ontwikkeling van de veiligheidstroepen van de Federale regering van Somalië en om de veiligheid te garanderen van de Somalische bevolking, behoudens met betrekking tot leveringen van de in de bijlage bij UNSCR 2111 (2013) vermelde goederen, waarvoor de toestemming nodig is van het bij UNSCR 751 (1992) opgerichte Sanctiecomité. (3) UNSCR 2142 (2014) van de VN-Veiligheidsraad wijzigt de kennisgevingsvereisten voor de levering van wapentuig, munitie of militaire uitrusting of het verstrekken van advies, bijstand of opleiding aan de veiligheidstroepen van Somalië, en voor de uitzonderingsprocedure voor de leveringen die bedoeld zijn in de bijlage bij UNSCR 2111 (2013). (4) Besluit 2010/231/GBVB dient derhalve dienovereenkomstig te worden gewijzigd. (5) Om een aantal maatregelen uit te voeren, is bijkomend optreden van de Unie vereist, HEEFT HET VOLGENDE BESLUIT VASTGESTELD: Artikel 1 Besluit 2010/231/GBVB wordt als volgt gewijzigd: 1) Artikel 1, lid 3, onder f) en g), wordt vervangen door: „f) de levering, verkoop of overdracht van wapentuig en aanverwant materieel van alle soorten en de rechtstreekse of onrechtstreekse verstrekking van technisch advies, financiële of andere bijstand, alsmede opleiding in verband met militaire activiteiten, die alleen bestemd zijn voor de ontwikkeling van de veiligheidstroepen van de Federale regering van Somalië, om de veiligheid te garanderen van de Somalische bevolking, behoudens met betrekking tot leveringen van de in bijlage II vermelde goederen, indien het Sanctiecomité daarvan in kennis is gesteld overeenkomstig lid 4 van dit artikel; g) de levering, verkoop of overdracht van wapentuig en aanverwant materieel van alle soorten als bedoeld in bijlage II aan de Federale regering van Somalië, vooraf per geval goedgekeurd door het Sanctiecomité, als bedoeld in artikel 4 van dit artikel;”. 2) In artikel 1 wordt lid 4 vervangen door: „4.   De Federale regering van Somalië heeft de primaire verantwoordelijkheid om het Sanctiecomité vooraf in kennis te stellen van levering van wapentuig, munitie of militaire uitrusting of het verstrekken van advies, bijstand of opleiding aan haar veiligheidstroepen, bedoeld in lid 3, punt f). Als alternatief kunnen de bijstandsverlenende lidstaten in overleg met de Federale regering van Somalië ten minste vijf dagen voordien de kennisgeving aan het Sanctiecomité doen, overeenkomstig de punten 3 en 4 van UNSCR 2142 (2014). Elke kennisgeving van een lidstaat moet het volgende omvatten: gegevens over de fabrikant of de leverancier van het wapentuig en de munitie, een beschrijving van het wapentuig en de munitie, zoals type, kaliber, hoeveelheid, de voorgestelde datum en plaats van levering, en alle relevante informatie over de eenheid van bestemming van de nationale veiligheidstroepen van Somalië, of de opslagplaats van bestemming. Een lidstaat die wapentuig of munitie levert kan, in samenwerking met de Federale regering van Somalië, uiterlijk 30 dagen na de levering van de goederen het Sanctiecomité een schriftelijke verklaring doen toekomen dat de levering voltooid is, met de serienummers van de geleverde wapens en munitie, vervoersgegevens, vrachtbrief, goederenmanifesten of paklijsten en de specifieke plaats van opslag.”. 3) In artikel 1 wordt het volgende lid ingevoegd: „4 bis.   De Federale regering van Somalië heeft de primaire verantwoordelijkheid het Sanctiecomité te verzoeken om voorafgaande toestemming voor de levering van de in bijlage II bedoelde goederen, overeenkomstig lid 3, onder g). Als alternatief kunnen de lidstaten in overleg met de Federale regering van Somalië vooraf om de goedkeuring van het Sanctiecomité verzoeken, overeenkomstig punt 3 van UNSCR 2142 (2014).”. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 12 mei 2014. Voor de Raad De voorzitter C. ASHTON ( 1 ) Besluit 2010/231/GBVB van de Raad van 26 april 2010 betreffende beperkende maatregelen tegen Somalië en tot intrekking van Gemeenschappelijk Standpunt 2009/138/GBVB ( PB L 105 van 27.4.2010, blz. 17 ).",
  "source": "EUR LEX"
}