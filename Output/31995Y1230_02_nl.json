{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995Y1230(02):NL:HTML\">",
  "content": "EUR-Lex - 31995Y1230(02) - NL Avis juridique important | 31995Y1230(02) Resolutie van de Raad van 20 december 1995 betreffende de integratie van de eisen voor de bescherming van de volksgezondheid in de communautaire bepalingen Publicatieblad Nr. C 350 van 30/12/1995 blz. 0002 - 0003 RESOLUTIE VAN DE RAAD van 20 december 1995 betreffende de integratie van de eisen voor de bescherming van de volksgezondheid in de communautaire bepalingen (95/C 350/02) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 129, lid 1, derde alinea, Gezien de door de Gemeenschap aangenomen besluiten op het gebied van de volksgezondheid of met gevolgen voor de volksgezondheid, Overwegende dat de Raad en de Ministers van Volksgezondheid, in het kader van de Raad bijeen, op 11 november 1991 een resolutie hebben aangenomen met betrekking tot fundamentele keuzen in gezondheidsbeleid, waarin wordt opgemerkt dat de Raad de mogelijkheid moet krijgen om te discussiëren over de gezondheidsaspecten van alle op communautair niveau te nemen besluiten; Overwegende dat de Raad en de Ministers van Volksgezondheid, in het kader van de Raad bijeen, op 27 mei 1993 een resolutie hebben aangenomen betreffende de toekomstige actie op het gebied van de volksgezondheid, die met name richtsnoeren bevat die ervoor moeten zorgen dat bij de besprekingen en besluiten over andere communautaire beleidsterreinen naar behoren rekening wordt gehouden met de eisen op het gebied van de volksgezondheid en om hiertoe passende regelingen in te voeren; Overwegende dat het Europees Parlement op 19 november 1993 een resolutie over het volksgezondheidsbeleid na Maastricht heeft aangenomen, waarin het de Commissie verzoekt met betrekking tot de coördinatie van alle aspecten van het volksgezondheidsbeleid een specifieke verantwoordelijkheid op zich te nemen en de gevolgen van andere beleidsmaatregelen op de volksgezondheid te analyseren en te evalueren; Overwegende dat de Commissie in haar mededeling van 24 november 1993 betreffende het actiekader op het gebied van de volksgezondheid heeft opgemerkt dat afgezien van de gezondheidsrisico's die verband houden met de individuele genetische, lichamelijke en mentale constitutie, de gezondheidsrisico's verband houden met iemands eigen levensgewoonten en zijn directe omgeving, en met name de combinatie van sociale, economische en culturele omstandigheden die de algemene achtergrond vormen voor iemands leven, waarbij zij opmerkt dat de maatregelen om de gezondheid van personen te beschermen op beide \"omgevingen\" betrekking moeten hebben; Overwegende dat de Raad in zijn resolutie van 2 juni 1994 betreffende het actiekader van de Gemeenschap op het gebied van de volksgezondheid het er, naar aanleiding van genoemde mededeling van de Commissie, over eens is dat verder aandacht moet worden besteed aan de vraag hoe de eisen inzake gezondheidsbescherming een bestanddeel van het Gemeenschapsbeleid op andere gebieden kunnen gaan vormen; Overwegende dat in haar verslag van 29 mei 1995 over de integratie van de eisen voor de bescherming van de gezondheid in de communautaire beleidsmaatregelen, waarin wordt nagegaan welke gebieden van het Gemeenschapsbeleid met de volksgezondheid verband houden en waarin wordt aangetoond dat het vanwege het grote aantal beleidsterreinen en maatregelen met gevolgen voor de volksgezondheid, moeilijk is een algemene en samenhangende visie te ontwikkelen op de effecten daarvan voor de gezondheid van de burger, de Commissie het dringend noodzakelijk acht dat er een samenhangend, evenwichtig en uit het oogpunt van volksgezondheid doeltreffend beleid wordt gevoerd, dat in het kader van het communautaire optreden een aanvulling vormt op de sociale en economische belangen; Overwegende dat de gevolgen die voorstellen kunnen hebben voor de bescherming van de gezondheid tijdig moeten worden vastgesteld opdat de Raad hiermee rekening kan houden bij de aanneming van die voorstellen; Overwegende dat de omvang van de volksgezondheidsproblemen samenwerking tussen de Lid-Staten en coördinatie van hun beleid en programma's op het gebied van de gezondheidsbescherming volgens een globale, gecoördineerde en intersectoriële benadering vereist, waarin rekening gehouden wordt met de verschillen tussen en de diversiteit van de situaties van de Lid-Staten en de sociaal-economische groepen in de Gemeenschap, IS VERHEUGD over de mededeling van de Commissie over de integratie van de eisen voor de bescherming van de gezondheid in de communautaire beleidsmaatregelen, die een belangrijke stap vormt in de richting van een volledige uitvoering van het bepaalde in artikel 129, BEVESTIGT OPNIEUW de noodzaak van coördinatie, samenhang en complementariteit van alle activiteiten van de Gemeenschap die verband houden met de volksgezondheid, BEVESTIGT OPNIEUW dat het, teneinde een hoog niveau van bescherming van de gezondheid van de burgers van de Europese Unie te verzekeren noodzakelijk is om, in hoofdzaak door middel van preventieve maatregelen, met inbegrip van het promoten van de gezondheid, de levensverwachting te verhogen, het aantal voortijdige sterfgevallen te verminderen, het aantal jaren waarin men vrij is van ziekten te vergroten, de negatieve gevolgen van ziekten en handicaps te verminderen of te beperken, een gezonde levenswijze en een gezond fysiek en sociaal milieu te bevorderen en, over het algemeen, de kwaliteit van het leven te verbeteren, IS VAN OORDEEL dat de Gemeenschap, om aan het bereiken van deze doelstellingen bij te dragen, bijzondere aandacht zou moeten schenken aan de gevolgen voor de volksgezondheid van haar optreden op verschillende beleidsterreinen, met name: - economisch beleid, met name het beleid op fiscaal gebied; - sociaal en werkgelegenheidsbeleid; - vrij verkeer van goederen en personen; - landbouw- en voedselbeleid; - consumentenbescherming; - onderzoek en technologische ontwikkeling; - milieu; - vervoer, KOMT OVEREEN doeltreffender voorlichtings- en coördinatiemechanismen op te zetten, met behulp waarvan de Raad zich op de hoogte kan stellen van de gevolgen op het gebied van de volksgezondheid van de voorstellen voor communautaire maatregelen, zodat hij passende maatregelen kan aannemen, VERZOEKT de Commissie: - ervoor te zorgen dat een snelle en doorzichtige beoordeling van de gevolgen van het communautaire beleid voor de menselijke gezondheid kan worden verricht; - in haar jaarlijks werkprogramma de aandacht te vestigen op alle voorstellen die gevolgen kunnen hebben voor de bescherming van de volksgezondheid; - vervolgens jaarlijkse rapporten op te stellen over de integratie van de eisen voor de bescherming van de gezondheid in de communautaire beleidsmaatregelen, met name door initiatieven op de hierboven aangeduide terreinen te onderzoeken.",
  "source": "EUR LEX"
}