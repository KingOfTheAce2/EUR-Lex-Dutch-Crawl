{
  "url": "http://www.w3.org/1999/xhtml\">",
  "content": "L_2018020NL.01001401.xml 25.1.2018 NL Publicatieblad van de Europese Unie L 20/14 UITVOERINGSBESLUIT (EU) 2018/115 VAN DE COMMISSIE van 24 januari 2018 tot wijziging, wat de locatie van het Galileo-centrum voor beveiligingscontrole betreft, van Uitvoeringsbesluit (EU) 2016/413 tot bepaling van de locaties van de grondinfrastructuur van het door het Galileo-programma ingestelde systeem en tot vaststelling van de maatregelen die nodig zijn om de goede werking ervan te waarborgen, en tot intrekking van Uitvoeringsbesluit 2012/117/EU (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1285/2013 van het Europees Parlement en de Raad van 11 december 2013 betreffende de uitvoering en exploitatie van de Europese satellietnavigatiesystemen en tot intrekking van Verordening (EG) nr. 876/2002 van de Raad en Verordening (EG) nr. 683/2008 van het Europees Parlement en de Raad ( 1 ) , en met name artikel 12, lid 3, onder c), Overwegende hetgeen volgt: (1) In de bijlage bij Uitvoeringsbesluit (EU) 2016/413 van de Commissie ( 2 ) wordt bepaald dat het Galileo-centrum voor beveiligingscontrole (GSMC) in tweeën wordt gesplitst en geleidelijk wordt opgezet in Frankrijk en het Verenigd Koninkrijk. (2) Op 29 maart 2017 heeft het Verenigd Koninkrijk ingevolge artikel 50 van het Verdrag betreffende de Europese Unie kennisgeving aan de Europese Raad gedaan van zijn voornemen zich uit de Unie terug te trekken. Het GSMC moet worden gelokaliseerd op het grondgebied van een lidstaat van de Unie om redenen die verband houden met de veiligheid van de Unie en van haar lidstaten, met name in het licht van de regels ter bescherming van gerubriceerde informatie en van de beperkingen op de uitvoer van cryptoapparatuur en PRS-technologie. (3) In zijn op 29 april 2017 aangenomen richtsnoeren naar aanleiding van de kennisgeving door het Verenigd Koninkrijk heeft de Europese Raad verklaard dat over de kwestie van de toekomstige locatie van de in het Verenigd Koninkrijk gevestigde faciliteiten van de Unie snel een besluit moest worden genomen en dat er regelingen moesten worden getroffen die de verplaatsing ervan vergemakkelijken. Daarom moet onverwijld worden besloten tot verplaatsing van het in het Verenigd Koninkrijk gevestigde GSMC naar het grondgebied van een andere lidstaat van de Unie. (4) De Commissie heeft daarom overeenkomstig artikel 12 van Verordening (EU) nr. 1285/2013 een open en transparante selectieprocedure ingeleid om de nieuwe locatie vast te stellen voor het GSMC dat tot dusver in het Verenigd Koninkrijk is gevestigd. Deze procedure is in twee fasen verlopen, waarbij de Commissie in de eerste fase de lidstaten heeft opgeroepen tot het indienen van blijken van belangstelling, en vervolgens, in de tweede fase, de lidstaten heeft verzocht om gedetailleerde voorstellen in te dienen. (5) Uit de evaluatieprocedure kwam naar voren dat het voorstel van Spanje op basis van de geselecteerde beoordelingscriteria het beste was, gezien de relevantie van de voorgestelde technische oplossing voor de beschikbaarstelling van de installaties en diensten die noodzakelijk zijn voor de werking van het centrum, de nauwkeurigheid van de vaststelling en de beheersing van de risico's — vooral de risico's in verband met de veiligheid en de eisen van het tijdschema —, de aanvaarding door Spanje van de voorwaarden van de met de Commissie te sluiten vestigingsovereenkomst en de toekenning van bijkomende privileges, de gedetailleerdheid en de transparantie van de beschrijving van de bouw- en exploitatiekosten en van de werking van het centrum, en de gunstige financiële voorwaarden van het voorstel voor de begroting van de Unie. Daarom moet het voorstel van Spanje worden gekozen. (6) Het centrum moet in maart 2018 worden opgezet met beperkte installaties, zodat het zo snel mogelijk de taak van reservecentrum voor het hoofdcentrum in Frankrijk kan vervullen, en de inrichting moet zijn voltooid in maart 2019. Voor dit centrum moet een vestigingsovereenkomst met Spanje worden ondertekend. (7) De bijlage bij Uitvoeringsbesluit (EU) 2016/413 moet dienovereenkomstig worden gewijzigd. (8) Ook moet de bijlage bij Uitvoeringsbesluit (EU) 2016/413 worden gewijzigd om tot uiting te laten komen dat het Galileo-centrum voor beveiligingscontrole in Frankrijk is voltooid in 2017. (9) De in dit besluit vervatte maatregelen zijn in overeenstemming met het advies van het bij artikel 36, lid 1, van Verordening (EU) nr. 1285/2013 ingestelde comité, HEEFT HET VOLGENDE BESLUIT VASTGESTELD: Artikel 1 In de bijlage bij Uitvoeringsbesluit (EU) 2016/413 op de regel betreffende het Galileo-centrum voor de beveiligingscontrole (GSMC) worden in de kolom „Locaties en maatregelen voor het opzetten teneinde de goede werking te waarborgen”, de zinnen „In Frankrijk en het Verenigd Koninkrijk wordt het in tweeën gesplitste Galileo-beveiligingscentrum opgezet. De werkzaamheden hiervoor zijn in 2013 begonnen en moeten in 2017 worden voltooid. Over deze werkzaamheden zijn in 2013 met Frankrijk en het Verenigd Koninkrijk overeenkomsten getekend.” vervangen door de zinnen „In Frankrijk en Spanje wordt het in tweeën gesplitste Galileo-beveiligingscentrum opgezet. Het opzetten van de vestiging in Frankrijk is in 2017 voltooid en hierover is in 2013 met Frankrijk een overeenkomst getekend. De werkzaamheden voor het opzetten van de vestiging in Spanje beginnen in maart 2018 met beperkte installaties en moeten in maart 2019 volledig zijn voltooid. Over deze werkzaamheden wordt in 2018 met Spanje een overeenkomst getekend.”. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 24 januari 2018. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 1 . ( 2 ) Uitvoeringsbesluit (EU) 2016/413 van de Commissie van 18 maart 2016 tot bepaling van de locaties van de grondinfrastructuur van het door het Galileo-programma ingestelde systeem en tot vaststelling van de maatregelen die nodig zijn om de goede werking ervan te waarborgen, en tot intrekking van Uitvoeringsbesluit 2012/117/EU ( PB L 74 van 19.3.2016, blz. 45 ).",
  "source": "EUR LEX"
}