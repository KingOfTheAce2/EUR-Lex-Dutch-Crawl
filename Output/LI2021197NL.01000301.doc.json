{
  "url": "http://www.w3.org/1999/xhtml\"><!--",
  "content": "LI2021197NL.01000301.xml 4.6.2021 NL Publicatieblad van de Europese Unie LI 197/3 BESLUIT (GBVB) 2021/908 VAN DE RAAD van 4 juni 2021 tot wijziging van Besluit 2012/642/GBVB betreffende beperkende maatregelen met het oog op de situatie in Belarus DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 15 oktober 2012 Besluit 2012/642/GBVB ( 1 ) betreffende beperkende maatregelen tegen Belarus vastgesteld. (2) Op 24 en 25 mei 2021 heeft de Europese Raad conclusies aangenomen waarin hij de gedwongen landing van een Ryanair-vlucht in Minsk (Belarus) op 23 mei 2021, waarmee de veiligheid van de luchtvaart in gevaar werd gebracht, en de detentie door de Belarussische autoriteiten van journalist Raman Pratasevitsj en van Sofia Sapega, ten stelligste veroordeelt. De Raad werd opgeroepen om de noodzakelijke maatregelen te nemen om Belarussische luchtvaartmaatschappijen te verbieden door het luchtruim van de Unie te vliegen en om vluchten van die luchtvaartmaatschappijen de toegang tot luchthavens van de Unie te ontzeggen. (3) Gezien de ernst van dat incident heeft de Raad bepaald dat van de lidstaten moet worden geëist dat zij luchtvaartuigen die door Belarussische luchtvaartmaatschappijen, ook als verkopende luchtvaartmaatschappij, worden geëxploiteerd, toestemming moeten weigeren om te landen op hun grondgebied, ervan op te stijgen of het te overvliegen. (4) Verder optreden van de Unie is nodig om die maatregel uit te voeren. (5) Besluit 2012/642/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In Besluit 2012/642/GBVB wordt het volgende artikel ingevoegd: “Artikel 2 bis 1.   Lidstaten weigeren luchtvaartuigen die door Belarussische luchtvaartmaatschappijen, ook als verkopende luchtvaartmaatschappij, worden geëxploiteerd, toestemming om te landen op hun grondgebied, ervan op te stijgen of het te overvliegen, overeenkomstig hun toepasselijke nationale wet- en regelgeving en in overeenstemming met het internationaal recht, in het bijzonder de relevante internationale burgerluchtvaartovereenkomsten. 2.   Lid 1 is niet van toepassing bij een noodlanding of een noodovervlucht. 3.   Lid 1 is niet van toepassing indien de betrokken lidstaat/lidstaten bepaalt/bepalen dat landen, opstijgen of overvliegen noodzakelijk is om humanitaire redenen of enige andere reden die overeenstemt met de doelstellingen van dit besluit. In dit geval stelt/stellen de betreffende lidstaat/lidstaten de andere lidstaten en de Commissie op de hoogte.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie. Gedaan te Brussel, 4 juni 2021. Voor de Raad De voorzitter A.P. ZACARIAS ( 1 ) Besluit 2012/642/GBVB van de Raad van 15 oktober 2012 betreffende beperkende maatregelen met het oog op de situatie in Belarus ( PB L 285 van 17.10.2012, blz. 1 ).",
  "source": "EUR LEX"
}