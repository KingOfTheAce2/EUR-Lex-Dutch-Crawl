{
  "url": "http://www.w3.org/1999/xhtml\">",
  "content": "L_2006290NL.01000101.xml 20.10.2006 NL Publicatieblad van de Europese Unie L 290/1 VERORDENING (EG) Nr. 1562/2006 VAN DE RAAD van 5 oktober 2006 betreffende de sluiting van een Partnerschapsovereenkomst inzake visserij tussen de Europese Gemeenschap en de Republiek der Seychellen DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 37, juncto artikel 300, lid 2, en lid 3, eerste alinea, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) Bij Verordening (EEG) nr. 1708/87 ( 2 ) heeft de Raad namens de Gemeenschap de Overeenkomst tussen de Europese Economische Gemeenschap en de Republiek der Seychellen inzake de visserij voor de kust van de Seychellen goedgekeurd. De partijen hebben op grond van die overeenkomst onderhandelingen gevoerd over de vervanging van die overeenkomst door een partnerschapsovereenkomst inzake visserij. (2) Na afloop van die onderhandelingen is in maart 2005 een partnerschapsovereenkomst inzake visserij geparafeerd. (3) De partnerschapsovereenkomst inzake visserij voorziet in een versterking van de economische, financiële, technische en wetenschappelijke samenwerking in de visserijsector met het oog op de instandhouding en de duurzame exploitatie van de mariene rijkdommen, en in de oprichting van partnerschappen tussen bedrijven met het oog op een wederzijds bevorderlijke ontwikkeling van de economische activiteiten in de visserijsector en van daarmee verband houdende activiteiten. (4) Deze overeenkomst dient te worden goedgekeurd. (5) Verordening (EEG) nr. 1708/87 wordt naar aanleiding van de inwerkingtreding van de nieuwe overeenkomst overbodig en moet omwille van de duidelijkheid worden ingetrokken, HEEFT DE VOLGENDE VERORDENING VASTGESTELD: Artikel 1 De Partnerschapsovereenkomst inzake visserij tussen de Europese Gemeenschap en de Republiek der Seychellen (hierna „de overeenkomst”) genoemd) wordt hierbij namens de Gemeenschap goedgekeurd. De tekst van de overeenkomst is bij deze verordening gevoegd. Artikel 2 De voorzitter van de Raad wordt gemachtigd de personen aan te wijzen die bevoegd zijn om de overeenkomst te ondertekenen teneinde de Gemeenschap daardoor te binden. Artikel 3 Verordening (EEG) nr. 1708/87 wordt ingetrokken. Artikel 4 Deze verordening treedt in werking op de derde dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 5 oktober 2006. Voor de Raad De voorzitter K. RAJAMÄKI ( 1 ) Advies uitgebracht op 6 september 2006 (nog niet bekendgemaakt in het Publicatieblad). ( 2 ) PB L 160 van 20.6.1987, blz. 1 .",
  "source": "EUR LEX"
}