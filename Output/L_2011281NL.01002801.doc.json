{
  "url": "http://www.w3.org/1999/xhtml\">",
  "content": "L_2011281NL.01002801.xml 28.10.2011 NL Publicatieblad van de Europese Unie L 281/28 BESLUIT 2011/706/GBVB VAN DE RAAD van 27 oktober 2011 houdende wijziging van Besluit 2010/638/GBVB betreffende beperkende maatregelen tegen de Republiek Guinee DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Overwegende hetgeen volgt: (1) Op 25 oktober 2010 heeft de Raad Besluit 2010/638/GBVB ( 1 ) vastgesteld, waarin de beperkende maatregelen tegen de Republiek Guinee werden verlengd tot en met 27 oktober 2011 en Gemeenschappelijk Standpunt 2009/788/GBVB ( 2 ) werd ingetrokken. (2) De Raad heeft op 21 maart 2011 Besluit 2011/169/GBVB ( 3 ) vastgesteld houdende wijziging van Besluit 2010/638/GBVB in het licht van de politieke situatie en van het verslag van de internationale onderzoekscommissie belast met de vaststelling van de feiten en de omstandigheden van de gebeurtenissen van 28 september 2009 in Guinee. (3) Na toetsing van Besluit 2010/638/GBVB wordt het wenselijk geacht de toepassing van deze beperkende maatregelen te verlengen tot en met 27 oktober 2012. (4) Voorts moeten de in Besluit 2010/638/GBVB neergelegde maatregelen inzake militaire uitrusting en uitrusting die kan worden gebruikt voor binnenlandse repressie, worden gewijzigd. (5) Besluit 2010/638/GBVB moet dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2010/638/GBVB wordt als volgt gewijzigd: 1) In artikel 2 wordt lid 1 vervangen door: „1.   Artikel 1 is niet van toepassing op: a) de verkoop, levering, overbrenging of uitvoer van niet-dodelijke militaire uitrusting, alsmede uitrusting die kan worden gebruikt voor binnenlandse repressie, die uitsluitend is bedoeld voor humanitair of beschermend gebruik, of voor programma’s voor institutionele opbouw van de Verenigde Naties (VN) en van de Unie, of voor crisisbeheersingsoperaties van de Unie en de VN; b) de verkoop, levering, of uitvoer van niet-dodelijke militaire uitrusting, alsmede niet-dodelijke uitrusting die kan worden gebruikt voor binnenlandse repressie die uitsluitend is bedoeld om de politie en de gendarmerie van de Republiek Guinee in staat te stellen passend en proportioneel geweld te gebruiken voor de handhaving van de openbare orde; c) de verkoop, levering, overbrenging of uitvoer van andere voertuigen dan gevechtsvoertuigen, die zijn gemaakt van of uitgerust met materiaal dat bescherming biedt tegen kogels en die uitsluitend bestemd zijn voor de bescherming van het personeel van de Unie en haar lidstaten in de Republiek Guinee; d) het verstrekken van technische bijstand, bemiddelings- en andere diensten in verband met de onder a) tot c) bedoelde goederen of met de onder a) bedoelde programma’s en operaties; e) het verstrekken van financieringsmiddelen en financiële bijstand in verband met de onder a) tot c) bedoelde goederen of met de onder a) bedoelde programma’s en operaties; mits deze uitvoer en bijstand van tevoren door de ter zake bevoegde autoriteit zijn goedgekeurd.”. 2) In artikel 8 wordt lid 2 vervangen door: „2.   Dit besluit is van toepassing tot en met 27 oktober 2012. Het wordt voortdurend getoetst. Het wordt zo nodig verlengd of gewijzigd indien de Raad oordeelt dat de doelstellingen ervan niet zijn bereikt.”. Artikel 2 Dit besluit treedt in werking op de dag waarop het wordt vastgesteld. Gedaan te Luxemburg, 27 oktober 2011. Voor de Raad De voorzitter J. MILLER ( 1 ) PB L 280 van 26.10.2010, blz. 10 . ( 2 ) PB L 281 van 28.10.2009, blz. 7 . ( 3 ) PB L 76 van 22.3.2011, blz. 59 .",
  "source": "EUR LEX"
}