{
  "url": "http://www.w3.org/1999/xhtml\"><!--",
  "content": "L_2014170NL.01006201.xml 11.6.2014 NL Publicatieblad van de Europese Unie L 170/62 RICHTLIJN 2014/77/EU VAN DE COMMISSIE van 10 juni 2014 tot wijziging van bijlagen I en II bij Richtlijn 98/70/EG van het Europees Parlement en de Raad betreffende de kwaliteit van benzine en van dieselbrandstof (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 98/70/EG van het Europees Parlement en de Raad van 13 oktober 1998 betreffende de kwaliteit van benzine en van dieselbrandstof en tot wijziging van Richtlijn 93/12/EEG van de Raad ( 1 ) , en met name artikel 10, lid 1, Overwegende hetgeen volgt: 1. Bij Richtlijn 98/70/EG worden milieutechnische specificaties en analysemethoden vastgesteld voor in de handel gebrachte benzine en dieselbrandstof. 2. Bij deze analysemethoden wordt verwezen naar bepaalde normen die zijn vastgesteld door het Europees Comité voor Normalisatie (CEN). Aangezien het CEN deze normen, gezien de technische vooruitgang, heeft vervangen door nieuwe normen, is het passend de verwijzing naar deze normen in de bijlagen I en II bij Richtlijn 98/70/EG te actualiseren. 3. De in deze richtlijn vervatte maatregelen zijn in overeenstemming met het advies van het bij artikel 11, lid 1, van Richtlijn 98/70/EG opgerichte Comité voor de brandstofkwaliteit, HEEFT DE VOLGENDE RICHTLIJN VASTGESTELD: Artikel 1 Richtlijn 98/70/EG wordt als volgt gewijzigd: 1) Bijlage I wordt als volgt gewijzigd: a) de tekst van voetnoot 1 wordt vervangen door: „De testmethoden komen overeen met de methoden van de norm EN 228:2012. De lidstaten mogen in plaats daarvan de in EN 228:2012 als vervangende norm aangemerkte testmethode gebruiken indien kan worden aangetoond dat deze methode even nauwkeurig en precies is als de testmethode die wordt vervangen.”; b) de tekst van voetnoot 6 wordt vervangen door: „Overige monoalcoholen en ethers waarvan het eindkookpunt niet hoger is dan in de norm EN 228:2012 is vastgesteld.”. 2) In bijlage II wordt de tekst van voetnoot 1 vervangen door: „De testmethoden komen overeen met de methoden van de norm EN 590:2013. De lidstaten mogen in plaats daarvan de in EN 590:2013 als vervangende norm aangemerkte testmethode gebruiken indien kan worden aangetoond dat deze methode even nauwkeurig en precies is als de testmethode die wordt vervangen.”. Artikel 2 1.   De lidstaten dienen binnen twaalf maanden na de bekendmaking van deze richtlijn in het Publicatieblad van de Europese Unie de nodige wettelijke en bestuursrechtelijke bepalingen vast te stellen en bekend te maken die vereist zijn om aan deze richtlijn te voldoen. Zij passen die bepalingen toe binnen twaalf maanden na de bekendmaking van deze richtlijn in het Publicatieblad van de Europese Unie . Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mede die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 10 juni 2014. Voor de Commissie De voorzitter José Manuel BARROSO ( 1 ) PB L 350 van 28.12.1998, blz. 58 .",
  "source": "EUR LEX"
}