{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990A0347:NL:HTML\">",
  "content": "EUR-Lex - 31990A0347 - NL Avis juridique important | 31990A0347 90/347/EEG: Advies van de Commissie van 26 juni 1990 aan de Nederlandse Regering over een ontwerp-wet betreffende het goederenvervoer over de weg (Slechts de tekst in de Nederlandse taal is authentiek) Publicatieblad Nr. L 170 van 03/07/1990 blz. 0049 - 0050 ***** ADVIES  VAN DE COMMISSIE van 26 juni 1990 aan de Nederlandse Regering over een ontwerp-wet betreffende het goederenvervoer over de weg (Slechts de tekst in de Nederlandse taal is authentiek) (90/347/EEG) In overeenstemming met artikel 1 van de beschikking van de Raad van 21 maart 1962 houdende vaststelling van een procedure voor het voorafgaande onderzoek en overleg omtrent bepaalde wettelijke en bestuursrechtelijke bepalingen welke door de Lid-Staten op het gebied van het vervoer worden overwogen (1), gewijzigd bij Beschikking 73/402/EEG (2), heeft de Nederlandse Regering de Commissie bij schrijven van 25 juli 1989 van haar Permanente Vertegenwoordiging bij de Europese Gemeenschappen kennisgeving gedaan van een ontwerp-wet betreffende het goederenvervoer over de weg. De Commissie heeft de brief van de Permanente Vertegenwoordiging van Nederland op 27 juli 1989 ontvangen. Op grond van artikel 2, lid 1, van de beschikking van de Raad brengt de Commissie het volgende advies uit: 1. De Commissie heeft met belangstelling kennis genomen van de ontwerp-wet betreffende het goederenvervoer over de weg, die haar door de Nederlandse Regering ter bespreking en voor advies wordt voorgelegd. Zij stelt vast dat volgens die regering de ontwerp-wet, die op 1 mei 1992 in werking zal treden, tot doel heeft de sociaal-economische structuur van de sector goederenvervoer over de weg te verbeteren, de noodzakelijke voorwaarden voor de goede werking van de vervoermarkt te creëren en de mogelijkheden voor de ontwikkeling van de gehele sector te verbeteren. 2. De Commissie waardeert het initiatief van de Nederlandse Regering dat gericht is op het tot stand brengen van gelijke concurrentievoorwaarden voor alle vervoersondernemers en op de verbetering van de kwaliteit van de dienstverlening in de sector goederenvervoer over de weg. De door de Nederlandse Regering overwogen opheffing van de kwantitatieve beperkingen en de vervanging daarvan door kwalitatieve voorwaarden voor het verkrijgen van toegang tot de markt zijn in overeenstemming met de ontwikkelingen welke door de Commissie worden voorgestaan en met Verordening (EEG) nr. 1841/88 van de Raad van 21 juni 1988 tot wijziging van Verordening (EEG) nr. 3164/76 betreffende het communautaire contingent voor het goederenvervoer over de weg tussen de Lid-Staten (3). Op deze wijze worden in Nederland de voorschriften voor het binnenlands vervoer en die welke van toepassing zijn op het internationaal vervoer tussen de Lid-Staten in overeenstemming gebracht. Deze overeenstemming kan de vervoerverrichtingen en de voltooiing van de interne markt in de sector goederenvervoer over de weg alleen maar vergemakkelijken. 3. De Commissie stelt vast dat voor de toepassing van de voorwaarden inzake betrouwbaarheid, financiële draagkracht en vakbekwaamheid ten aanzien van de toegang tot het beroep van ondernemer van nationaal en internationaal goederenvervoer over de weg wettelijke bepalingen zullen worden vastgesteld. Met betrekking tot de aangelegenheden waarop Richtlijn 74/561/EEG van de Raad (4), laatstelijk gewijzigd bij Richtlijn 89/438/EEG (5), betrekking heeft, dient de Commissie haar definitieve standpunt in beraad te houden totdat zij de mogelijkheid heeft na te gaan of de toepassingsbepalingen welke voor de uitvoering van de artikelen 9 en 10, artikel 13, lid 1, onder c), lid 2, onder b), en lid 3, en artikel 14, lid 1, van de ontwerp-wet moeten worden vastgesteld, in overeenstemming zijn met het gemeenschappelijk vervoerbeleid. 4. De Commissie vestigt de aandacht van de Nederlandse Regering erop dat bij de vaststelling van de wettelijke bepalingen op grond van artikel 26, lid 2, rekening dient te worden gehouden met de vrijstellingen van het vergunningenstelsel overeenkomstig de eerste richtlijn van de Raad van 23 juli 1962 inzake de vaststelling van bepaalde gemeenschappelijke regels voor het internationale vervoer (goederen- vervoer over de weg tegen vergoeding) (6) en die welke moeten worden toegepast met ingang van 1 januari 1993 overeenkomstig Verordening (EEG) nr. 1841/88. 5. De Commissie stelt in verband hiermee vast dat artikel 26, lid 2, onder c), voorziet in de mogelijkheid de toegang tot het Nederlandse grondgebied te ontzeggen aan ondernemingen welke niet in Nederland zijn gevestigd. Zij vestigt de aandacht van de Nederlandse Regering erop dat, op grond van het beginsel van de vrijheid van dienstverrichting, het verbod te discrimineren op grond van nationaliteit en de doelstelling een interne communautaire markt tot stand te brengen in de zin van een ruimte zonder interne grenzen zoals omschreven in het EEG-Verdrag, de maatregelen ter uitvoering van die bepaling niet tot gevolg mogen hebben dat de in een Lid-Staat van de Gemeenschap ingeschreven voertuigen de toegang tot het Nederlandse grondgebied kan worden ontzegd of dat die voertuigen aan de grens van Nederland worden tegengehouden. 6. Op grond van de in de punten 4 en 5 omschreven redenen houdt de Commissie haar definitieve standpunt ten aanzien van artikel 26 in beraad totdat zij de ter uitvoering van de bepalingen van dat artikel vast te stellen wettelijke bepalingen nader kan onderzoeken. 7. De Commissie neemt nota van en verheugt zich over het belang dat in het kader van de ontwerp-wet wordt toegekend aan de naleving van de in de vervoersector van kracht zijnde sociale en andere voorschriften, hetgeen tot uiting moet komen in een strikte interpretatie en een doeltreffende controle op de naleving van de toepasselijke voorschriften. 8. De Commissie neemt akte van de voorgestelde definitie van eigen vervoer (artikel 1, lid 1, onder g), van de Nederlandse ontwerp-wet). Zij stelt vast dat deze definitie afwijkt van die van punt 11 van bijlage I bij de eerste richtlijn van de Raad van 23 juli 1962 inzake de vaststelling van gemeenschappelijke regels voor bepaalde soorten goederenvervoer over de weg tussen Lid-Staten, zoals met name gewijzigd bij de Richtlijnen 80/49/EEG (1) en 84/647/EEG (2) van de Raad. De Commissie stelt derhalve voor de communautaire definitie te gebruiken. 9. De Commissie verzoekt de Nederlandse Regering haar tijdig de met het oog op de toepassing van de wet goederenvervoer over de weg te nemen uitvoeringsmaatregelen mede te delen. 10. De Commissie stelt de andere Lid-Staten van dit advies in kennis. Gedaan te Brussel, 26 juni 1990. Voor de Commissie Karel VAN MIERT Lid van de Commissie (1) PB nr. 23 van 3. 4. 1962, blz. 720/62. (2) PB nr. L 347 van 17. 12. 1973, blz. 48. (3) PB nr. L 163 van 30. 6. 1988, blz. 1. (4) PB nr. L 308 van 19. 11. 1974, blz. 18. (5) PB nr. L 212 van 22. 7. 1989, blz. 101. (6) PB nr. 70 van 6. 8. 1962, blz. 2005/62. (1) PB nr. L 18 van 24. 1. 1980, blz. 23. (2) PB nr. L 335 van 22. 12. 1984, blz. 72.",
  "source": "EUR LEX"
}