{
  "url": "http://www.w3.org/1999/xhtml\"><!--",
  "content": "L_202501070NL.000101.fmx.xml Publicatieblad van de Europese Unie NL L-serie 2025/1070 27.5.2025 BESLUIT (GBVB) 2025/1070 VAN DE RAAD van 26 mei 2025 tot wijziging van Besluit (GBVB) 2024/1484 betreffende beperkende maatregelen in het licht van de situatie in Rusland DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 27 mei 2024 heeft de Raad Besluit (GBVB) 2024/1484 ( 1 ) vastgesteld. (2) Op basis van een evaluatie van Besluit (GBVB) 2024/1484 moeten de daarin genoemde beperkende maatregelen tot en met 28 mei 2026 worden verlengd. (3) De Raad is van oordeel dat de vermeldingen voor twee natuurlijke personen moeten worden gewijzigd. (4) Besluit (GBVB) 2024/1484 moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2024/1484 wordt als volgt gewijzigd: 1) artikel 11 wordt vervangen door: “Artikel 11 Dit besluit is van toepassing tot en met 28 mei 2026. Dit besluit wordt voortdurend geëvalueerd. Het wordt verlengd of zo nodig gewijzigd, indien de Raad van oordeel is dat de doelstellingen ervan niet zijn verwezenlijkt. De in artikel 2, lid 7, bedoelde uitzonderingen op artikel 2, leden 1 en 2, worden op gezette tijden, en wel ten minste om de twaalf maanden, of op dringend verzoek van een lidstaat, de hoge vertegenwoordiger of de Commissie na een ingrijpende verandering in de omstandigheden, geëvalueerd.” ; 2) de bijlage bij Besluit (GBVB) 2024/1484 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 26 mei 2025. Voor de Raad De voorzitter C. SIEKIERSKI ( 1 ) Besluit (GBVB) 2024/1484 van de Raad van 27 mei 2024 betreffende beperkende maatregelen in het licht van de situatie in Rusland ( PB L, 2024/1484, 27.5.2024, ELI: http://data.europa.eu/eli/dec/2024/1484/oj ). BIJLAGE In de bijlage bij Besluit (GBVB) 2024/1484 worden in afdeling “A. Natuurlijke personen” de vermeldingen 11 en 18 vervangen door: Naam Identificatiegegevens Redenen Datum van plaatsing op de lijst “11. Kirill Sergeevich NIKIFOROV (Кирилл Сергеевич НИКИФОРОВ) Functie: rechter bij de regionale rechtbank van de oblast Vladimir Voormalig rechter bij de rechtbank van de stad Kovrov in de oblast Vladimir Geboortedatum: 14.3.1992 Nationaliteit: Russisch Geslacht: mannelijk Kirill Sergeevich Nikiforov was rechter bij de rechtbank van de stad Kovrov in de oblast Vladimir. Vanaf 2022 was hij rechtstreeks betrokken bij het creëren en handhaven van uiterst wrede leefomstandigheden voor Aleksej Navalny door herhaaldelijk diens klachten betreffende zijn behandeling tegen de strafkolonie IK-6, waar hij een straf van twaalf jaar uitzat als gevolg van politiek gemotiveerde vervolging, af te wijzen. Kirill Sergeevich Nikiforov is bijgevolg verantwoordelijk voor ernstige mensenrechtenschendingen in Rusland, waaronder foltering en andere wrede, onmenselijke of vernederende behandelingen of bestraffingen, willekeurige detentie, en de systematische schending van de vrijheid van mening en meningsuiting. Hij blijft actief in het Russische gerechtelijke apparaat en in december 2024 werd hij bevorderd tot rechter bij de regionale rechtbank van de oblast Vladimir. 27.5.2024 18. Oksana Vasilyevna DEMYASHEVA (Оксана Васильевна ДЕМЯШЕВА) Functie: ondervoorzitter van de rechtbank van het Kalininski-district in Sint-Petersburg Voormalig rechter bij de rechtbank van het Vasileostrovski-district in Sint-Petersburg Geboortedatum: 10.3.1980 Nationaliteit: Russisch Geslacht: vrouwelijk In haar voormalige functie als rechter bij de rechtbank van het Vasileostrovski-district in Sint-Petersburg heeft Oksana Vasilyevna Demyasheva de kunstenares Alexandra Skochilenko veroordeeld tot een gevangenisstraf van zeven jaar op grond van politiek gemotiveerde aanklachten omdat zij zogenaamd “nepnieuws” over het Russische leger had verspreid. Skochilenko werd gearresteerd wegens het vervangen van prijskaartjes door anti-oorlogklevertjes in een supermarkt. Zij was een van de eerste personen die werd beschuldigd op grond van de toen pas goedgekeurde strafwet betreffende het verbod op zogenaamd “nepnieuws” over het Russische leger, waarbij haar proces ruime publieke belangstelling kende wegens de ongekende druk die Skochilenko ondervond vanwege het gevangenisbestuur, de rechter en de aanklager. Oksana Vasilyevna Demyasheva is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. Zij blijft actief in het Russische gerechtelijke apparaat en in juni 2024 werd zij benoemd tot ondervoorzitter van de rechtbank van het Kalininski-district in Sint-Petersburg. 27.5.2024” ELI: http://data.europa.eu/eli/dec/2025/1070/oj ISSN 1977-0758 (electronic edition)",
  "source": "EUR LEX"
}