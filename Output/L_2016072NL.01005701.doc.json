{
  "url": "http://www.w3.org/1999/xhtml\">",
  "content": "L_2016072NL.01005701.xml 17.3.2016 NL Publicatieblad van de Europese Unie L 72/57 UITVOERINGSBESLUIT (EU) 2016/382 VAN DE COMMISSIE van 15 maart 2016 betreffende een door Duitsland krachtens Richtlijn 2006/42/EG van het Europees Parlement en de Raad genomen maatregel om het in de handel brengen van een type kabelpelmachine te verbieden (Kennisgeving geschied onder nummer C(2016) 1520) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2006/42/EG van het Europees Parlement en de Raad van 17 mei 2006 betreffende machines en tot wijziging van Richtlijn 95/16/EG ( 1 ) , en met name artikel 11, lid 3, Overwegende hetgeen volgt: (1) Overeenkomstig de procedure van artikel 11, lid 2, van Richtlijn 2006/42/EG heeft Duitsland de Commissie in kennis gesteld van een maatregel om het in de handel brengen van een kabelpelmachine van het type QJ-001 die door Taizhou City Luqiao Qi Jin Wire Peeling Machine Manufacturing, China wordt vervaardigd en door Fringo GmbH & Co. KG, Kurfürstendamm 96, 10709 Berlijn wordt verdeeld, te verbieden. (2) De reden voor de maatregel is de non-conformiteit van de kabelpelmachine met de essentiële gezondheids- en veiligheidseisen van bijlage I bij Richtlijn 2006/42/EG. (3) In punt 1.2.4.3 van bijlage I bij Richtlijn 2006/42/EG („Noodstop”) is bepaald dat een machine moet zijn voorzien van één of meerdere noodstopinrichtingen waarmee reële of dreigende gevaarlijke situaties kunnen worden afgewend. Dit geldt niet voor: a) machines waarbij het risico niet verminderd zou worden door de noodstopinrichting, hetzij omdat deze de normale tijd waarbinnen de machine stopt niet vermindert, hetzij omdat deze het niet mogelijk maakt de in verband met het risico vereiste bijzondere maatregelen te nemen, b) met de hand vastgehouden en/of met de hand geleide draagbare machines. Hoewel de kabelpelmachine niet onder de uitzonderingen valt, is deze niet uitgerust met een noodstop. (4) In punt 1.3.7 van bijlage I bij Richtlijn 2006/42/EG („Risico's in verband met de bewegende delen”) is bepaald dat de bewegende delen van de machine zodanig moeten zijn ontworpen en gebouwd dat het risico op aanraking waardoor zich ongelukken zouden kunnen voordoen, moet worden voorkomen, of, wanneer risico's blijven bestaan, dat de bewegende delen voorzien zijn van afschermingen of beveiligingsinrichtingen. De kabelpelmachine vertoont de volgende tekortkomingen: — er zijn bewegende delen die een risico vormen omdat zij geen beveiligingsinrichting hebben, te weten de V-riem, die bloot ligt; — de afstand tot de gevarenzone is onvoldoende: wanneer de veiligheidsafstanden niet in acht worden genomen, is het mogelijk de kabelgeleidingsrollen met de handen aan te raken. (5) In punt 1.7.1 van bijlage I bij Richtlijn 2006/42/EG („Informatie en waarschuwingen op de machine”) is bepaald dat schriftelijke of mondelinge informatie en waarschuwingen moeten worden gesteld in de officiële taal (of talen) van de Gemeenschap die overeenkomstig het Verdrag kunnen worden bepaald door de lidstaat waar de machine op de markt zal worden gebracht en/of zal worden in bedrijf gesteld en desgevraagd vergezeld kunnen gaan van versies in een andere officiële taal (of talen) van de Gemeenschap die de bedieners begrijpen. In het geval van de kabelpelmachine zijn de waarschuwingsboodschappen in de handleiding enkel in het Engels verstrekt. (6) In punt 1.7.4.2 van bijlage I bij Richtlijn 2006/42/EG („Inhoud van de gebruiksaanwijzing”) is de informatie bepaald die iedere gebruiksaanwijzing moet bevatten. De gebruiksaanwijzing van de kabelpelmachine bevat geen informatie over de restrisico's die, ondanks de geïntegreerde veiligheid bij het ontwerp van de machine en de genomen beschermingsmaatregelen en bijkomende voorzieningen, blijven bestaan, noch over het uitgestraalde geluidsvermogen, zoals in punt 1.7.4.2, onder l), is vereist. De tekeningen, schema's, beschrijvingen en toelichtingen die nodig zijn voor het gebruik, onderhoud en herstellen van de machine en voor de controle op de correcte werking ervan, zoals in punt 1.7.4.2, onder e), is vereist, ontbreken grotendeels of zijn onduidelijk. (7) De Commissie heeft Fringo GmbH&Co. KG en Taizhou City Luqiao Qi Jin Wire Peeling Machine Manufacturing verzocht opmerkingen over de maatregel van Duitsland te formuleren. Zij heeft hierop geen antwoord ontvangen. (8) Na onderzoek van het door de Duitse autoriteiten voorgelegde bewijsmateriaal is bevestigd dat de kabelpelmachine van het type QJ-001 die door Taizhou City Luqiao Qi Jin Wire Peeling Machine Manufacturing, China wordt vervaardigd en door Fringo GmbH&Co. KG, Duitsland wordt verdeeld, niet voldoet aan de essentiële gezondheids- en veiligheidseisen van deze richtlijn als bedoeld in artikel 5, lid 1, onder a), van Richtlijn 2006/42/EG en dat de non-conformiteit aanleiding geeft tot ernstige risico's op letsel voor de gebruikers. Het is daarom passend de door Duitsland genomen maatregel als gerechtvaardigd te beschouwen, HEEFT HET VOLGENDE BESLUIT VASTGESTELD: Artikel 1 De door Duitsland genomen maatregel om het in de handel brengen van een kabelpelmachine van het type QJ-001 die door Taizhou City Luqiao Qi Jin Wire Peeling Machine Manufacturing, China wordt vervaardigd en door Fringo GmbH&Co. KG, Kurfürstendamm 96, 10709 Berlijn wordt verdeeld, te verbieden, is gerechtvaardigd. Artikel 2 Dit besluit is gericht tot de lidstaten. Gedaan te Brussel, 15 maart 2016. Voor de Commissie Elżbieta BIEŃKOWSKA Lid van de Commissie ( 1 ) PB L 157 van 9.6.2006, blz. 24 .",
  "source": "EUR LEX"
}