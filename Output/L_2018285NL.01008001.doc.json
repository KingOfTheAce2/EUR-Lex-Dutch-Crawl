{
  "url": "http://www.w3.org/1999/xhtml\">",
  "content": "L_2018285NL.01008001.xml 13.11.2018 NL Publicatieblad van de Europese Unie L 285/80 BESLUIT (EU) 2018/1701 VAN DE COMMISSIE van 7 november 2018 over het voorgestelde burgerinitiatief „Verplichte identificatie van levensmiddelen als niet-vegetarisch/vegetarisch/veganistisch” (Kennisgeving geschied onder nummer C(2018) 7300) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het onderwerp van het voorgestelde burgerinitiatief „Verplichte identificatie van levensmiddelen als niet-vegetarisch/vegetarisch/veganistisch” wordt als volgt omschreven: „Voedseletikettering voor vegetariërs/veganisten”. (2) De doelstellingen van het voorgestelde burgerinitiatief worden als volgt omschreven: „Voor vegetariërs en veganisten is het in de hele EU moeilijk uit te maken welke producten geschikt zijn voor hen. Om te weten of ze een product al dan niet kunnen kopen, moeten ze de ingrediëntenlijst bestuderen en daarbij bijzonder goed letten op ingrediënten die zowel van plantaardige als dierlijke oorsprong kunnen zijn. Een bijkomende complicatie is dat er in de EU geen uniforme taal is. Daarom pleiten we voor regelgeving op grond waarvan alle producten door middel van een eenvoudig pictogram worden gelabeld als niet-vegetarisch, vegetarisch of veganistisch.”. (3) Het Verdrag betreffende de Europese Unie (VEU) versterkt het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (5) Op basis van artikel 114 van het Verdrag betreffende de werking van de Europese Unie (VWEU) kunnen, ter uitvoering van de Verdragen, bij rechtshandelingen van de Unie bepalingen worden vastgelegd inzake de onderlinge aanpassing van de wettelijke en bestuursrechtelijke bepalingen van de lidstaten die de instelling en de werking van de interne markt betreffen. (6) Om die redenen valt het voorgestelde burgerinitiatief niet zichtbaar buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen, als bedoeld in artikel 4, lid 2, onder b), van de verordening. (7) Bovendien is een burgercomité gevormd en zijn contactpersonen aangewezen overeenkomstig artikel 3, lid 2, van de verordening, en levert het voorgestelde burgerinitiatief geen misbruik op, is het niet lichtzinnig of ergerlijk en druist het niet duidelijk in tegen de in artikel 2 VEU vastgelegde waarden van de Unie. (8) Het voorgestelde burgerinitiatief „Verplichte vermelding niet-vegetarisch/vegetarisch/veganistisch” moet daarom worden geregistreerd, HEEFT HET VOLGENDE BESLUIT VASTGESTELD: Artikel 1 Het voorgestelde burgerinitiatief „Verplichte identificatie van levensmiddelen als niet-vegetarisch/vegetarisch/veganistisch” wordt geregistreerd. Artikel 2 Dit besluit treedt in werking op 12 november 2018. Artikel 3 Dit besluit is gericht tot de organisatoren (leden van het burgercomité) van het voorgestelde burgerinitiatief „Verplichte identificatie van levensmiddelen als niet-vegetarisch/vegetarisch/veganistisch”, vertegenwoordigd door mevrouw Madeleina KAY en mevrouw Stefania DELPRETE, die als contactpersonen optreden. Gedaan te Brussel, 7 november 2018. Voor de Commissie Frans TIMMERMANS Vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}