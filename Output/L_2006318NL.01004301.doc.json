{
  "url": "http://www.w3.org/1999/xhtml\">",
  "content": "L_2006318NL.01004301.xml 17.11.2006 NL Publicatieblad van de Europese Unie L 318/43 GEMEENSCHAPPELIJK STANDPUNT 2006/787/GBVB VAN DE RAAD van 13 november 2006 tot verlenging van de restrictieve maatregelen tegen Oezbekistan DE RAAD VAN DE EUROPESE UNIE, Gelet op het Verdrag betreffende de Europese Unie, en met name op artikel 15, Overwegende hetgeen volgt: (1) Op 14 november 2005 heeft de Raad Gemeenschappelijk Standpunt 2005/792/GBVB betreffende restrictieve maatregelen tegen Oezbekistan vastgesteld ( 1 ) . Deze maatregelen verstrijken op 14 november 2006. (2) In het licht van een evaluatie van de situatie in Oezbekistan heeft de Raad besloten de restrictieve maatregelen met een periode van twaalf maanden te verlengen, en de restricties voor toelating met zes maanden. (3) De Raad heeft echter besloten dat de in artikel 4 van Gemeenschappelijk Standpunt 2005/792/GBVB bedoelde vergaderingen opnieuw moeten worden belegd teneinde door middel van dialoog te bewerkstelligen dat Oezbekistan de beginselen van eerbiediging van de mensenrechten, de rechtsstaat en de fundamentele vrijheden naleeft. (4) Gedurende deze periode beziet de Raad deze maatregelen opnieuw in het licht van elke belangrijke wijziging in de huidige situatie, met name wat betreft de in overweging (7) van Gemeenschappelijk Standpunt 2005/792/GBVB vermelde punten. (5) Een optreden van de Gemeenschap is nodig om bepaalde maatregelen uit te voeren, HEEFT HET VOLGENDE GEMEENSCHAPPELIJK STANDPUNT VASTGESTELD: Artikel 1 De in de artikelen 1 en 2 van Gemeenschappelijk Standpunt 2005/792/GBVB vermelde maatregelen worden hierbij met een periode van twaalf maanden verlengd en de in artikel 3 vermelde maatregelen met zes maanden. Artikel 2 Dit gemeenschappelijk standpunt wordt voortdurend getoetst. Het wordt, zo nodig, verlengd of gewijzigd indien de Raad van oordeel is dat de doelstellingen ervan niet zijn verwezenlijkt. Artikel 3 Dit gemeenschappelijk standpunt treedt in werking op de dag van zijn vaststelling. Artikel 4 Dit gemeenschappelijk standpunt wordt bekendgemaakt in het Publicatieblad van de Europese Unie . Gedaan te Brussel, 13 november 2006. Voor de Raad De voorzitter E. TUOMIOJA ( 1 ) PB L 299 van 16.11.2005, blz. 72 .",
  "source": "EUR LEX"
}