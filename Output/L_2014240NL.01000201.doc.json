{
  "url": "http://www.w3.org/1999/xhtml\"><!--",
  "content": "L_2014240NL.01000201.xml 13.8.2014 NL Publicatieblad van de Europese Unie L 240/2 UITVOERINGSVERORDENING (EU) Nr. 873/2014 VAN DE COMMISSIE van 8 augustus 2014 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 augustus 2014. Voor de Commissie, namens de voorzitter, Martine REICHERTS Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) 1. Een product bestaande uit een rond deel met een diameter van ongeveer 15 cm en een buisvormig verlengstuk met een lengte van ongeveer 20 cm. Aan de bovenkant van het product bevindt zich een cirkelvormig gat waardoor lucht naar binnen kan stromen. Aan de onderkant bevindt zich aan het einde van het verlengstuk een kunststof ventiel. Het oppervlak aan de buitenkant bestaat uit twee delen textielstof die aan de binnenzijde zijn bekleed en aan elkaar zijn gelijmd. Aan de binnenkant bevindt zich een ronde cilinder van kunststof schuim met een uitsparing in het midden. Door het cirkelvormige gat aan de bovenkant af te dekken en druk uit te oefenen, wordt de lucht via het verlengde gedeelte en het ventiel naar een specifiek luchtmatras getransporteerd om deze op te pompen. Het product wordt aangeboden als een minipomp. (Zie foto A) ( *1 ) 8414 20 80 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur (ARI) en de bewoordingen van de GN-codes 8414 , 8414 20  en 8414 20 80 . Gezien zijn objectieve kenmerken betreft het product een met de hand bediende luchtpomp die uitsluitend door mankracht wordt aangedreven. Handpompen die uitsluitend door mankracht worden aangedreven en die zijn ontworpen om specifieke luchtmatrassen op te pompen, behoren tot de onderverdelingen 8414 20 20  en 8414 20 80  (zie ook de toelichtingen op de gecombineerde nomenclatuur (GN-toelichtingen), onderverdelingen 8414 20 20  en 8414 20 80 ). Het product moet daarom worden ingedeeld onder GN-code 8414 20 80  als andere handpompen, voor lucht. 2. Een niervormig product (met afmetingen van ongeveer 35 cm × 17 cm) met een buisvormig verlengstuk (met een lengte van ongeveer 25 cm) met drie ventielen. Aan de onderkant van het product bevindt zich een ventiel waardoor lucht naar binnen kan stromen. Aan de bovenkant bevinden zich aan het eind van het verlengstuk, naast elkaar, twee kunststof ventielen. Het oppervlak aan de buitenkant bestaat uit twee delen textielstof die aan de binnenzijde zijn bekleed en aan elkaar zijn gelijmd. Aan de binnenkant bevindt zich een ovaalvormig stuk kunststof schuim met een uitsparing. Deze uitsparing is aan de onderkant uitgerust met een ventiel. Door het ventiel aan de onderkant af te dekken en druk uit te oefenen, wordt de lucht via het verlengde gedeelte en het buitenste ventiel naar een specifieke luchtmatras getransporteerd om deze op te pompen. Het product wordt aangeboden als een minipomp. Het kan ook als kussen worden gebruikt door een van de ventielen van het verlengstuk in het andere te steken, zodat er geen lucht uit het product kan lopen. (Zie foto B) ( *1 ) 8414 20 80 De indeling is vastgesteld op basis van ARI 1, 3 c) en 6 voor de interpretatie van de gecombineerde nomenclatuur en de bewoordingen van de GN-codes 8414 , 8414 20  en 8414 20 80 . Enerzijds is het product een opblaasbaar kussen en behoort het als zodanig tot de kampeerartikelen van post 6306  (zie ook de GS-toelichtingen op post 6306  onder punt 5). Anderzijds is het product tevens een met de hand bediende luchtpomp die uitsluitend door mankracht wordt aangedreven en is ontworpen om specifieke luchtmatrassen op te pompen, en behoort het als zodanig tot post 8414  (zie ook de GN-toelichtingen op onderverdelingen 8414 20 20  en 8414 20 80 ). Aangezien de ene post niet specifieker is dan de andere in de zin van ARI 3 a) en het product niet kan worden ingedeeld aan de hand van het bepaalde onder ARI 3 b), wordt van de verschillende in aanmerking komende posten in de zin van ARI 3 c), de post toegepast die in volgorde van nummering van de twee posten (6306  en 8414 ) als laatste is geplaatst. Het product moet daarom worden ingedeeld onder GN-code 8414 20 80  als andere handpompen, voor lucht. Foto A Foto B ( *1 ) De foto is louter ter informatie.",
  "source": "EUR LEX"
}