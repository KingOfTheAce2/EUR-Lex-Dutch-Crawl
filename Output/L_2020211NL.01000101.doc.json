{
  "url": "http://www.w3.org/1999/xhtml\">",
  "content": "L_2020211NL.01000101.xml 3.7.2020 NL Publicatieblad van de Europese Unie L 211/1 UITVOERINGSVERORDENING (EU) 2020/956 VAN DE COMMISSIE van 26 juni 2020 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 juni 2020. Voor de Commissie, namens de voorzitter, Philip KERMODE Waarnemend directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een kubusvormig, van een aluminiumlegering vervaardigd artikel met afmetingen van ongeveer 370 × 194 × 42 mm. Het is uitgerust met koelribben en aan één zijde twee aansluitingen, een inlaat en een uitlaat, voor koelvloeistof. Het artikel is ontworpen om in het koelsysteem van de motor te worden geplaatst (in het zogenaamde kleine koelcircuit) onder het dashboard van motorvoertuigen met zuigermotoren van de posten 8701 tot en met 8705. Het artikel draagt de warmte die wordt opgenomen door de koelvloeistof (afkomstig van de motor van het voertuig) over aan de lucht. De verwarmde lucht wordt vervolgens naar de binnencabine van het voertuig gevoerd door middel van bijkomende toestellen, die niet samen met het artikel worden aangeboden. Het artikel stelt verder de motor in staat tijdens de opwarmfase zijn optimale bedrijfstemperatuur te bereiken. 8708 91 35 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 e) op afdeling XVII, aantekening 3 op afdeling XVII en de tekst van de GN-codes 8708, 8708 91  en 8708 91 35 . Op basis van de objectieve kenmerken van het artikel is indeling onder onderverdeling 8419 50 als warmtewisselaars uitgesloten, aangezien de door de koelvloeistof opgenomen warmte aan de lucht wordt overgedragen en het derhalve de functie van radiator vervult voor artikelen bedoeld bij afdeling XVII (zie aantekening 1, onder l), op afdeling XVI, aantekening 2 e) op afdeling XVII, en aantekening 1 g) op hoofdstuk 84). Indeling onder onderverdeling 8708 29  als andere delen en toebehoren van carrosserieën (als niet-elektrisch verwarmings- en ontdooisysteem dat gebruikmaakt van de warmte die wordt geproduceerd door de motor van het voertuig zoals bedoeld in de GS-toelichting op post 8708 B) is uitgesloten omdat het artikel de warmte niet rechtstreeks voor verwarming of ontdooiing gebruikt, maar de door de koelvloeistof opgenomen warmte enkel overdraagt aan de lucht. Het artikel moet daarom worden ingedeeld onder GN-code 8708 91 35  als radiatoren voor motorvoertuigen bedoeld bij de posten 8701 tot en met 8705.",
  "source": "EUR LEX"
}