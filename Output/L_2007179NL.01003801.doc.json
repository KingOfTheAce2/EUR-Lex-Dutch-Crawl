{
  "url": "http://www.w3.org/1999/xhtml\">",
  "content": "L_2007179NL.01003801.xml 7.7.2007 NL Publicatieblad van de Europese Unie L 179/38 BESLUIT VAN DE RAAD van 30 mei 2007 inzake de ondertekening en de voorlopige toepassing van de Overeenkomst tussen de Europese Gemeenschap en de regering van de Republiek Kirgizië inzake bepaalde aspecten van luchtdiensten (2007/470/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 80, lid 2, in samenhang met artikel 300, lid 2, eerste alinea, eerste zin, Gelet op het voorstel van de Commissie, Overwegende hetgeen volgt: (1) De Raad heeft de Commissie op 5 juni 2003 gemachtigd met derde landen te onderhandelen over de vervanging van sommige bepalingen in bestaande bilaterale overeenkomsten door een communautaire overeenkomst. (2) Overeenkomstig de mechanismen en richtsnoeren in de bijlage bij het besluit van de Raad waarbij de Commissie werd gemachtigd om met derde landen te onderhandelen over de vervanging van sommige bepalingen in bestaande bilaterale overeenkomsten door een communautaire overeenkomst, heeft de Commissie namens de Gemeenschap met de Republiek Kirgizië onderhandeld over een overeenkomst inzake bepaalde aspecten van luchtdiensten. (3) Onder voorbehoud van sluiting op een later tijdstip dient de overeenkomst die op basis van deze onderhandelingen tot stand is gekomen, te worden ondertekend en voorlopig te worden toegepast, BESLUIT: Artikel 1 De ondertekening van de Overeenkomst tussen de Europese Gemeenschap en de regering van de Republiek Kirgizië inzake bepaalde aspecten van luchtdiensten wordt namens de Gemeenschap goedgekeurd, onder voorbehoud van sluiting van het besluit van de Raad betreffende de sluiting van deze overeenkomst. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Europese Gemeenschap te ondertekenen, onder voorbehoud van sluiting. Artikel 3 In afwachting van haar inwerkingtreding past de Gemeenschap de overeenkomst voorlopig toe vanaf de eerste dag van de maand waarop de partijen elkaar in kennis hebben gesteld van de voltooiing van de procedures die hiervoor nodig zijn. Artikel 4 De voorzitter van de Raad wordt gemachtigd tot het doen van de in artikel 9, lid 2, van de overeenkomst bedoelde kennisgeving. Gedaan te Brussel, 30 mei 2007. Voor de Raad De voorzitter F. MÜNTEFERING",
  "source": "EUR LEX"
}