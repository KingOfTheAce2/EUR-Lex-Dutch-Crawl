{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0430:NL:HTML\">",
  "content": "EUR-Lex - 31997D0430 - NL Avis juridique important | 31997D0430 97/430/EG: Besluit van de Raad van 2 juni 1997 betreffende de sluiting van de Euro-mediterrane Interim- associatieovereenkomst voor handel en samenwerking tussen de Europese Gemeenschap, enerzijds, en de Palestijnse Bevrijdingsorganisatie ten behoeve van de Palestijnse Autoriteit van de Westelijke Jordaanoever en de Gazastrook, anderzijds Publicatieblad Nr. L 187 van 16/07/1997 blz. 0001 - 0002 BESLUIT VAN DE RAAD van 2 juni 1997 betreffende de sluiting van de Euro-mediterrane Interim-associatieovereenkomst voor handel en samenwerking tussen de Europese Gemeenschap, enerzijds, en de Palestijnse Bevrijdingsorganisatie ten behoeve van de Palestijnse Autoriteit van de Westelijke Jordaanoever en de Gazastrook, anderzijds (97/430/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op de artikelen 113 en 130 Y, juncto artikel 228, lid 2, eerste zin, en artikel 228, lid 3, tweede alinea, Gezien het voorstel van de Commissie (1), Gezien de instemming van het Europees Parlement (2), Overwegende dat krachtens artikel 130 U van het Verdrag het beleid van de Gemeenschap op het gebied van ontwikkelingssamenwerking gericht moet zijn op de bevordering van de duurzame economische en sociale ontwikkeling van de ontwikkelingslanden, hun harmonische en geleidelijke integratie in de wereldeconomie, en de strijd tegen de armoede in die landen; Overwegende dat de op 24 februari 1997 te Brussel ondertekende Euro-mediterrane Interim-associatieovereenkomst voor handel en samenwerking tussen de Europese Gemeenschap, enerzijds, en de Palestijnse Bevrijdingsorganisatie ten behoeve van de Palestijnse Autoriteit van de Westelijke Jordaanoever en de Gazastrook, anderzijds, de banden tussen de Palestijnen en de Europese Unie in het kader van het Euro-mediterrane partnerschap zal consolideren, en het pad zal effenen voor de aanvang van onderhandelingen met het oog op de sluiting van een Euro-mediterrane associatieovereenkomst, BESLUIT: Artikel 1 De Euro-mediterrane Interim-associatieovereenkomst voor handel en samenwerking tussen de Europese Gemeenschap, enerzijds, en de Palestijnse Bevrijdingsorganisatie (PLO) ten behoeve van de Palestijnse Autoriteit van de Westelijke Jordaanoever en de Gazastrook, anderzijds, samen met de bijlagen, de protocollen, de briefwisseling en de verklaringen wordt namens de Gemeenschap goedgekeurd. De in de eerste alinea genoemde teksten zijn aan dit besluit gehecht. Artikel 2 Namens de Gemeenschap verricht de Voorzitter van de Raad de in artikel 75 van de Interim-overeenkomst bedoelde kennisgeving. Artikel 3 De Gemeenschap wordt in het Gemengd Comité bedoeld in artikel 63 van de overeenkomst vertegenwoordigd door de Commissie, bijgestaan door vertegenwoordigers van de lidstaten. Voor de toepassing van artikel 63, lid 1, tweede alinea, van de overeenkomst wordt het standpunt van de Gemeenschap in het Comité bepaald door de Raad op voorstel van de Commissie en overeenkomstig het bepaalde in het Verdrag tot oprichting van de Europese Gemeenschap. Gedaan te Luxemburg, 2 juni 1997. Voor de Raad De Voorzitter H. VAN MIERLO (1) PB nr. C 128 van 24. 4. 1997, blz. 1. (2) PB nr. C 132 van 28. 4. 1997.",
  "source": "EUR LEX"
}