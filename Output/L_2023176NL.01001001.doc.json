{
  "url": "http://www.w3.org/1999/xhtml\">",
  "content": "L_2023176NL.01001001.xml 11.7.2023 NL Publicatieblad van de Europese Unie L 176/10 UITVOERINGSVERORDENING (EU) 2023/1436 VAN DE COMMISSIE van 10 juli 2023 tot niet-verlenging van de goedkeuring van de werkzame stof dimoxystrobin overeenkomstig Verordening (EG) nr. 1107/2009 van het Europees Parlement en de Raad en tot wijziging van Uitvoeringsverordening (EU) nr. 540/2011 van de Commissie en Uitvoeringsverordening (EU) 2015/408 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 20, lid 1, en artikel 78, lid 2, Overwegende hetgeen volgt: (1) Bij Richtlijn 2006/75/EG van de Commissie ( 2 ) is dimoxystrobin in bijlage I bij Richtlijn 91/414/EEG van de Raad ( 3 ) opgenomen als werkzame stof. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 overeenkomstig artikel 78, lid 3, van die verordening en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De goedkeuring van de werkzame stof dimoxystrobin, zoals vermeld in deel A van de bijlage bij Uitvoeringsverordening (EU) nr. 540/2011, vervalt op 31 januari 2024. (4) Er is overeenkomstig artikel 1 van Uitvoeringsverordening (EU) nr. 844/2012 van de Commissie ( 5 ) bij Hongarije, de lidstaat-rapporteur, en Ierland, de lidstaat-corapporteur, binnen de in dat artikel vastgestelde termijn een aanvraag tot verlenging van de goedkeuring van de werkzame stof dimoxystrobin ingediend. (5) De aanvrager heeft de overeenkomstig artikel 6 van Uitvoeringsverordening (EU) nr. 844/2012 vereiste aanvullende dossiers ingediend bij de lidstaat-rapporteur, de lidstaat-corapporteur, de Commissie en de Europese Autoriteit voor voedselveiligheid (EFSA). De lidstaat-rapporteur heeft vastgesteld dat de aanvraag volledig was. (6) De lidstaat-rapporteur heeft in overleg met de lidstaat-corapporteur een ontwerpbeoordelingsverslag over de verlenging opgesteld en dit verslag op 1 september 2017 bij de EFSA en de Commissie ingediend. In het ontwerpbeoordelingsverslag over de verlenging heeft de lidstaat-rapporteur voorgesteld de goedkeuring van de werkzame stof dimoxystrobin te verlengen. (7) De EFSA heeft het aanvullende beknopte dossier toegankelijk gemaakt voor het publiek. De EFSA heeft het ontwerpbeoordelingsverslag over de verlenging voor opmerkingen tevens aan de aanvrager en de lidstaten doorgestuurd en heeft een openbare raadpleging hierover gehouden. De EFSA heeft de ontvangen opmerkingen aan de Commissie doorgestuurd. (8) De EFSA heeft in januari en juni 2022 deskundigen geraadpleegd op het gebied van de toxicologie bij zoogdieren, de lotgevallen en het gedrag in het milieu en ecotoxicologie. Naar aanleiding van die raadplegingen heeft de EFSA vastgesteld dat er punten van zorg bestaan, met name met betrekking tot de verontreiniging van grondwater met toxicologisch relevante metabolieten van dimoxystrobin. (9) Op 12 augustus 2022 heeft de Commissie de EFSA, in het licht van het door de EFSA vastgestelde punt van zorg in verband met de verontreiniging van grondwater, verzocht om een verklaring met een samenvatting van haar belangrijkste bevindingen over de beoordeling van de lotgevallen en het gedrag in het milieu en de ecotoxicologie van de werkzame stof dimoxystrobin. (10) Op 11 oktober 2022 heeft de EFSA die verklaring aan de Commissie meegedeeld ( 6 ) . (11) In haar verklaring heeft de EFSA bevestigd dat er sprake is van een kritiek punt van zorg ten aanzien van alle representatieve gebruiksdoeleinden van de werkzame stof, en dat er met name een grote kans bestaat op de verontreiniging van grondwater met toxicologisch relevante metabolieten van dimoxystrobin (505M08 en 505M09) onder alle geologische en klimatologische omstandigheden die in de grondwaterbeoordelingsscenario’s worden beschreven. (12) De Commissie heeft op 8 december 2022 een ontwerpverslag over de verlenging van de goedkeuring van dimoxystrobin en op 25 januari 2023 een ontwerp van deze verordening voorgelegd aan het Permanent Comité voor planten, dieren, levensmiddelen en diervoeders. (13) De Commissie heeft de aanvrager verzocht opmerkingen over de verklaring van de EFSA in te dienen. Overeenkomstig artikel 14, lid 1, derde alinea, van Uitvoeringsverordening (EU) nr. 844/2012 heeft de Commissie de aanvrager ook verzocht opmerkingen over het ontwerpverslag over de verlenging in te dienen. De aanvrager heeft zijn opmerkingen ingediend en deze zijn zorgvuldig onderzocht. (14) Ondanks de argumenten van de aanvrager konden de punten van zorg in verband met de lotgevallen en het gedrag in het milieu en de ecotoxicologie van dimoxystrobin niet worden weggenomen. (15) Bijgevolg is niet aangetoond dat dimoxystrobin voldoet aan de goedkeuringscriteria van artikel 4 van Verordening (EG) nr. 1107/2009. Het is derhalve passend de goedkeuring van die werkzame stof niet te verlengen. (16) Uitvoeringsverordening (EU) nr. 540/2011 moet daarom dienovereenkomstig worden gewijzigd. (17) Dimoxystrobin is bij Uitvoeringsverordening (EU) 2015/408 van de Commissie ( 7 ) vermeld als stof die in aanmerking komt om te worden vervangen. Aangezien de goedkeuring van dimoxystrobin niet wordt verlengd, is die vermelding niet langer relevant. Bijgevolg moet dimoxystrobin uit de bijlage bij Uitvoeringsverordening (EU) 2015/408 worden geschrapt. (18) De lidstaten moeten tijd krijgen om de toelatingen voor gewasbeschermingsmiddelen die dimoxystrobin bevatten, in te trekken. (19) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die dimoxystrobin bevatten, moet die periode uiterlijk twaalf maanden na de inwerkingtreding van deze verordening aflopen. (20) Bij Uitvoeringsverordening (EU) 2023/115 van de Commissie ( 8 ) is de geldigheidsduur van de goedkeuring van dimoxystrobin verlengd tot en met 31 januari 2024, opdat de verlengingsprocedure vóór het verstrijken van die goedkeuringsperiode zou kunnen worden voltooid. Aangezien er voor het verstrijken van die goedkeuringsperiode echter een besluit over de niet-verlenging van de goedkeuring is genomen, moet deze verordening al voor die datum in werking treden. (21) Deze verordening laat de mogelijkheid om een nieuwe aanvraag voor de goedkeuring van dimoxystrobin in te dienen overeenkomstig artikel 7 van Verordening (EG) nr. 1107/2009 onverlet. (22) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-verlenging van de goedkeuring van de werkzame stof De goedkeuring van de werkzame stof dimoxystrobin wordt niet verlengd. Artikel 2 Wijziging van Uitvoeringsverordening (EU) nr. 540/2011 In deel A van de bijlage bij Uitvoeringsverordening (EU) nr. 540/2011 wordt de vermelding voor dimoxystrobin in rij 128 geschrapt. Artikel 3 Wijziging van Uitvoeringsverordening (EU) 2015/408 In de bijlage bij Uitvoeringsverordening (EU) 2015/408 wordt de vermelding voor dimoxystrobin geschrapt. Artikel 4 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof dimoxystrobin bevatten, uiterlijk op 31 januari 2024 in. Artikel 5 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode loopt uiterlijk op 31 juli 2024 af. Artikel 6 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 juli 2023. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Richtlijn 2006/75/EG van de Commissie van 11 september 2006 tot wijziging van Richtlijn 91/414/EEG van de Raad teneinde dimoxystrobin op te nemen als werkzame stof ( PB L 248 van 12.9.2006, blz. 3 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). Deze verordening is vervangen door Verordening (EU) 2020/1740, maar blijft van toepassing op de procedure voor de verlenging van de goedkeuring van werkzame stoffen: 1) waarvan de geldigheidsduur van de goedkeuring voor 27 maart 2024 verstrijkt, of 2) waarvan de geldigheidsduur van de goedkeuring bij een op of na 27 maart 2021 overeenkomstig artikel 17 van Verordening (EG) nr. 1107/2009 vastgestelde verordening wordt verlengd tot en met 27 maart 2024 of een latere datum. ( 6 ) EFSA (Europese Autoriteit voor voedselveiligheid), 2022: Statement concerning the assessment of environmental fate and behaviour and ecotoxicology in the context of the pesticides peer review of the active substance dimoxystrobin. EFSA Journal 2022; 20(11): e07634 https://doi.org/10.2903/j.efsa.2022.7634 ( 7 ) Uitvoeringsverordening (EU) 2015/408 van de Commissie van 11 maart 2015 inzake uitvoering van artikel 80, lid 7, van Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen en tot vaststelling van een lijst van stoffen die in aanmerking komen om te worden vervangen ( PB L 67 van 12.3.2015, blz. 18 ). ( 8 ) Uitvoeringsverordening (EU) 2023/115 van de Commissie van 16 januari 2023 tot wijziging van Uitvoeringsverordening (EU) nr. 540/2011 wat betreft de verlenging van de geldigheidsduur van de goedkeuring van de werkzame stof dimoxystrobin ( PB L 15 van 17.1.2023, blz. 13 ).",
  "source": "EUR LEX"
}