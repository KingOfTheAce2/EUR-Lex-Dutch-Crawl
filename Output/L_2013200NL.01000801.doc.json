{
  "url": "http://www.w3.org/1999/xhtml\"><!--",
  "content": "L_2013200NL.01000801.xml 25.7.2013 NL Publicatieblad van de Europese Unie L 200/8 UITVOERINGSVERORDENING (EU) Nr. 707/2013 VAN DE COMMISSIE van 23 juli 2013 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 juli 2013. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Gelaste pijpen van niet-gelegeerd staal, met rond profiel en een lengte van 3 of 6 m, een wanddikte van 2,6 tot 3,6 mm en een uitwendige diameter van 33,7 tot 114,2 mm, met groeven aan beide uiteinden. Zij zijn bedoeld om te worden gebruikt als pijpen in een sprinklerinstallatie. ( *1 ) zie afbeelding. 7306 30 77 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de bewoordingen van de GN-codes 7306 , 7306 30  en 7306 30 77 . Gelet op hun objectieve kenmerken en eigenschappen voldoen de goederen aan de voorwaarden van post 7306 . Deze post omvat ook buizen en pijpen die worden gebruikt bijvoorbeeld in machines van hoofdstuk 84 (zie ook de GS-toelichtingen op post 7306 ). Het beoogde gebruik van de pijpen is niet inherent aan hun objectieve kenmerken omdat zij geen specifieke vorm hebben, zij niet zijn vervaardigd tot specifiek onderkenbare artikelen en derhalve, als zodanig, niet kunnen worden onderkend als delen van een mechanisch toestel voor het spuiten, verspreiden of verstuiven van vloeistoffen of van poeder van post 8424 . De groeven dienen alleen voor het verbinden van de pijpen. Indeling als delen van mechanische toestellen van post 8424  is derhalve uitgesloten. De pijpen moeten daarom worden ingedeeld onder GN-code 7306 30 77  als andere gelaste pijpen van niet-gelegeerd staal. ( *1 ) De afbeelding is louter ter informatie.",
  "source": "EUR LEX"
}