{
  "url": "http://www.w3.org/1999/xhtml\">",
  "content": "L_2015328NL.01005501.xml 12.12.2015 NL Publicatieblad van de Europese Unie L 328/55 UITVOERINGSVERORDENING (EU) 2015/2317 VAN DE COMMISSIE van 8 december 2015 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 december 2015. Voor de Commissie, namens de voorzitter, Heinz ZOUREK Directeur-generaal Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een naaimachine met vrije arm voor huishoudelijk gebruik, met een ingebouwde elektromotor met een vermogen van 70 watt, hoofdzakelijk bestaande uit een steekplaat, een voetje, een spoelhouder, bedieningsknoppen, een ingebouwd licht en een voetpedaal met snoer, en met verschillende accessoires (bv. spoelen, geleiders, een stel naalden, tweelingnaalden enz.). De machine weegt ongeveer 7 kg (met inbegrip van de motor) en heeft meer dan 24 naaiprogramma's. De waarde bedraagt meer dan 65 EUR. De machine werkt met een boven- en onderdraad. De ene draad wordt in de naald geregen en de andere bevindt zich onderaan op een spoeltje (stiksteektechniek). De naaimachine kan verschillende soorten steken maken, maar die zijn allemaal gebaseerd op het hierboven beschreven principe. De machine kan een overlocksteek alleen imiteren en kan niet tegelijkertijd uitpuilend materiaal wegknippen. 8452 10 11 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8452 , 8452 10  en 8452 10 11 . Gezien de functie, bouw, fysieke kenmerken en werking moet de naaimachine worden beschouwd als een naaimachine die uitsluitend stiksteken kan vormen van onderverdeling 8452 10 , omdat deze uitsluitend steken kan vormen die zijn gebaseerd op het stiksteekprincipe (zie ook de GN-toelichtingen bij de onderverdelingen 8452 10 11  en 8452 10 19 , punt 1 a)). Het product moet daarom worden ingedeeld onder GN-code 8452 10 11  als naaimachines voor huishoudelijk gebruik die uitsluitend stiksteken kunnen vormen, met een waarde van meer dan 65 EUR per stuk.",
  "source": "EUR LEX"
}