{
  "url": "http://www.w3.org/1999/xhtml\"><!--",
  "content": "L_2018126NL.01000601.xml 23.5.2018 NL Publicatieblad van de Europese Unie L 126/6 BESLUIT (EU) 2018/752 VAN DE RAAD van 14 mei 2018 betreffende het standpunt dat namens de Europese Unie moet worden ingenomen tijdens de 99e vergadering van de Maritieme Veiligheidscommissie van de Internationale Maritieme Organisatie over de vaststelling van wijzigingen aan SOLAS-voorschriften II-1/1 en II-1/8-1, de goedkeuring van de bijhorende richtsnoeren inzake operationele informatie voor kapiteins in geval van een volloopincident voor vóór 1 januari 2014 gebouwde passagiersschepen, en de vaststelling van wijzigingen aan de Internationale Code voor brandproefprocedures 2010 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het optreden van de Unie in de maritieme-vervoerssector dient gericht te zijn op verbetering van de maritieme veiligheid. (2) De Maritieme Veiligheidscommissie (MSC) van de Internationale Maritieme Organisatie (IMO) zal naar verwachting tijdens de 99e vergadering (MSC 99) van 16 tot en met 25 mei 2018 wijzigingen van voorschriften II-1/1 en II-1/8-1 van het Internationaal Verdrag voor de beveiliging van mensenlevens op zee („SOLAS”) inzake de beschikbaarheid aan boord van bestaande passagiersschepen van een stabiliteitscomputer die de kapitein moet bijstaan in geval van een volloopincident („wijzigingen aan SOLAS-voorschriften II-1/1 en II-1/8-1”), vaststellen, de bijhorende richtsnoeren inzake operationele informatie voor kapiteins in geval van een volloopincident voor vóór 1 januari 2014 gebouwde passagiersschepen („bijhorende richtsnoeren”) goedkeuren en wijzigingen van de Internationale Code voor brandproefprocedures 2010 („FTP-code”) vaststellen. (3) Aangezien de wijzigingen van SOLAS-voorschriften II-1/1 en II-1/8-1, de goedkeuring van bijhorende richtsnoeren en de vaststelling van wijzigingen van de FTP-code aanzienlijke gevolgen kunnen hebben voor de inhoud van het Unierecht — te weten Richtlijn 2009/45/EG van het Europees Parlement en de Raad ( 1 ) — is het wenselijk dat het door de Unie in te nemen standpunt in de MSC 99 wordt vastgesteld. (4) De wijzigingen van SOLAS-voorschriften II-1/1 en II-1/8-1 en van de bijhorende richtsnoeren moeten uitmonden in operationele richtsnoeren voor bestaande passagiersschepen, waarbij regelmatig bijgewerkte informatie wordt verstrekt over de residuele lekstabiliteit van het schip na een volloopincident. (5) De wijzigingen van de FTP-code betreffende proefvereisten voor blootliggende vloerbedekkingen strekken ertoe dat deze bepalingen ook van toepassing zijn op passagiersschepen die minder dan 36 passagiers vervoeren. (6) Voor zover de wijzigingen van SOLAS-voorschriften II-1/1 en II-1/8-1, de goedkeuring van de bijhorende richtsnoeren en de wijzigingen van de FTP-code gevolgen kunnen hebben voor de bepalingen van Richtlijn 2009/45/EG inzake passagiersschepen en hogesnelheidspassagiersschepen die voor binnenlandse reizen worden gebruikt, vallen deze wijzigingen onder de exclusieve bevoegdheid van de Unie. (7) De Unie is geen lid van de IMO en geen partij bij de desbetreffende verdragen en codes. De Raad dient daarom de lidstaten te machtigen het standpunt van de Unie uit te dragen en te verklaren dat ze ermee instemmen dat ze door de genoemde wijzigingen gebonden zijn, voor zover deze wijzigingen onder de exclusieve bevoegdheid van de Unie vallen, HEEFT HET VOLGENDE BESLUIT VASTGESTELD: Artikel 1 Het namens de Unie tijdens de 99e vergadering van de Maritieme Veiligheidscommissie van de IMO in te nemen standpunt houdt in dat wordt ingestemd met: a) de vaststelling van wijzigingen van de SOLAS-voorschriften II-1/1 en II-1/8-1 zoals vastgesteld in bijlage 1 bij IMO-document MSC 99/3, en de goedkeuring van de bijhorende richtsnoeren zoals vastgesteld in bijlage 1 van de IMO-subcommissie inzake scheepsontwerp en -bouw (SDC) document SDC 5/15; b) de vaststelling van wijzigingen van tabel 1 van bijlage 3 bij de FTP-code zoals vastgesteld in bijlage 2 bij IMO-document MSC 99/3. Artikel 2 1.   Het namens de Unie in te nemen standpunt zoals opgenomen in artikel 1, wordt uitgedrukt door de lidstaten, die alle lid zijn van de IMO en die gezamenlijk optreden in het belang van de Unie. 2.   Geringe wijzigingen in het in artikel 1 bedoelde standpunt kunnen worden overeengekomen zonder nader besluit door de Raad. Artikel 3 De lidstaten worden hierbij gemachtigd ermee in te stemmen dat ze in het belang van de Unie gebonden zijn door de in artikel 1 genoemde wijzigingen voor zover deze onder de exclusieve bevoegdheid van de Unie vallen. Artikel 4 Dit besluit is gericht tot de lidstaten. Gedaan te Brussel, 14 mei 2018. Voor de Raad De voorzitter E. ZAHARIEVA ( 1 ) Richtlijn 2009/45/EG van het Europees Parlement en de Raad van 6 mei 2009 inzake veiligheidsvoorschriften en -normen voor passagiersschepen ( PB L 163 van 25.6.2009, blz. 1 ).",
  "source": "EUR LEX"
}