{
  "url": "http://www.w3.org/1999/xhtml\">",
  "content": "L_2014048NL.01001001.xml 19.2.2014 NL Publicatieblad van de Europese Unie L 48/10 BESLUIT VAN DE RAAD van 18 februari 2014 tot verlenging van de geldigheidsduur van Besluit 2012/96/EU (2014/96/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, Gezien de Partnerschapsovereenkomst tussen de leden van de groep van Staten in Afrika, het Caribisch Gebied en de Stille Oceaan, enerzijds, en de Europese Gemeenschap en haar lidstaten, anderzijds, ondertekend te Cotonou op 23 juni 2000 ( 1 ) (de „ACS-EU-partnerschapsovereenkomst”), laatst gewijzigd in Ouagadougou (Burkina Faso) op 22 juni 2010 ( 2 ) , en met name artikel 96, Gezien het Intern Akkoord tussen de vertegenwoordigers van de regeringen van de lidstaten, in het kader van Raad bijeen, inzake te nemen maatregelen en te volgen procedures voor de tenuitvoerlegging van de ACS-EG-partnerschapsovereenkomst ( 3 ) , en met name artikel 3, Gezien het voorstel van de Europese Commissie, Overwegende hetgeen volgt: (1) Bij Besluit 2002/148/EG van de Raad ( 4 ) werd het overleg met de Republiek Zimbabwe krachtens artikel 96, lid 2, onder c), van de ACS-EU-partnerschapsovereenkomst afgesloten en werden passende maatregelen genomen. Sindsdien zijn die passende maatregelen aangepast en is de geldigheidsduur ervan regelmatig herzien. (2) Als blijk van de onverminderde betrokkenheid van de Unie bij het proces van het algemeen politiek akkoord besloot de Raad op 7 augustus 2012 bij Besluit 2012/470/EU ( 5 ) de geldigheidsduur van Besluit 2012/96/EU ( 6 ) te verlengen en de toepassing van de passende maatregelen tot beperking van de samenwerking met Zimbabwe, die krachtens artikel 96 van de ACS-EU-partnerschapsovereenkomst waren getroffen, voor een periode van twaalf maanden op te schorten. Op 9 augustus 2013 besloot de Raad bij Besluit 2013/428/EU ( 7 ) de geldigheidsduur van Besluit 2012/96/EU verder te verlengen tot 20 februari 2014 en tegelijk de toepassing van de passende maatregelen verder op te schorten. (3) Overeenkomstig de beslissing van de Raad om de volledige tenuitvoerlegging van de belangrijkste bepalingen van de grondwet van Zimbabwe van 2013 en van de resterende aanbevelingen van internationale en binnenlandse waarnemers in verband met de hervorming van het kiesstelsel na de verkiezingen van juli 2013 verder te stimuleren, moet de geldigheidsduur van Besluit 2012/96/EU verder worden verlengd en tegelijk de toepassing van de passende maatregelen verder worden opgeschort. (4) De Unie kan dit besluit te allen tijde herzien, HEEFT HET VOLGENDE BESLUIT VASTGESTELD: Artikel 1 De geldigheidsduur van Besluit 2012/96/EU en van de daarbij vastgestelde passende maatregelen wordt verlengd. Besluit 2012/96/EU vervalt op 1 november 2014. De toepassing van de passende maatregelen in het kader van Besluit 2012/96/EU blijft geschorst. Zij worden voortdurend geëvalueerd en zullen opnieuw worden toegepast indien de situatie in Zimbabwe ernstig verslechtert. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 18 februari 2014. Voor de Raad De voorzitter G. STOURNARAS ( 1 ) PB L 317 van 15.12.2000, blz. 3 . ( 2 ) PB L 287 van 4.11.2010, blz. 3 . ( 3 ) PB L 317 van 15.12.2000, blz. 376 . ( 4 ) Besluit 2002/148/EG van de Raad van 18 februari 2002 houdende afsluiting van het overleg met Zimbabwe krachtens artikel 96 van de ACS-EG-partnerschapsovereenkomst ( PB L 50 van 21.2.2002, blz. 64 ). ( 5 ) Besluit 2012/470/EU van de Raad van 7 augustus 2012 houdende verlenging van de toepassingsperiode van Besluit 2012/96/EU en opschorting van de toepassing van de in Besluit 2002/148/EG vastgestelde passende maatregelen ( PB L 213 van 10.8.2012, blz. 13 ). ( 6 ) Besluit 2012/96/EU van de Raad van 17 februari 2012 tot aanpassing en verlenging van de looptijd van de passende maatregelen, voor het eerst vastgesteld bij Besluit 2002/148/EG houdende afsluiting van het overleg met Zimbabwe krachtens artikel 96 van de ACS-EG-partnerschapsovereenkomst ( PB L 47 van 18.2.2012, blz. 47 ). ( 7 ) Besluit 2013/428/EU van de Raad van 9 augustus 2013 houdende verlenging van Besluit 2012/96/EU ( PB L 217 van 13.8.2013, blz. 36 ).",
  "source": "EUR LEX"
}