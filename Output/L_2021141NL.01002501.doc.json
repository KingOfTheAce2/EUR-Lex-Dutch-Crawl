{
  "url": "http://www.w3.org/1999/xhtml\">",
  "content": "L_2021141NL.01002501.xml 26.4.2021 NL Publicatieblad van de Europese Unie L 141/25 UITVOERINGSBESLUIT (EU) 2021/674 VAN DE COMMISSIE van 21 april 2021 betreffende het verzoek tot registratie van het Europees burgerinitiatief “Uitwisselingsprogramma voor ambtenaren” (Civil Servant Exchange Program (CSEP)) (Kennisgeving geschied onder nummer C(2021) 2784) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) Op 27 februari 2021 is bij de Commissie een verzoek tot registratie van het Europees burgerinitiatief “Uitwisselingsprogramma voor ambtenaren (CSEP)” ingediend. (2) De doelstellingen van het initiatief zijn als volgt geformuleerd: “Als Europese studenten en toekomstige ambtenaren zijn wij van oordeel dat uitwisselingen ook mogelijk moeten blijven na afronding van de studies. Derhalve stellen wij de oprichting van een Uitwisselingsprogramma voor ambtenaren (CSEP) voor, een uitwisselings- en opleidingsprogramma voor ambtenaren van de lidstaten van de Europese Unie. Het doel van dit “Erasmus-programma voor ambtenaren” is ambtenaren uit EU-lidstaten gedurende een periode van twee tot twaalf maanden beroepservaring in een soortgelijke dienst in een andere lidstaat te laten opdoen. Tijdens de uitwisseling kunnen ambtenaren het salaris van hun thuisland blijven ontvangen, met een compensatie van de EU indien dit salaris lager is dan het salaris in het gastland voor een gelijkwaardige functie. Het CSEP zou het vrije verkeer van werknemers in de EU versterken, de uitwisseling van beste praktijken tussen overheidsdiensten bevorderen en de banden tussen de lidstaten verbeteren. Daarnaast zou het CSEP ambtenaren helpen een oplossing te vinden voor de talrijke problemen waarmee zij worden geconfronteerd in hun werkrelatie met hun Europese collega’s. Het CSEP zou een nieuw gevoel van eendracht opwekken, zowel door burgers als voor burgers, dankzij ambtenaren uit Europese landen.” (3) Meer details over het onderwerp, de doelstellingen en de achtergrond van het initiatief zijn in een bijlage opgenomen. In het bijzonder worden de verwachte baten van het programma uiteengezet, namelijk de voordelen van een Europese ervaring, de ontwikkeling van aanvullende vaardigheden en de uitwisseling van beste praktijken en de versterking van de EU en haar lidstaten. In de bijlage wordt aangegeven dat het programma ten goede moet komen aan uiteenlopende categorieën ambtenaren, zoals leerkrachten, gezondheidswerkers en personeel in criminologische, gerechtelijke en administratieve functies. Het heeft ook betrekking op de bezoldiging van de ambtenaren die deelnemen aan de uitwisselingen en op de financiële bijdrage van de Unie. (4) Met het initiatief wordt voorgesteld een uitwisselingsprogramma op te zetten in de vorm van een wetgevingskader dat de lidstaten in staat stelt op vrijwillige basis functies in hun overheidsdiensten open te stellen voor ambtenaren uit andere lidstaten met het oog op een uitwisseling, met inachtneming van het subsidiariteitsbeginsel en de respectieve bevoegdheden van de EU en de lidstaten en van de mogelijkheid om de toegang tot bepaalde functies te beperken teneinde de openbare orde te handhaven en de veiligheid van belangrijke nationale overheidsinformatie te waarborgen. (5) Voor zover het programma gericht is op informatie-uitwisseling en beste praktijken tussen ambtenaren, is de Commissie bevoegd het programma voor te stellen als stimuleringsmaatregel ter bevordering van de samenwerking tussen de lidstaten en ter ondersteuning van hun werkgelegenheidsbeleid op basis van artikel 149 van het Verdrag. (6) Bovendien kan het programma ook worden voorgesteld op basis van artikel 165, lid 4, en artikel 166, lid 4, van het Verdrag, voor zover het tot doel heeft de mobiliteit van docenten en instructeurs te bevorderen en onderwijs en beroepsopleiding te ontwikkelen. (7) Ten slotte kan het programma worden voorgesteld op basis van artikel 197, lid 2, van het Verdrag, voor zover het gericht is op de verbetering van de administratieve capaciteit van de lidstaten om het recht van de Unie uit te voeren. (8) Geen van de onderdelen van het voorgestelde initiatief valt dus duidelijk buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen. (9) De groep organisatoren heeft het nodige bewijs verstrekt dat zij aan de in artikel 5, leden 1 en 2, van Verordening (EU) 2019/788 bepaalde vereisten voldoet en de contactpersonen heeft aangewezen overeenkomstig artikel 5, lid 3, eerste alinea, van die verordening. (10) Het initiatief is niet kennelijk beledigend, lichtzinnig of ergerlijk en druist niet kennelijk in tegen de waarden van de Unie zoals die in artikel 2 van het Verdrag betreffende de Europese Unie zijn vastgelegd, noch tegen de rechten die zijn vervat in het Handvest van de grondrechten van de Europese Unie. (11) Het initiatief “Uitwisselingsprogramma voor ambtenaren (CSEP)” moet daarom worden geregistreerd, HEEFT HET VOLGENDE BESLUIT VASTGESTELD: Artikel 1 Het Europees burgerinitiatief “Uitwisselingsprogramma voor ambtenaren (CSEP)” wordt geregistreerd. Artikel 2 Dit besluit is gericht tot de groep organisatoren van het burgerinitiatief “Uitwisselingsprogramma voor ambtenaren (CSEP)”, vertegenwoordigd door de heer Johan GONCALVES en de heer Adam MAZOYER, die als contactpersonen optreden. Gedaan te Brussel, 21 april 2021. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 .",
  "source": "EUR LEX"
}