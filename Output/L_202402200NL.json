{
  "url": "http://www.w3.org/1999/xhtml\"><!--",
  "content": "L_202402200NL.000101.fmx.xml Publicatieblad van de Europese Unie NL L-serie 2024/2200 6.9.2024 UITVOERINGSBESLUIT (EU) 2024/2200 VAN DE COMMISSIE van 4 september 2024 tot wijziging van Uitvoeringsbesluit (EU) 2017/996 tot oprichting van ECCSEL ERIC (Kennisgeving geschied onder nummer C(2024) 5833) (Slechts de teksten in de Nederlandse, de Engelse, de Franse en de Italiaanse taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 11, lid 1, Overwegende hetgeen volgt: (1) Verordening (EG) nr. 723/2009 is bij Besluit van het Gemengd Comité van de EER nr. 72/2015 ( 2 ) opgenomen in de Overeenkomst betreffende de Europese Economische Ruimte. (2) Het Europees laboratorium voor de afvang en opslag van koolstofdioxide is opgericht als Consortium voor een Europese onderzoeksinfrastructuur (ECCSEL ERIC) bij Uitvoeringsbesluit (EU) 2017/996 van de Commissie ( 3 ) . (3) ECCSEL ERIC heeft op 30 maart 2023 overeenkomstig artikel 11, lid 1, van Verordening (EG) nr. 723/2009 een voorstel tot wijziging van zijn statuten voorgelegd aan de Commissie. (4) Enkele wijzigingen die betrekking hebben op het gegevensbeleid, de actualisering van de begrotingsbijdragen en verdeling, aangepaste formuleringen in verband met de gevraagde uitbreiding van het toepassingsgebied, alsook op kleine grammaticale correcties, en die geen wezenlijke veranderingen inhouden, zijn overeenkomstig artikel 11, lid 4, van Verordening (EG) nr. 723/2009 in werking getreden. (5) Voor sommige wijzigingen, te weten die met betrekking tot de uitbreiding van het toepassingsgebied van ECCSEL ERIC tot rechtstreeks met het huidige toepassingsgebied verband houdende duurzame ondergrondse energiesystemen voor een CO 2 -neutrale samenleving, en die waarbij kleine aanpassingen worden aangebracht in het beleid inzake wetenschappelijke evaluatie, het beleid inzake toegang voor gebruikers, het verspreidingsbeleid en het beleid inzake intellectuele-eigendomsrechten, is de goedkeuring van de Commissie vereist. (6) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorwaarden van die verordening is voldaan. (7) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 De aan Uitvoeringsbesluit (EU) 2017/996 gehechte statuten van ECCSEL ERIC worden gewijzigd overeenkomstig de bijlage bij dit besluit. Artikel 2 Dit besluit is gericht tot de Franse Republiek, de Italiaanse Republiek, het Koninkrijk der Nederlanden, het Koninkrijk Noorwegen en het Verenigd Koninkrijk van Groot-Brittannië en Noord-Ierland. Gedaan te Brussel, 4 september 2024. Voor de Commissie Iliana IVANOVA Lid van de Commissie ( 1 ) PB L 206 van 8.8.2009, blz. 1 , ELI: http://data.europa.eu/eli/reg/2009/723/oj . ( 2 ) Besluit van het Gemengd Comité van de EER nr. 72/2015 van 20 maart 2015 tot wijziging van Protocol 31 bij de EER-overeenkomst, betreffende samenwerking op specifieke gebieden buiten de vier vrijheden ( PB L 129 van 19.5.2016, blz. 85 , ELI: http://data.europa.eu/eli/dec/2016/755/oj ). ( 3 ) Uitvoeringsbesluit (EU) 2017/996 van de Commissie van 9 juni 2017 tot oprichting van het Europees laboratorium voor de afvang en opslag van koolstofdioxide — Consortium voor een Europese onderzoeksinfrastructuur (ECCSEL ERIC) ( PB L 149 van 13.6.2017, blz. 91 , ELI: http://data.europa.eu/eli/dec_impl/2017/996/oj ). BIJLAGE De aan Uitvoeringsbesluit (EU) 2017/996 gehechte statuten van ECCSEL ERIC worden als volgt gewijzigd: 1) Artikel 2 wordt als volgt gewijzigd: a) lid 1 wordt vervangen door: “1.   Door ECCSEL ERIC wordt een verspreide onderzoeksinfrastructuur van wereldklasse opgericht en geëxploiteerd, die zal fungeren als centraal knooppunt dat verantwoordelijk is voor de gecoördineerde werking van verscheidene faciliteiten onder één noemer, ECCSEL ERIC. a) ECCSEL ERIC coördineert het gebruik van onderzoeksfaciliteiten binnen de verspreide infrastructuur en coördineert plannen voor de verbetering ervan, alsook voor nieuwe investeringen. ECCSEL ERIC waarborgt internationale open toegang tot de infrastructuur. ECCSEL ERIC ondersteunt voorts, binnen de grenzen van zijn middelen en bevoegdheid, de eigenaren van de onderzoeksfaciliteiten bij hun inspanningen om de werking van hun faciliteiten, en die faciliteiten zelf, te verbeteren en nieuwe faciliteiten te creëren. b) ECCSEL ERIC faciliteert hoogwaardig experimenteel onderzoek naar nieuwe en verbeterde technieken op het gebied van CO 2 -afvang, -vervoer, -gebruik en -opslag (CCUS) en naar daarmee rechtstreeks verband houdende duurzame ondergrondse energiesystemen voor een CO 2 -neutrale samenleving, waarbij gestreefd wordt naar commerciële toepassing in 2020-2030 en daarna. c) ECCSEL ERIC bezit noch exploiteert zelf onderzoeksfaciliteiten. De algemene vergadering kan echter in de toekomst besluiten dat ECCSEL ERIC in eigen faciliteiten gaat investeren of eigen faciliteiten gaat exploiteren. Leden en waarnemers die niet wensen deel te nemen aan de financiering van dergelijke faciliteiten, kunnen zich daarvan overeenkomstig artikel 9, lid 2, punt a), onthouden. d) ECCSEL ERIC bevordert de open verspreiding van onderzoeksresultaten en gegevens die via zijn activiteiten worden geproduceerd. ECCSEL ERIC stimuleert de vaststelling van overeenkomstige gemeenschappelijke normen en methoden om de interoperabiliteit te verbeteren. e) ECCSEL ERIC voert alle andere activiteiten uit die voor het bereiken van de doelstellingen nodig kunnen zijn.” ; b) lid 2 wordt vervangen door: “2.   ECCSEL ERIC stelt faciliteiten die nodig zijn voor de uitvoering van onderzoek op prioritaire gebieden, ter beschikking van de internationale onderzoeksgemeenschap. Aldus draagt ECCSEL ERIC bij tot het bevorderen van technologische ontwikkeling die verder gaat dan de huidige stand van de techniek, waardoor de commerciële toepassing en verdere verbreiding van CCUS en van daarmee rechtstreeks verband houdende duurzame ondergrondse energiesystemen wordt versneld. Daarbij richt ECCSEL ERIC zich op de bevordering van onderzoeksacties van topklasse van wetenschappers op deze gebieden, overeenkomstig de prioriteiten van ECCSEL ERIC. ECCSEL ERIC zal een zeer geavanceerde collectie unieke onderzoeksfaciliteiten tot stand brengen en de Europese (voornamelijk) en niet-Europese gebruikersgemeenschappen toegang tot die middelen verschaffen.” ; c) lid 4 wordt als volgt gewijzigd: “4.   Onverminderd artikel 2, lid 3, kan ECCSEL ERIC beperkte economische activiteiten uitvoeren op voorwaarde dat die nauw verbonden zijn met de belangrijkste taken van ECCSEL ERIC en dat zij de realisatie van deze taken niet in gevaar brengen.” . 2) Artikel 11 wordt als volgt gewijzigd: a) lid 2 wordt vervangen door: “2.   De wetenschappelijke adviesraad en het beleid inzake wetenschappelijke evaluatie a) De algemene vergadering benoemt een onafhankelijke wetenschappelijke adviesraad bestaande uit ten hoogste zes vooraanstaande, onafhankelijke en ervaren wetenschappers. De benoeming van de leden van de wetenschappelijke adviesraad is gebaseerd op suggesties van de directeur, die hiervoor advies vraagt aan de wetenschappelijke adviesraad en het coördinatiecomité van de onderzoeksinfrastructuur. De ambtstermijn van de leden van de wetenschappelijke adviesraad bedraagt drie jaar. Zij kunnen één keer worden herbenoemd. Afgevaardigden in de algemene vergadering komen niet in aanmerking voor benoeming tot lid van deze raad. b) De directeur raadpleegt de wetenschappelijke adviesraad ten minste één keer per jaar over de wetenschappelijke kwaliteit van de door ECCSEL ERIC verleende diensten en het wetenschappelijk beleid, de procedures en de toekomstplannen van de organisatie. c) De wetenschappelijke adviesraad dient ieder jaar, via de directeur, een jaarverslag over zijn activiteiten bij de algemene vergadering in. De directeur dient het verslag, vergezeld van zijn opmerkingen en eventuele aanbevelingen, bij de algemene vergadering in.” . 3) Artikel 16 wordt als volgt gewijzigd: a) lid 4 wordt vervangen door: “4.   Belastingvrijstellingen op basis van de Noorse wet op het gebied van belasting toegevoegde waarde van 19 juni 2009, nr. 58, paragraaf 10-3, worden beperkt tot de belasting toegevoegde waarde van de goederen en diensten die officieel en exclusief door ECCSEL ERIC gebruikt worden en die volledig door ECCSEL ERIC of een van zijn lidstaten worden betaald en aanbesteed. De belastingvrijstellingen gelden voor niet-economische activiteiten. Zij gelden niet voor economische activiteiten. Er gelden geen andere beperkingen.” ; b) lid 5 wordt vervangen door: “5.   Indien een lidstaat van ECCSEL ERIC wordt aangewezen als gastland van een kantoor van ECCSEL ERIC dat door die lidstaat wordt erkend als een internationaal orgaan in de zin van artikel 143, lid 1, punt g), en artikel 151, lid 1, punt b), van Richtlijn 2006/112/EG en als een internationale organisatie in de zin van artikel 11, lid 1, punt b), van Richtlijn (EU) 2020/262, profiteert dit ECCSEL ERIC-kantoor op basis van artikel 143, lid 1, punt g), en artikel 151, lid 1, punt b), van Richtlijn 2006/112/EG inzake belastingvrijstellingen voor goederen en diensten die binnen de EU zijn aangeschaft teneinde te voldoen aan zijn eigen behoeften of de taken te vervullen die door ECCSEL ERIC zijn toegewezen, wanneer deze een waarde hebben die hoger is dan 300 EUR en zij volledig betaald en ingekocht zijn door ECCSEL ERIC of leden van ECCSEL ERIC. De belastingvrijstellingen gelden voor niet-economische activiteiten. Zij gelden niet voor economische activiteiten. Er gelden geen andere beperkingen.” . 4) Artikel 17, lid 2, wordt vervangen door: “2.   Arbeidsovereenkomsten voldoen aan de toepasselijke wet- en regelgeving van het land waar het personeelslid werkzaam is of aan de wetten van het land waar de activiteiten van ECCSEL ERIC worden verricht. De vacatures van ECCSEL ERIC worden op passende wijze internationaal gepubliceerd.” . 5) Artikel 18 wordt vervangen door: “Artikel 18 Beleid inzake toegang voor gebruikers 1.   Elke nationale faciliteit die aan de ECCSEL-infrastructuur deelneemt, stelt een wezenlijk deel van haar beschikbare onderzoekstijd aan de internationale onderzoeksgemeenschap ter beschikking. De algemene vergadering reserveert een gedeelte van de beschikbare onderzoekstijd om toegang te bieden aan onderzoekers uit landen die geen lid zijn van ECCSEL ERIC. 2.   ECCSEL ERIC en de eigenaren van de onderzoeksfaciliteiten sluiten afzonderlijke overeenkomsten waarin de omvang van de aan de internationale onderzoeksgemeenschap ter beschikking gestelde onderzoekstijd en de voorwaarden voor toegang worden vastgesteld. 3.   De faciliteiten van ECCSEL ERIC zijn toegankelijk voor onderzoekers, wetenschappers en studenten. Na een eerlijke en transparante procedure wordt door ECCSEL gefinancierde toegang verleend op basis van een vergelijkend onderzoek en collegiale toetsing van aanvragen. De belangrijkste criteria die bij het vergelijkend onderzoek worden gehanteerd, zijn wetenschappelijke uitmuntendheid en het belang in verband met de strategieën van ECCSEL ERIC, zoals vastgesteld door de algemene vergadering. 4.   ECCSEL ERIC kan een authenticatie- en toelatingssysteem invoeren om te waarborgen dat alleen daartoe gerechtigde personen een faciliteit kunnen betreden en gebruiken. ECCSEL ERIC kan van de leden en waarnemers verlangen dat zij dat systeem eerbiedigen indien toegang wordt verleend aan hun onderzoekers. 5.   Na goedkeuring door de algemene vergadering wordt een uitvoerig beleid inzake toegang voor gebruikers openbaar gemaakt.” . 6) Artikel 19 wordt als volgt gewijzigd: a) lid 1 wordt vervangen door: “1.   De onderzoeksresultaten en -gegevens van ECCSEL ERIC zijn overeenkomstig het door de algemene vergadering vastgestelde verspreidings- en gegevensbeleid open toegankelijk (volgens het “open access”-beginsel). Open onderzoeksresultaten en -gegevens worden aan belanghebbende partijen verstrekt zonder dat zij andere dan de aan de verspreiding verbonden kosten verschuldigd zijn. Voor de toepassing van deze bepaling worden onder “onderzoeksresultaten en -gegevens van ECCSEL ERIC” verstaan de onderzoeksresultaten en -gegevens op het gebied van CCUS en van daarmee rechtstreeks verband houdende duurzame ondergrondse energiesystemen die worden gegenereerd door de eigenaren van de faciliteiten die aan de ECCSEL ERIC-infrastructuur deelnemen.” ; b) lid 4 wordt vervangen door: “4.   ECCSEL ERIC moedigt de gebruikers van de onderzoeksresultaten van ECCSEL ERIC in het algemeen aan hun eigen onderzoeksresultaten openbaar beschikbaar te stellen en verzoekt de gebruikers op passende wijze bekendheid te geven aan de toegang die zij binnen ECCSEL ERIC hebben gekregen.” ; c) lid 5 wordt vervangen door: “5.   ECCSEL ERIC gebruikt een reeks methoden om het doelpubliek te bereiken.” ; d) het volgende lid 6 wordt toegevoegd: “6.   In het verspreidingsbeleid worden de verschillende doelgroepen beschreven en er wordt een reeks methoden gebruikt om het doelpubliek te bereiken. In alle publicaties die betrekking hebben op kennis of resultaten die door of binnen de ECCSEL-samenwerking zijn ontstaan, wordt ECCSEL ERIC op gepaste wijze genoemd.” . 7) Artikel 20 wordt als volgt gewijzigd: a) lid 2 wordt vervangen door: “2.   Wat vraagstukken inzake intellectuele eigendom betreft, worden de betrekkingen tussen de leden beheerst door het nationale recht van de leden en door de desbetreffende internationale voorschriften en regelingen.” ; b) lid 3 wordt vervangen door: “3.   De intellectuele eigendom die leden inbrengen in ECCSEL ERIC, blijft aan de oorspronkelijke rechthebbende toebehoren. Indien dergelijke eigendom voortvloeit uit werk dat door ECCSEL ERIC is gefinancierd (via een rechtstreekse bijdrage of een bijdrage in natura), behoort hij toe aan ECCSEL ERIC, tenzij overeengekomen is dat hij toebehoort aan het lid dat de eigendom heeft gecreëerd. Indien de eventuele economische waarde van toegang hoger is dan de betaalde bijdrage, wordt dit voor de toepassing van de regels inzake intellectuele eigendom niet beschouwd als werk dat door ECCSEL ERIC is gefinancierd.” ; c) lid 6 wordt vervangen door: “6.   ECCSEL ERIC verschaft onderzoekers richtsnoeren om te waarborgen dat onderzoek waarin via ECCSEL ERIC beschikbaar gesteld materiaal wordt gebruikt, is ingebed in een kader waarin de rechten van de eigenaren worden geëerbiedigd.” . 8) De artikelen 21 tot en met 26 worden hernummerd tot de artikelen 22 tot en met 27. ELI: http://data.europa.eu/eli/dec_impl/2024/2200/oj ISSN 1977-0758 (electronic edition)",
  "source": "EUR LEX"
}