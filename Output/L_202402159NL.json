{
  "url": "http://www.w3.org/1999/xhtml\"><!--",
  "content": "L_202402159NL.000101.fmx.xml Publicatieblad van de Europese Unie NL L-serie 2024/2159 13.8.2024 GEDELEGEERDE VERORDENING (EU) 2024/2159 VAN DE COMMISSIE van 12 augustus 2024 betreffende tijdelijke buitengewone maatregelen waarbij van een aantal bepalingen van Verordening (EU) nr. 1308/2013 van het Europees Parlement en de Raad inzake het vergunningenstelsel voor de aanplant van wijnstokken wordt afgeweken om de marktverstoring op de wijnmarkt van de Unie tegen te gaan DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 219, lid 1, in samenhang met artikel 228, Overwegende hetgeen volgt: (1) De wijnmarkt van de Unie wordt verstoord als gevolg van de daling van de binnenlandse consumptie en de verzwakking van de uitvoer naar derde landen voor bepaalde wijncategorieën, met name voor rode wijnen in bepaalde productiegebieden. Dit leidt tot terugkerende situaties van overaanbod en accumulatie van voorraden in de betrokken wijnproductiegebieden. De Unie heeft in 2023 uitzonderlijke maatregelen genomen ( 2 ) om een deel van de geaccumuleerde voorraden in de zwaarst getroffen gebieden uit de markt te nemen. De marktonzekerheden en de zwakke vraag houden evenwel aan. Ondanks de relatief bescheiden oogst in 2023 blijven de voorraden van bepaalde wijncategorieën zich in een aantal gebieden opstapelen en zijn de vooruitzichten voor de komende jaren onzeker, waardoor de marktverstoring waarschijnlijk zal voortduren of zelfs nog zal verergeren. (2) Wijnbouwers met aanplantvergunningen dreigen sancties op te lopen als zij deze vergunningen niet gebruiken om de desbetreffende wijngaarden aan te planten. Bijgevolg dwingen de sancties en de korte geldigheidsduur van de vergunningen de wijnbouwers tot aanplant. Een schorsing van de sancties en een verlenging van de geldigheidsduur in productiegebieden met marktverstoringen zouden deze druk op de wijnbouwers verlichten en zo het met wijngaarden beplante areaal doen inkrimpen en de toegang van nieuwe productieve wijngaarden tot een reeds verzadigde markt beperken. Deze maatregelen zouden wijnbouwers met aanplantvergunningen ook de flexibiliteit bieden om hun aanplantbesluit te heroverwegen en extra tijd te nemen om na te gaan welke druivenrassen en wijnsoorten het meest geschikt zijn voor de veranderende marktvraag en de regionale klimaatomstandigheden. Daarom moet in de gebieden die het zwaarst door marktverstoringen worden getroffen, de geldigheidsduur van de aanplantvergunningen die in 2024 of 2025 aflopen en op de datum van inwerkingtreding van deze verordening nog niet zijn gebruikt, met drie jaar worden verlengd om het areaal dat dit jaar en de komende jaren wordt aangeplant, te beperken. (3) Om de inkrimping van het wijnbouwareaal te vergemakkelijken, is het passend houders van aanplantvergunningen de mogelijkheid te bieden afstand te doen van hun vergunningen voor 2024 en 2025 zonder dat zij de in artikel 62, lid 3, van Verordening (EU) nr. 1308/2013 bedoelde administratieve sancties opgelegd krijgen. Daartoe zouden zij de bevoegde autoriteiten in kennis moeten stellen van hun voornemen om hun vergunningen niet te gebruiken en niet te profiteren van de verlenging van de geldigheidsduur ervan. (4) De lidstaten moeten de Commissie informatie verstrekken over de uitvoering van deze verordening, zodat de Unie de doeltreffendheid van de hierbij ingevoerde maatregelen kan monitoren. (5) Alle andere maatregelen die op grond van Verordening (EU) nr. 1308/2013 beschikbaar zijn, lijken ontoereikend of ongeschikt om te voorkomen dat het wijnbouwareaal als gevolg van reeds verleende aanplantvergunningen toeneemt en er dus extra overschotten op de wijnmarkt ontstaan. (6) In het licht van de aanhoudende marktverstoring en de korte tijd die nog rest om de wijnbouwers te laten profiteren van de verlenging van de geldigheidsduur waarin deze verordening voorziet, is het noodzakelijk onmiddellijk actie te ondernemen. Deze verordening moet dan ook worden aangenomen overeenkomstig de spoedprocedure van artikel 228 van Verordening (EU) nr. 1308/2013. (7) Aangezien onmiddellijk actie moet worden ondernomen, moet deze verordening in werking treden op de dag van de bekendmaking ervan in het Publicatieblad van de Europese Unie , HEEFT DE VOLGENDE VERORDENING VASTGESTELD: Artikel 1 Tijdelijke afwijkingen van artikel 62, lid 3, van Verordening (EU) nr. 1308/2013 betreffende vergunningen voor de aanplant en heraanplant van wijnstokken 1.   In afwijking van artikel 62, lid 3, eerste alinea, eerste zin, van Verordening (EU) nr. 1308/2013 wordt de geldigheidsduur van overeenkomstig de artikelen 64 en 66 van die verordening verleende aanplantvergunningen die nog niet zijn gebruikt, in de jaren 2024 en 2025 verstrijken en moeten worden gebruikt in de zwaarst door marktverstoringen getroffen gebieden zoals geïdentificeerd door de lidstaat, met drie jaar verlengd. 2.   Als de houders van de in lid 1 bedoelde vergunningen evenwel geen gebruik van de vergunningen wensen te maken en niet wensen te profiteren van de verlenging van de geldigheidsduur ervan, stellen zij de bevoegde nationale autoriteiten van hun lidstaat daarvan uiterlijk op 31 december 2024 in kennis. In afwijking van artikel 62, lid 3, eerste alinea, tweede zin, van Verordening (EU) nr. 1308/2013 krijgen zij geen administratieve sancties opgelegd. Artikel 2 Kennisgevingen 1.   De lidstaten stellen de Commissie uiterlijk op 31 maart 2025 in kennis van: (a) de gebieden waar artikel 1 is toegepast; (b) voor elk van de in punt a) van dit lid bedoelde gebieden, het areaal in hectaren waarvoor vergunningen voor nieuwe aanplant, respectievelijk heraanplant zijn afgegeven en waarvan de geldigheidsduur overeenkomstig artikel 1, lid 1, is verlengd; (c) voor elk van de in punt a) van dit lid bedoelde gebieden, het areaal in hectaren waarvoor vergunningen voor nieuwe aanplant, respectievelijk heraanplant zijn afgegeven die de wijnbouwers niet voornemens zijn te gebruiken en waarvan de geldigheidsduur niet is verlengd overeenkomstig artikel 1, lid 2. 2.   De in lid 1 van dit artikel bedoelde kennisgevingen aan de Commissie worden gedaan overeenkomstig Gedelegeerde Verordening (EU) 2017/1183 van de Commissie ( 3 ) . Artikel 3 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 augustus 2024. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 , ELI: http://data.europa.eu/eli/reg/2013/1308/oj . ( 2 ) Gedelegeerde Verordening (EU) 2023/1225 van de Commissie van 22 juni 2023 betreffende tijdelijke buitengewone maatregelen waarbij wordt afgeweken van sommige bepalingen van Verordening (EU) nr. 1308/2013 van het Europees Parlement en de Raad om de marktverstoring in de wijnsector in bepaalde lidstaten tegen te gaan, en waarbij wordt afgeweken van Gedelegeerde Verordening (EU) 2016/1149 van de Commissie ( PB L 160 van 26.6.2023, blz. 12 , ELI: http://data.europa.eu/eli/reg_del/2023/1225/oj ). ( 3 ) Gedelegeerde Verordening (EU) 2017/1183 van de Commissie van 20 april 2017 tot aanvulling van de Verordeningen (EU) nr. 1307/2013 en (EU) nr. 1308/2013 van het Europees Parlement en de Raad wat betreft de aan de Commissie te melden informatie en documenten ( PB L 171 van 4.7.2017, blz. 100 , ELI: http://data.europa.eu/eli/reg_del/2017/1183/oj ). ELI: http://data.europa.eu/eli/reg_del/2024/2159/oj ISSN 1977-0758 (electronic edition)",
  "source": "EUR LEX"
}