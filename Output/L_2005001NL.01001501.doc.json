{
  "url": "http://www.w3.org/1999/xhtml\">",
  "content": "L_2005001NL.01001501.xml 4.1.2005 NL Publicatieblad van de Europese Unie L 1/15 BESLUIT VAN DE COMMISSIE van 3 januari 2005 tot aanvaarding van een verbintenis die werd aangeboden naar aanleiding van het onderzoek naar de ontduiking van de bij Verordening (EG) nr. 769/2002 van de Raad ingestelde rechten op cumarine van oorsprong uit de Volksrepubliek China door verzending van cumarine vanuit India of Thailand, al dan niet aangegeven als van oorsprong zijnde uit India of Thailand (2005/3/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) (hierna „de basisverordening” genoemd), en met name op artikel 8, Na overleg met het Raadgevend Comité, Overwegende hetgeen volgt: A.   PROCEDURE (1) Na een herziening naar aanleiding van het vervallen van de maatregelen stelde de Raad bij Verordening (EG) nr. 769/2002 ( 2 ) (hierna „de oorspronkelijke verordening” genoemd) een definitief antidumpingrecht van 3 479 EUR per ton in op de invoer van cumarine van GN-code ex 2932 21 00, van oorsprong uit de Volksrepubliek China. (2) Op 24 februari 2004 ontving de Commissie een verzoek ingevolge artikel 13, lid 3, van de basisverordening om een onderzoek in te stellen naar de vermeende ontduiking van de antidumpingrechten die ingesteld waren op de invoer van cumarine van oorsprong uit de Volksrepubliek China (hierna „het verzoek” genoemd). Dit verzoek was ingediend door de European Chemical Industry Council (CEFIC) (hierna „de indiener van het verzoek” genoemd) namens de enige producent in de Gemeenschap. Het verzoek bevatte voldoende aanwijzingen om de opening van een onderzoek te rechtvaardigen. (3) De Commissie opende een onderzoek bij Verordening (EG) nr. 661/2004 ( 3 ) (hierna „de verordening tot opening van het onderzoek” genoemd) naar de vermeende ontduiking van de op cumarine van oorsprong uit de Volksrepubliek China ingestelde antidumpingrechten waarbij deze cumarine vanuit India of Thailand werd verzonden en al dan niet als van oorsprong zijnde uit India of Thailand werd aangegeven. (4) Ten gevolge van dit onderzoek werd het antidumpingrecht dat door de Raad bij Verordening (EG) nr. 2272/2004 ( 4 ) op de invoer van cumarine van oorsprong uit de Volksrepubliek China was ingesteld, uitgebreid tot de invoer van cumarine die vanuit India of Thailand werd verzonden en al dan niet als van oorsprong zijnde uit India of Thailand werd aangegeven. B.   VERBINTENIS (5) Atlas Fine Chemicals Pvt. Ltd, een Indiase producent/exporteur die medewerking verleende, heeft een verbintenis voorgesteld overeenkomstig artikel 8, lid 1, van de basisverordening. In die verbintenis biedt de producent/exporteur aan cumarine die werkelijk in India door zijn bedrijf wordt vervaardigd, naar de Gemeenschap uit te voeren ten belope van een kwantitatief maximum dat overeenstemt met de hoeveelheid werkelijk in India vervaardigde cumarine die gedurende de periode van 1 april 2003 tot en met 31 maart 2004 werd uitgevoerd naar de Gemeenschap. (6) De onderneming zal de Commissie ook regelmatig gedetailleerde gegevens betreffende haar uitvoer naar de Gemeenschap verstrekken, zodat de naleving van de verbintenis doeltreffend door de Commissie kan worden gecontroleerd. Gezien de verkoopstructuur van deze onderneming acht de Commissie bovendien het risico van ontduiking van de overeengekomen verbintenis beperkt. (7) De aangeboden verbintenis waarborgt dat uitsluitend cumarine die werkelijk in India is vervaardigd naar de Gemeenschap wordt uitgevoerd. Rekening houdend met het bovenstaande wordt geoordeeld dat de verbintenis ontduiking van de rechten voorkomt en derhalve kan worden aanvaard. (8) Om de Commissie in staat te stellen doeltreffend te controleren of de onderneming de verbintenis naleeft, zal de vrijstelling van het recht — wanneer een verzoek om goederen in het kader van de verbintenis in het vrije verkeer te brengen aan de desbetreffende douaneautoriteiten wordt voorgelegd — pas worden verleend na overlegging van een factuur die minstens de gegevens bevat die zijn opgenomen in de bijlage bij Verordening (EG) nr. 2272/2004. Deze gegevens zijn ook noodzakelijk om de douaneautoriteiten in staat te stellen er zich met voldoende precisie van te vergewissen dat de zending strookt met de handelsdocumenten. Indien een dergelijke factuur niet wordt overgelegd of de overgelegde factuur niet overeenstemt met het product dat bij de douane wordt aangeboden, zal het toepasselijke antidumpingrecht moeten worden betaald. (9) Indien de verbintenis wordt geschonden of wordt ingetrokken, kan een antidumpingrecht worden ingesteld overeenkomstig artikel 8, leden 9 en 10, van de basisverordening, BESLUIT: Artikel 1 De verbintenis die werd aangeboden door de hierna vermelde producent naar aanleiding van het onderzoek naar de vermeende ontduiking van de antidumpingrechten ingesteld op de invoer van cumarine van oorsprong uit de Volksrepubliek China door verzending van cumarine vanuit India of Thailand, wordt aanvaard. Land Onderneming Aanvullende Taric-code India Atlas Fine Chemicals Pvt Ltd Debhanu Mansion, Nashik-Pune Highway Nashik Road, MS 422 101 India A579 Artikel 2 Dit besluit treedt in werking op de dag volgende op die van haar bekendmaking in het Publicatieblad van de Europese Unie . Gedaan te Brussel, 3 januari 2005. Voor de Commissie Peter MANDELSON Lid van de Commissie ( 1 ) PB L 56 van 6.3.1996, blz. 1 . Verordening laatstelijk gewijzigd bij Verordening (EG) nr. 461/2004 ( PB L 77 van 13.3.2004, blz. 12 ). ( 2 ) PB L 123 van 9.5.2002, blz. 1 . Verordening gewijzigd bij Verordening (EG) nr. 1854/2003 ( PB L 272 van 23.10.2003, blz. 1 ). ( 3 ) PB L 104 van 8.4.2004, blz. 99 . ( 4 ) PB L 396 van 31.12.2004, blz. 18 .",
  "source": "EUR LEX"
}