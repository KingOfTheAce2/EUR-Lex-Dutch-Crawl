{
  "url": "http://www.w3.org/1999/xhtml\">",
  "content": "L_2021300NL.01000201.xml 24.8.2021 NL Publicatieblad van de Europese Unie L 300/2 UITVOERINGSBESLUIT (EU) 2021/1384 VAN DE COMMISSIE van 13 augustus 2021 betreffende het verzoek tot registratie van het Europees burgerinitiatief “ReturnthePlastics: een burgerinitiatief voor de invoering van een EU-brede statiegeldregeling om plastic flessen te recycleren” op grond van Verordening (EU) 2019/788 van het Europees Parlement en de Raad (Kennisgeving geschied onder nummer C(2021) 5953) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) De Commissie heeft op 2 juli 2021 een verzoek tot registratie van een Europees burgerinitiatief met de naam “ReturnthePlastics: een burgerinitiatief voor de invoering van een EU-brede statiegeldregeling om plastic flessen te recycleren” ontvangen. (2) De doelstellingen van het initiatief zijn als volgt geformuleerd: 1) een EU-brede statiegeldregeling om plastic flessen te recycleren invoeren; 2) alle EU-lidstaten ertoe aansporen om supermarkten (ketens) die plastic flessen verkopen te verplichten statiegeldmachines te installeren om plastic flessen na aankoop en gebruik door de consument te recycleren; 3) producenten van plastic flessen een plasticbelasting doen betalen voor de recycling- en statiegeldregeling voor plastic flessen (op basis van het beginsel dat de vervuiler betaalt). (3) Meer details over het onderwerp, de doelstellingen en de achtergrond van het initiatief zijn in een bijlage opgenomen. In die bijlage wordt meer bepaald uitgelegd dat in het initiatief een EU-richtlijn voor een statiegeldregeling wordt voorgesteld om consumenten in staat te stellen hun plastic flessen op eenvoudige wijze terug te brengen naar de supermarkt waar zij ze hebben gekocht. Er wordt voorgesteld 0,15 EUR statiegeld per fles in te voeren. In de bijlage wordt gesteld dat een dergelijke regeling noodzakelijk is, omdat het verbod op kunststoffen voor eenmalig gebruik niet van toepassing is op plastic flessen, die bij de meest gebruikte kunststofproducten horen. Ten slotte wordt in de bijlage gesteld dat het doel is om het #ReturnthePlastics-recyclingsysteem voor plastic flessen vóór de klimaatconferentie COP26, die van 1 tot en met 12 november 2021 plaatsvindt, in vijf lidstaten in te voeren en later in heel de Unie. (4) Voor zover het initiatief het behoud, de bescherming en verbetering van de kwaliteit van het milieu, de bescherming van de gezondheid van de mens en een behoedzaam en rationeel gebruik van natuurlijke hulpbronnen beoogt, is de Commissie op grond van artikel 192, lid 1, van het Verdrag bevoegd een voorstel voor een rechtshandeling in te dienen. (5) Voor zover er verschillen tussen nationale voorschriften bestaan die het handelsverkeer en de fundamentele vrijheden kunnen belemmeren en derhalve rechtstreeks de werking van de interne markt beïnvloeden of tot ernstige verstoringen van de mededinging leiden, is de Commissie op grond van artikel 114 van het Verdrag bevoegd om een voorstel in te dienen voor een rechtshandeling tot onderlinge aanpassing van de wettelijke en bestuursrechtelijke bepalingen van de lidstaten betreffende de oprichting en de werking van de interne markt. (6) Geen van de onderdelen van het initiatief valt dus duidelijk buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen. (7) Deze conclusie doet geen afbreuk aan de beoordeling of in dit geval voldaan is aan de concrete feitelijke en materiële voorwaarden voor optreden van de Commissie, met inbegrip van evenredigheid. (8) De groep organisatoren heeft het nodige bewijs verstrekt dat zij aan de in artikel 5, leden 1 en 2, van Verordening (EU) 2019/788 bepaalde vereisten voldoet en dat zij de contactpersonen heeft aangewezen overeenkomstig artikel 5, lid 3, eerste alinea, van die verordening. (9) Het initiatief is niet kennelijk beledigend, lichtzinnig of ergerlijk en druist niet kennelijk in tegen de waarden van de Unie zoals die in artikel 2 van het Verdrag betreffende de Europese Unie zijn vastgelegd, noch tegen de rechten die zijn vervat in het Handvest van de grondrechten van de Europese Unie. (10) Het initiatief “ReturnthePlastics: een burgerinitiatief voor de invoering van een EU-brede statiegeldregeling om plastic flessen te recycleren” moet derhalve worden geregistreerd, HEEFT HET VOLGENDE BESLUIT VASTGESTELD: Artikel 1 Het Europees burgerinitiatief “ReturnthePlastics: een burgerinitiatief voor de invoering van een EU-brede statiegeldregeling om plastic flessen te recycleren” wordt geregistreerd. Artikel 2 Dit besluit is gericht tot de groep organisatoren van het Europees burgerinitiatief “ReturnthePlastics: een burgerinitiatief voor de invoering van een EU-brede statiegeldregeling om plastic flessen te recycleren”, vertegenwoordigd door mevrouw Anouk Stallaerts en mevrouw Marina Konstantinidi, die als contactpersonen optreden. Gedaan te Brussel, 13 augustus 2021. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 .",
  "source": "EUR LEX"
}