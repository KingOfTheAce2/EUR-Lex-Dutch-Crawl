{
  "url": "http://www.w3.org/1999/xhtml\">",
  "content": "L_202402998NL.000101.fmx.xml Publicatieblad van de Europese Unie NL L-serie 2024/2998 4.12.2024 BESLUIT (EU) 2024/2998 VAN DE RAAD van 5 november 2024 betreffende het standpunt dat namens de Europese Unie moet worden ingenomen in de Gemengde Commissie die is ingesteld bij de overeenkomst betreffende een gemeenschappelijke regeling inzake douanevervoer, met betrekking tot de vaststelling van een besluit tot wijziging van de Aanhangsels III en III bis bij die overeenkomst met betrekking tot de toetreding van Georgië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De overeenkomst betreffende een gemeenschappelijke regeling inzake douanevervoer ( 1 ) (de “overeenkomst”) is gesloten bij Besluit 87/415/EEG van de Raad ( 2 ) en is in werking getreden op 1 januari 1988. (2) Op grond van artikel 15, lid 3, punt a), van de overeenkomst stelt het bij artikel 14 van de overeenkomst ingestelde Gemengde Commissie (de “Gemengde Commissie EU-CTC”) bij besluit wijzigingen in Aanhangsels III en III bis van de overeenkomst vast. (3) Georgië heeft de wens geuit om tot de overeenkomst toe te treden en is daartoe uitgenodigd door de Gemengde Commissie EU-CTC. (4) De toetreding van Georgië zal een aanpassing van de in titel II van de overeenkomst bedoelde akten van borgtocht vereisen, alsook de invoeging in de overeenkomst van bepaalde technische termen in de Georgische taal. (5) Alle lidstaten van de Unie hebben in de bij artikel 17 van het reglement van orde van de Gemengde Commissie EU-CTC ingestelde werkgroep EU-Landen die deelnemen aan het gemeenschappelijk douanevervoer inzake gemeenschappelijk douanevervoer hun instemming met de voorgestelde wijzigingen betuigd. (6) Aangezien de overeenkomst bij het besluit van de Gemengde Commissie EU-CTC zal worden gewijzigd, is het passend dat besluit na de vaststelling ervan bekend te maken in het Publicatieblad van de Europese Unie . (7) De Unie wordt overeenkomstig artikel 17, lid 1, van het Verdrag betreffende de Europese Unie in de Gemengde Commissie EU-CTC vertegenwoordigd door de Commissie. Het standpunt van de Unie over de voorgestelde wijziging moet derhalve worden gebaseerd op bijgaand ontwerpbesluit, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie op de vergadering van de Gemengde Commissie ingesteld bij de Overeenkomst betreffende een gemeenschappelijke regeling inzake douanevervoer (de “Gemengde Commissie EU-CTC”) moet worden ingenomen met betrekking tot wijzigingen van Aanhangsels III en III bis van die overeenkomst, is gebaseerd op het aan dit besluit gehechte ontwerpbesluit van de Gemengde Commissie EU-CTC. Kleine wijzigingen van het ontwerpbesluit kunnen zonder nader besluit van de Raad worden goedgekeurd door de vertegenwoordigers van de Unie in de Gemengde Commissie EU-CTC. Artikel 2 Het in artikel 1 bedoelde besluit van de Gemengde Commissie EU-CTC wordt na de vaststelling ervan bekendgemaakt in het Publicatieblad van de Europese Unie . Dit besluit treedt in werking op de datum van de vaststelling ervan. Gedaan te Brussel, 5 november 2024. Voor de Raad De voorzitter VARGA M. ( 1 ) PB L 226 van 13.8.1987, blz. 2 . ( 2 ) Besluit 87/415/EEG van de Raad van 15 juni 1987 betreffende de sluiting van de Overeenkomst tussen de Europese Economische Gemeenschap, de Republiek Oostenrijk, de Republiek Finland, de Republiek IJsland, het Koninkrijk Noorwegen, het Koninkrijk Zweden en de Zwitserse Bondsstaat betreffende een gemeenschappelijke regeling inzake douanevervoer ( PB L 226 van 13.8.1987, blz. 1 ). ELI: http://data.europa.eu/eli/dec/2024/2998/oj ISSN 1977-0758 (electronic edition)",
  "source": "EUR LEX"
}