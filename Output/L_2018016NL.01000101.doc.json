{
  "url": "http://www.w3.org/1999/xhtml\"><!--",
  "content": "L_2018016NL.01000101.xml 20.1.2018 NL Publicatieblad van de Europese Unie L 16/1 UITVOERINGSVERORDENING (EU) 2018/81 VAN DE COMMISSIE van 16 januari 2018 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 januari 2018. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een elektrisch toestel voor huidbehandeling en ontharing door middel van lasertechnologie, waarbij gebruik wordt gemaakt van twee lasers met verschillende golflengte (755 en 1 064  nm). Het meet ongeveer 104 × 38 × 64 cm en weegt 82 kg. Het toestel wordt aangeboden voor verschillende behandelingen, waaronder ontharing, cosmetische verjonging, behandeling van aderen in het gezicht en de benen, behandeling van pigmentvlekken (bv. sproeten) en behandeling van andere vasculaire en goedaardige gepigmenteerde aandoeningen. Het toestel is ontworpen om te worden gebruikt zowel in schoonheidssalons zonder tussenkomst van medische beroepsbeoefenaren als in erkende medische centra onder toezicht van medische beroepsbeoefenaren. Zie afbeelding ( *1 ) . 8543 70 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8543 , 8543 70  en 8543 70 90 . Het feit dat het toestel in hoofdzaak tot esthetische verbeteringen leidt, en dat het buiten een medische context kan worden gebruikt (in een schoonheidssalon) zonder tussenkomst van een beroepsbeoefenaar, wijst erop dat dit toestel niet bestemd is voor medische doeleinden. Met het toestel kunnen ook een of meer pathologieën worden behandeld, maar deze behandeling kan ook buiten een medische context worden verricht, en er zijn dus onvoldoende aanwijzingen waaruit kan worden afgeleid dat dit toestel bestemd is voor medische doeleinden (zie zaak C-547/13, Oliver Medical, ECLI:EU:C:2015:139). Indeling onder post 9018  als een toestel voor de geneeskunde is derhalve uitgesloten. Het toestel moet daarom worden ingedeeld onder GN-code 8543 70 90  als andere elektrische apparaten en toestellen, met een eigen functie, niet genoemd of niet begrepen onder andere posten van hoofdstuk 85. ( *1 ) De afbeelding is louter ter informatie.",
  "source": "EUR LEX"
}