{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31981D0720:NL:HTML\">",
  "content": "EUR-Lex - 31981D0720 - NL Avis juridique important | 31981D0720 81/720/EEG: Beschikking van de Commissie van 21 augustus 1981 waarbij wordt vastgesteld dat het apparaat genaamd ,,Spectra Physics-High Performance Liquid Chromatograph, model SP 8000 (AMP)\" niet met vrijstelling van de rechten van het gemeenschappelijk douanetarief mag worden ingevoerd Publicatieblad Nr. L 256 van 10/09/1981 blz. 0034 - 0034 BESCHIKKING VAN DE COMMISSIE van 21 augustus 1981 waarbij wordt vastgesteld dat het apparaat genaamd \"Spectra Physics-High Performance Liquid Chromatograph, model SP 8000 (AMP)\" niet met vrijstelling van de rechten van het gemeenschappelijk douanetarief mag worden ingevoerd (81/720/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 1798/75 van de Raad van 10 juli 1975 betreffende de invoer met vrijstelling van de rechten van het gemeenschappelijk douanetarief van voorwerpen van opvoedkundige, wetenschappelijke of culturele aard (1), gewijzigd bij Verordening (EEG) nr. 1027/79 (2), Gelet op Verordening (EEG) nr. 2784/79 van de Commissie van 12 december 1979 tot vaststelling van de uitvoeringsbepalingen van Verordening (EEG) nr. 1798/75 (3), inzonderheid op artikel 7, Overwegende dat, bij schrijven van 17 februari 1981, België de Commissie heeft verzocht de procedure in te leiden geregeld in artikel 7 van Verordening (EEG) nr. 2784/79 om vast te stellen of het apparaat genaamd \"Spectra Physics-High Performance Liquid Chromatograph, model SP 8000\", bestemd om gebruikt te worden bij het fundamenteel onderzoek betreffende plantengroeiregulatoren en cyclisch AMP in hogere planten, al dan niet als een wetenschappelijk apparaat dient te worden beschouwd en, indien het antwoord bevestigend luidt, of momenteel in de Gemeenschap apparaten met gelijke wetenschappelijke waarde worden vervaardigd; Overwegende dat, overeenkomstig artikel 7, lid 5, van Verordening (EEG) nr. 2784/79 op 23 juni 1981 een uit vertegenwoordigers van alle Lid-Staten samengestelde groep van deskundigen is bijeengekomen in het kader van het Comité douanevrijstellingen ten einde dit speciale geval te onderzoeken; Overwegende dat uit dit onderzoek is gebleken dat het bedoelde apparaat een vloeistofchromatograaf is ; dat dit apparaat, gezien zijn objectieve technische kenmerken zoals het scheidingsvermogen bij het opsporen van pieken in substanties alsmede het gebruik dat ervan wordt gemaakt, bijzonder geschikt is voor het wetenschappelijk onderzoek ; dat bovendien soortgelijke apparaten hoofdzakelijk gebruikt worden bij wetenschappelijke activiteiten ; dat het dientengevolge als een wetenschappelijk apparaat dient te worden beschouwd; Overwegende evenwel dat, op grond van de door de Lid-Staten verzamelde inlichtingen, is gebleken dat apparaten van gelijke wetenschappelijke waarde als genoemd apparaat en geschikt voor hetzelfde gebruik momenteel in de Gemeenschap worden vervaardigd ; dat dit in het bijzonder het geval is met het apparaat \"LC-XP\" vervaardigd door Pye Unicam Ltd, York Street, Cambridge CB1 2PX, Verenigd Koninkrijk, het apparaat \"LC 750\" vervaardigd door Applied Chromatography Systems Ltd, Concorde House, Concorde Street, Luton, Bedfordshire, Verenigd Koninkrijk, het apparaat \"System 9200 HPLC\" vervaardigd door Kipp & Zonen, Mercuriusweg 1, Delft, Nederland en het apparaat \"HP 1084 B\" vervaardigd door Hewlett Packard GmbH, Postfach 1280, Waldbronn, Duitsland, HEEFT DE VOLGENDE BESCHIKKING GEGEVEN: Artikel 1 Het apparaat genaamd \"Spectra Physics-High Performance Liquid Chromatograph, model SP 8000\", waarop de aanvraag van België van 17 februari 1981 betrekking heeft, mag niet met vrijstelling van de rechten van het gemeenschappelijk douanetarief worden ingevoerd. Artikel 2 Deze beschikking is gericht tot de Lid-Staten. Gedaan te Brussel, 21 augustus 1981. Voor de Commissie Edgard PISANI Lid van de Commissie  (1) PB nr. L 184 van 15.7.1975, blz. 1. (2) PB nr. L 134 van 31.5.1979, blz. 1. (3) PB nr. L 318 van 13.12.1979, blz. 32.",
  "source": "EUR LEX"
}