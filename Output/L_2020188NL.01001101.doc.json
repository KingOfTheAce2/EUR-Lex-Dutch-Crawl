{
  "url": "http://www.w3.org/1999/xhtml\"><!--",
  "content": "L_2020188NL.01001101.xml 15.6.2020 NL Publicatieblad van de Europese Unie L 188/11 UITVOERINGSVERORDENING (EU) 2020/781 VAN DE COMMISSIE van 12 juni 2020 tot wijziging van Uitvoeringsverordening (EU) 2018/545 wat betreft de toepassingsdata en bepaalde overgangsbepalingen naar aanleiding van de verlenging van de termijn voor de omzetting van Richtlijn (EU) 2016/797 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2016/797 van het Europees Parlement en de Raad van 11 mei 2016 betreffende de interoperabiliteit van het spoorwegsysteem in de Europese Unie ( 1 ) en met name artikel 21, lid 9, Overwegende hetgeen volgt: (1) Richtlijn (EU) 2016/797 is gewijzigd bij Richtlijn (EU) 2020/700 ( 2 ) teneinde de lidstaten de mogelijkheid te bieden de termijn voor de inwerkingtreding van de nationale wettelijke en bestuursrechtelijke bepalingen die nodig zijn om te voldoen aan de bepalingen als bedoeld in artikel 57, lid 1, van Richtlijn (EU) 2016/797 te verlengen. (2) Door de uitbraak van COVID-19 kan de beoordeling van aanvragen voor een voertuigtypegoedkeuring of een vergunning om een voertuig in de handel te brengen overeenkomstig Richtlijn 2008/57/EG van het Europees Parlement en de Raad ( 3 ) , waarvoor de desbetreffende vergunningen vóór 16 juni 2020 moesten worden afgegeven, vertraging oplopen. In de lidstaten die bij het Bureau en de Commissie een kennisgeving hebben ingediend overeenkomstig artikel 57, lid 2, van Richtlijn (EU) 2016/797 en waar die richtlijn van toepassing is met ingang van 16 juni 2020 moeten de nationale veiligheidsinstanties (hierna “NVI’s” genoemd) de beoordeling derhalve na die datum voort te zetten. De NVI’s moeten die beoordeling afronden en de vergunning afgeven vóór 30 oktober 2020. (3) Voor lidstaten die het Spoorwegbureau van de Europese Unie (“het Bureau”) en de Commissie in kennis hebben gesteld van hun voornemen om de omzettingsperiode van Richtlijn (EU) 2016/797 overeenkomstig artikel 57, lid 2 bis, van die richtlijn te verlengen, moet de toepassing van sommige bepalingen van Uitvoeringsverordening (EU) 2018/545 ( 4 ) van de Commissie worden uitgesteld tot 31 oktober 2020. Ook de overgangsbepalingen van Uitvoeringsverordening (EU) 2018/545 moeten worden aangepast. (4) Het is mogelijk dat aanvragers in het licht van de huidige aanvraagtermijn een aanvraag hebben ingediend overeenkomstig Uitvoeringsverordening (EU) 2018/545. Voor de toepassing van zowel Richtlijn 2008/57/EG als Richtlijn (EU) 2016/797 moeten voertuigen voldoen aan de technische specificaties inzake interoperabiliteit, aan de relevante nationale voorschriften en aan de essentiële eisen. Overeenkomstig Uitvoeringsverordening (EU) 2018/545 opgestelde aanvragen moeten alle nodige bewijsstukken bevatten met het oog op hetzij de indienststelling van voertuigen krachtens Richtlijn 2008/57/EG, hetzij het in de handel brengen van voertuigen overeenkomstig Richtlijn (EU) 2016/797. In de lidstaten die bij het Bureau en de Commissie een kennisgeving hebben ingediend overeenkomstig artikel 57, lid 2 bis, van Richtlijn (EU) 2016/797 moet het aanvragers derhalve worden toegestaan bij de nationale veiligheidsinstanties aanvraagdossier in te dienen met de overeenkomstig Uitvoeringsverordening (EU) 2018/545 van de Commissie vereiste bewijsstukken. De nationale veiligheidsinstanties moeten die dossiers aanvaarden zonder een herziening van de aanvraag te verlangen. (5) Uitvoeringsverordening (EU) 2018/545 moet bijgevolg dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het in artikel 51, lid 1, van Verordening (EU) 2016/797 bedoelde comité. (7) Teneinde de effectiviteit van de maatregelen als voorzien in deze verordening te waarborgen, moet de verordening op de dag volgende op die van haar bekendmaking in het Publicatieblad van de Europese Unie in werking treden, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) 2018/545 wordt als volgt gewijzigd: 1) In artikel 2 wordt lid 17 vervangen door: “17. “relevante datum”: 16 juni 2019, voor lidstaten die overeenkomstig artikel 57, lid 2, van Richtlijn (EU) 2016/797 niet aan het Bureau en de Commissie hebben meegedeeld dat zij de omzettingsperiode van die richtlijn hebben verlengd. De relevante datum is 16 juni 2020 voor de lidstaten die het Bureau en de Commissie er overeenkomstig artikel 57, lid 2, van Richtlijn (EU) 2016/797 van in kennis hebben gesteld dat zij de termijn voor de omzetting van die richtlijn hebben verlengd maar die bij het Bureau en de Commissie geen kennisgeving hebben ingediend overeenkomstig artikel 57, lid 2 bis, van Richtlijn (EU) 2016/797. De relevante datum is 31 oktober 2020, voor lidstaten die overeenkomstig artikel 57, lid 2, van Richtlijn (EU) 2016/797 niet aan het Bureau en de Commissie hebben meegedeeld dat zij de omzettingsperiode van die richtlijn hebben verlengd.”. 2) Artikel 55 wordt als volgt gewijzigd: a) het volgende lid 4 bis wordt ingevoegd: “4 bis.   Onverminderd de leden 1 tot en met 4 en op verzoek van de aanvrager wordt de beoordeling van aanvragen van voertuigtypegoedkeuringen en/of vergunningen om een voertuig in de handel te brengen in de lidstaten die overeenkomstig artikel 57, lid 2, van Richtlijn (EU) 2016/797 een kennisgeving hebben ingediend bij het Bureau en de Commissie en waar Richtlijn (EU) 2016/797 met ingang van 16 juni 2020 van toepassing is, na 16 juni 2020 voortgezet door de NVI overeenkomstig Richtlijn 2008/57/EG, op voorwaarde dat de NVI die typegoedkeuringen en/of vergunningen vóór 30 oktober 2020 afgeeft. Indien een NVI erkent dat zij niet in staat zal zijn vóór 30 oktober 2020 een voertuigtypegoedkeuringen en/of voertuigvergunning af te geven, stelt zij de aanvrager en het Bureau daar onmiddellijk van in kennis en zijn de leden 2 tot en met 4 van toepassing.”; b) het volgende lid 5 bis wordt ingevoegd: “5 bis.   Een tussen 16 juni 2020 en 30 oktober 2020 door het Bureau afgegeven voertuigvergunning en/of voertuigtypegoedkeuring geldt niet voor het netwerk of de netwerken van lidstaten die bij het Bureau en de Commissie een kennisgeving hebben ingediend overeenkomstig artikel 57, lid 2 bis, van Richtlijn (EU) 2016/797. De NVI’s van de lidstaten die een dergelijke kennisgeving hebben gedaan: (a) behandelen een door het Bureau afgegeven voertuigtypegoedkeuring als gelijkwaardig aan een overeenkomstig artikel 26 van Richtlijn 2008/57/EG afgegeven vergunning voor voertuigtypen en passen artikel 26, lid 3, van Richtlijn 2008/57/EG toe met betrekking tot dat voertuigtype; (b) aanvaarden een door het Bureau afgegeven voertuigvergunning als gelijkwaardig aan de overeenkomstig artikel 22 of 24 van Richtlijn 2008/57/EG afgegeven eerste vergunning en verlenen een aanvullende vergunning overeenkomstig artikel 23 of 25 van Richtlijn 2008/57/EG.”; c) lid 6 wordt vervangen door: “6.   In de gevallen als bedoeld in lid 2, onder a), en in de leden 5 en 5 bis beoordeelt de NVI de in artikel 21, lid 5, onder a), van Richtlijn (EU) 2016/797 genoemde elementen in samenwerking en overleg met het Bureau.”; d) het volgende lid 7 bis wordt toegevoegd: “7 bis.   Goederenwagens die voldoen aan punt 7.1.2 van de bijlage bij Verordening (EU) nr. 321/2013 (TSI WAG) en waarvoor een vergunning om ze in de handel te brengen is afgegeven, worden door lidstaten die overeenkomstig artikel 57, lid 2 bis, van Richtlijn (EU) 2016/797 een kennisgeving hebben ingediend bij het Bureau en de Commissie, tussen 16 juni 2020 en 30 oktober 2020 behandeld als voertuigen met een vergunning voor indienststelling op grond van Richtlijn 2008/57/EG.”; e) een nieuw lid 8 wordt toegevoegd: “8.   In de lidstaten die bij het Bureau en de Commissie een kennisgeving hebben ingediend overeenkomstig artikel 57, lid 2 bis, van Richtlijn (EU) 2016/797, mogen aanvragers van een vergunning tot indienststelling of een voertuigtypegoedkeuring voor de toepassing van Richtlijn 2008/57/EG tussen 16 juni 2020 en 30 oktober 2020 met betrekking tot dat voertuig of voertuigtype bij de nationale veiligheidsinstantie een dossier indienen overeenkomstig artikel 29, lid 1, of artikel 30, lid 1, en bijlage I. Aanvragen voor een vergunning voor de indienststelling van een voertuig of om een voertuig in de handel te brengen overeenkomstig deze verordening worden door de nationale veiligheidsinstantie aanvaard voor de toepassing van Richtlijn 2008/57/EG.”. 3) In artikel 56 wordt de tweede alinea vervangen door: “Zij is van toepassing met ingang van 16 juni 2019 in de lidstaten die geen kennisgeving hebben ingediend bij het Bureau en de Commissie overeenkomstig artikel 57, lid 2, van Richtlijn (EU) 2016/797. Zij is van toepassing met ingang van 16 juni 2020 in de lidstaten die bij het Bureau en de Commissie een kennisgeving hebben ingediend overeenkomstig artikel 57, lid 2, van Richtlijn (EU) 2016/797 maar die bij het Bureau en de Commissie geen kennisgeving hebben ingediend overeenkomstig artikel 57, lid 2 bis, van Richtlijn (EU) 2016/797. Artikel 55, leden 5 bis en 7 bis, zijn in alle lidstaten van toepassing met ingang van 16 juni 2020. Artikel 55, lid 8, is met ingang van 16 juni 2020 van toepassing in de lidstaten die bij het Bureau en de Commissie een kennisgeving hebben ingediend overeenkomstig artikel 57, lid 2 bis, van Richtlijn (EU) 2016/797. Deze verordening is met ingang van 31 oktober 2020 in alle lidstaten van toepassing.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 juni 2020. Voor de Commissie De voorzitter Ursula VON DER LEYEN ( 1 ) PB L 138 van 26.5.2016, blz. 44 . ( 2 ) Richtlijn (EU) 2020/700 van het Europees Parlement en de Raad van 25 mei 2020 tot wijziging van Richtlijn (EU) 2016/797 en Richtlijn (EU) 2016/798, wat de verlenging van de omzettingstermijn betreft ( PB L 165 van 27.5.2020, blz. 27 ). ( 3 ) Richtlijn 2008/57/EG van het Europees Parlement en de Raad van 17 juni 2008 betreffende de interoperabiliteit van het spoorwegsysteem in de Gemeenschap ( PB L 191 van 18.7.2008, blz. 1 ). ( 4 ) Uitvoeringsverordening (EU) 2018/545 van de Commissie van 4 april 2018 tot vaststelling van de praktische regelingen voor het proces voor de afgifte van typegoedkeuringen en vergunningen voor spoorvoertuigen overeenkomstig Richtlijn (EU) 2016/797 van het Europees Parlement en de Raad ( PB L 90 van 6.4.2018, blz. 66 ).",
  "source": "EUR LEX"
}