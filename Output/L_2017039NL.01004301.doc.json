{
  "url": "http://www.w3.org/1999/xhtml\">",
  "content": "L_2017039NL.01004301.xml 16.2.2017 NL Publicatieblad van de Europese Unie L 39/43 BESLUIT (EU) 2017/265 VAN DE COMMISSIE van 14 februari 2017 tot opname van de regering van Northwest Territories in Canada in de lijst van erkende instanties, bedoeld in artikel 3 van Uitvoeringsverordening (EU) 2015/1850 houdende uitvoeringsbepalingen van Verordening (EG) nr. 1007/2009 van het Europees Parlement en de Raad betreffende de handel in zeehondenproducten (Kennisgeving geschied onder nummer C(2017) 757) DE EUROPESE COMMISSIE, Gezien het Verdrag betreffende de werking van de Europese Unie, Gezien Uitvoeringsverordening (EU) 2015/1850 van de Commissie van 13 oktober 2015 houdende uitvoeringsbepalingen van Verordening (EG) nr. 1007/2009 van het Europees Parlement en de Raad betreffende de handel in zeehondenproducten ( 1 ) , en met name artikel 3, Overwegende hetgeen volgt: (1) In artikel 3 van Verordening (EG) nr. 1007/2009 van het Europees Parlement en de Raad ( 2 ) zijn de voorwaarden vastgesteld waaronder zeehondenproducten die afkomstig zijn van door de Inuit- of andere inheemse gemeenschappen beoefende jacht, in de Unie op de markt mogen worden gebracht. Wanneer de zeehondenproducten op de markt worden gebracht, moet een erkende instantie bevestigen dat aan die voorwaarden is voldaan. (2) In artikel 3 van Uitvoeringsverordening (EU) 2015/1850 zijn de vereisten vastgesteld waaraan instanties moeten voldoen om voor de doeleinden van artikel 3 van Verordening (EG) nr. 1007/2009 in een lijst van erkende instanties te worden opgenomen. (3) Wanneer zeehondenproducten die afkomstig zijn van door de Inuit- of andere inheemse gemeenschappen beoefende jacht, op de markt worden gebracht, moeten zij vergezeld gaan van een door een erkende instantie afgegeven document dat bevestigt dat aan de voorwaarden in Uitvoeringsverordening (EU) 2015/1850 is voldaan. (4) De Commissie heeft op 22 november 2016 een verzoek van de regering van Northwest Territories ontvangen om te worden toegelaten als erkende instantie voor de doeleinden van artikel 3, lid 1 bis, van Verordening (EG) nr. 1007/2009. Het verzoek ging vergezeld van de overeenkomstig artikel 3 van Uitvoeringsverordening (EU) 2015/1850 vereiste documenten. (5) De Commissie is op basis van de ingediende documenten nagegaan of de regering van Northwest Territories voldeed aan de vereisten om te worden toegelaten als erkende instantie overeenkomstig Uitvoeringsverordening (EU) 2015/1850. (6) De Commissie heeft geconcludeerd dat de regering van Northwest Territories aan elk van de vereisten in artikel 3, lid 1, van Uitvoeringsverordening (EU) 2015/1850 voldoet en daarom in de lijst van erkende instanties moet worden opgenomen, HEEFT HET VOLGENDE BESLUIT VASTGESTELD: Artikel 1 De regering van Northwest Territories wordt beschouwd als erkende instantie voor de doeleinden van artikel 3 van Uitvoeringsverordening (EU) 2015/1850. Artikel 2 De inhoud van dit besluit wordt onverwijld op de website van de Commissie bekendgemaakt. Artikel 3 Dit besluit is gericht tot de regering van Northwest Territories in Canada. Gedaan te Brussel, 14 februari 2017. Voor de Commissie Karmenu VELLA Lid van de Commissie ( 1 ) PB L 271 van 16.10.2015, blz. 1 . ( 2 ) Verordening (EG) nr. 1007/2009 van het Europees Parlement en de Raad van 16 september 2009 betreffende de handel in zeehondenproducten ( PB L 286 van 31.10.2009, blz. 36 ).",
  "source": "EUR LEX"
}