{
  "url": "http://www.w3.org/1999/xhtml\"><!--",
  "content": "L_202302751NL.000101.fmx.xml Publicatieblad van de Europese Unie NL Serie L 2023/2751 6.12.2023 BESLUIT (EU) 2023/2751 VAN DE RAAD van 30 november 2023 betreffende het namens de Europese Unie tijdens de 33e zitting van de Algemene Vergadering van de Internationale Maritieme Organisatie in te nemen standpunt over de vaststelling van wijzigingen van de richtsnoeren inzake toevluchtsoorden voor schepen die bijstand behoeven, van de richtsnoeren in het kader van het geharmoniseerd systeem van onderzoek en certificatie, van de niet-limitatieve lijst van verplichtingen uit hoofde van instrumenten die relevant zijn voor de code voor de uitvoering van IMO-instrumenten, en van de richtsnoeren voor de uitvoering van de Internationale Veiligheidsmanagementcode door overheden DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het optreden van de Unie in de maritiemvervoerssector moet gericht zijn op de verbetering van de maritieme veiligheid en op de bescherming van het mariene milieu en van de gezondheid van de mens. (2) De Algemene Vergadering van de Internationale Maritieme Organisatie (IMO) zal tijdens haar 33e vergadering van 27 november tot en met 6 december 2023 (“A 33”) naar verwachting de richtsnoeren in het kader van het geharmoniseerd systeem van onderzoek en certificatie (Harmonized System of Survey and Certification — HSSC) van 2023 (de “HSSC-richtsnoeren van 2023 voor onderzoek”) vaststellen, die zijn gebaseerd op de wijzigingen van de HSSC-richtsnoeren van 2021 voor onderzoek, als vervat in resolutie A.1156(32) van de Algemene Vergadering van de IMO, alsook de gewijzigde versies van de richtsnoeren inzake toevluchtsoorden voor schepen die bijstand behoeven (de “herziene richtsnoeren inzake toevluchtsoorden voor schepen die bijstand behoeven”), van de niet-limitatieve lijst van verplichtingen van 2023 uit hoofde van instrumenten die relevant zijn voor de code voor de uitvoering van IMO-instrumenten en van de richtsnoeren voor de uitvoering van de Internationale Veiligheidsmanagementcode (IVM-code) door overheden (de “richtsnoeren van 2023 voor de uitvoering van de IVM-code door overheden”). (3) Het is passend het standpunt te bepalen dat namens de Unie tijdens A 33 moet worden ingenomen, aangezien de beoogde handelingen een beslissende invloed kunnen hebben op de inhoud van het Unierecht, namelijk Richtlijn 2002/59/EG ( 1 ) , Verordening (EG) nr. 336/2006 ( 2 ) , Verordening (EG) nr. 391/2009 ( 3 ) en Richtlijn 2009/21/EG ( 4 ) van het Europees Parlement en de Raad. (4) De Unie moet de vaststelling steunen van de herziene richtsnoeren inzake toevluchtsoorden voor schepen die bijstand behoeven, teneinde op samenhangende en geharmoniseerde wijze een duidelijk kader te bieden voor een schip dat een toevluchtsoord zoekt. (5) De Unie moet de vaststelling van de HSSC-richtsnoeren van 2023 voor onderzoek en de intrekking van de HSSC-richtsnoeren van 2021 voor onderzoek steunen, alsook de vaststelling van de wijzigingen van de niet-limitatieve lijst van verplichtingen van 2023 uit hoofde van instrumenten die relevant zijn voor de code voor de uitvoering van IMO-instrumenten, omdat die daardoor actueel zullen blijven. (6) De Unie moet de vaststelling steunen van de richtsnoeren van 2023 voor de uitvoering van de IVM-code door overheden, teneinde de richtsnoeren voor beoordelingen en toepassingen van audits op afstand te ontwikkelen. (7) De Unie is geen lid van de IMO, noch partij bij de desbetreffende verdragen en codes. De Raad moet de lidstaten derhalve machtigen tijdens A 33 het standpunt van de Unie te vertolken. (8) Het toepassingsgebied van dit besluit moet beperkt blijven tot de inhoud van de voorgestelde wijzigingen, voor zover die wijzigingen gevolgen voor gemeenschappelijke regels van de Unie kunnen hebben en onder de exclusieve bevoegdheid van de Unie vallen. Dit besluit mag geen afbreuk doen aan de verdeling van bevoegdheden tussen de Unie en de lidstaten, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie tijdens de 33e zitting van de Algemene Vergadering van de Internationale Maritieme Organisatie (IMO) moet worden ingenomen, houdt in dat ingestemd wordt met: a) de vaststelling van de herziene richtsnoeren inzake toevluchtsoorden voor schepen die bijstand behoeven, zoals vastgelegd in IMO-document MEPC 80/17, bijlage 1; b) de vaststelling van de HSSC-richtsnoeren van 2023 voor onderzoek, zoals vastgelegd in IMO-document III 9/19/Add. 1, bijlage 5; c) de intrekking van IMO-resolutie A.1156(32); d) de vaststelling van de niet-limitatieve lijst van verplichtingen van 2023 uit hoofde van instrumenten die relevant zijn voor de code voor de uitvoering van IMO-instrumenten, zoals vastgelegd in IMO-document III 9/19/Add. 1, bijlage 6, en e) de vaststelling van de richtsnoeren van 2023 voor de uitvoering van de IVM-code door overheden, zoals vastgelegd in IMO-document III 9/19/Add. 1, bijlage 7. Artikel 2 1.   Het in artikel 1 vervatte standpunt dat namens de Unie moet worden ingenomen, betreft de desbetreffende wijzigingen voor zover zij onder de exclusieve bevoegdheid van de Unie vallen en gevolgen kunnen hebben voor de gemeenschappelijke regels van de Unie. Het wordt vertolkt door de lidstaten, die alle lid zijn van de IMO en gezamenlijk optreden in het belang van de Unie. 2.   Kleine wijzigingen van het in artikel 1 genoemde standpunt kunnen worden overeengekomen zonder nader besluit van de Raad. Artikel 3 De lidstaten worden gemachtigd ermee in te stemmen dat ze in het belang van de Unie gebonden zijn door de in artikel 1 bedoelde wijzigingen, voor zover die wijzigingen onder de exclusieve bevoegdheid van de Unie vallen. Artikel 4 Dit besluit treedt in werking op de datum van de vaststelling ervan. Gedaan te Brussel, 30 november 2023. Voor de Raad De voorzitter M. GARCÍA GÓMEZ ( 1 ) Richtlijn 2002/59/EG van het Europees Parlement en de Raad van 27 juni 2002 betreffende de invoering van een communautair monitoring- en informatiesysteem voor de zeescheepvaart en tot intrekking van Richtlijn 93/75/EEG van de Raad ( PB L 208 van 5.8.2002, blz. 10 ). ( 2 ) Verordening (EG) nr. 336/2006 van het Europees Parlement en de Raad van 15 februari 2006 inzake de implementatie van de Internationale Veiligheidsmanagementcode in de Gemeenschap en tot intrekking van Verordening (EG) nr. 3051/95 van de Raad ( PB L 64 van 4.3.2006, blz. 1 ). ( 3 ) Verordening (EG) nr. 391/2009 van het Europees Parlement en de Raad van 23 april 2009 inzake gemeenschappelijke voorschriften en normen voor met de inspectie en controle van schepen belaste organisaties ( PB L 131 van 28.5.2009, blz. 11 ). ( 4 ) Richtlijn 2009/21/EG van het Europees Parlement en de Raad van 23 april 2009 betreffende de naleving van de vlaggenstaatverplichtingen ( PB L 131 van 28.5.2009, blz. 132 ). ELI: http://data.europa.eu/eli/dec/2023/2751/oj ISSN 1977-0758 (electronic edition)",
  "source": "EUR LEX"
}