{
  "url": "http://www.w3.org/1999/xhtml\">",
  "content": "L_2020403NL.01000801.xml 1.12.2020 NL Publicatieblad van de Europese Unie L 403/8 BESLUIT (EU) 2020/1787 VAN DE RAAD van 23 november 2020 betreffende het namens de Europese Unie in het ACS‐EU-Comité van ambassadeurs in te nemen standpunt over de wijziging van Besluit nr. 3/2019 van het ACS‐EU-Comité van ambassadeurs tot vaststelling van overgangsmaatregelen op grond van artikel 95, lid 4, van de ACS-EU-partnerschapsovereenkomst DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Partnerschapsovereenkomst tussen de leden van de groep van staten in Afrika, het Caribisch gebied en de Stille Oceaan, enerzijds, en de Europese Gemeenschap en haar lidstaten, anderzijds ( 1 ) (“de ACS-EU-partnerschapsovereenkomst”), werd ondertekend te Cotonou op 23 juni 2000 en is op 1 april 2003 in werking getreden. Het moet overeenkomstig Besluit nr. 3/2019 van het ACS‐EU-Comité van ambassadeurs ( 2 ) (“besluit over overgangsmaatregelen”) tot en met 31 december 2020 worden toegepast. (2) Overeenkomstig artikel 95, lid 4, eerste alinea, van de ACS-EU-partnerschapsovereenkomst zijn de onderhandelingen over een nieuwe ACS-EU-partnerschapsovereenkomst (“de nieuwe overeenkomst”) in september 2018 van start gegaan. Aangezien de nieuwe overeenkomst niet gereed zal zijn om uiterlijk 31 december 2020, de datum waarop het huidige rechtskader afloopt, te worden toegepast door, onder meer, vertragingen als gevolg van de COVID-19-pandemie, is het noodzakelijk het besluit over overgangsmaatregelen te wijzigen zodat de toepassing van de ACS-EU-partnerschapsovereenkomst tot en met 30 november 2021 kan worden verlengd. (3) In artikel 95, lid 4, tweede alinea, van de ACS-EU-partnerschapsovereenkomst is bepaald dat de ACS-EU-Raad van ministers overgangsmaatregelen kan vaststellen die nodig kunnen zijn totdat de nieuwe overeenkomst in werking treedt. (4) Op grond van artikel 15, lid 4, van de ACS-EU-partnerschapsovereenkomst heeft de ACS-EU-Raad van ministers op 23 mei 2019 de bevoegdheid om overgangsmaatregelen vast te stellen gedelegeerd aan het ACS-EU-Comité van ambassadeurs ( 3 ) . Het is derhalve aan het ACS-EU-Comité van ambassadeurs op grond van artikel 95, lid 4, van de ACS-EU-partnerschapsovereenkomst om de overgangsmaatregelen te wijzigen. (5) Het is passend om het standpunt te bepalen dat namens de Unie moet worden ingenomen in het ACS-EU-Comité van ambassadeurs, aangezien de beoogde handeling voor de Unie bindend zal zijn. (6) De bepalingen va de ACS-EU-partnerschapsovereenkomst zal van toepassing blijven met het doel de continuïteit in de betrekkingen tussen de Unie en haar lidstaten, enerzijds, en de ACS-staten, anderzijds, te handhaven. De gewijzigde overgangsmaatregelen zijn derhalve niet bedoeld om de ACS-EU-partnerschapsovereenkomst te wijzigen als bepaald in artikel 95, lid 3, daarvan, HEEFT HET VOLGENDE BESLUIT VASTGESTELD: Artikel 1 Het namens de Unie in het ACS-EU-Comité van ambassadeurs in te nemen standpunt, op grond van artikel 95, lid 4, van de ACS-EU-partnerschapsovereenkomst, is dat Besluit nr. 3/2019 van het ACS-EU-Comité van ambassadeurs moet worden gewijzigd om de toepassing van de bepalingen van ACS-EU-partnerschapsovereenkomst tot en met 30 november 2021 te verlengen, of, indien dat eerder is, tot de inwerkingtreding van de nieuwe overeenkomst of de voorlopige toepassing ervan tussen de Unie en de ACS-staten. De bepalingen van de ACS‐EU-partnerschapsovereenkomst worden toegepast in overeenstemming met het voorwerp en doel van artikel 95, lid 4, ervan. Artikel 2 Dit besluit is treedt in werking op de datum waarop het wordt vastgesteld. Gedaan te Brussel, 23 november 2020. Voor de Raad De voorzitter M. ROTH ( 1 ) PB L 317 van 15.12.2000, blz. 3 . De ACS-EU-partnerschapsovereenkomst werd gewijzigd bij de overeenkomst ondertekend te Luxemburg op 25 juni 2005 ( PB L 209 van 11.8.2005, blz. 27 ) en bij de overeenkomst ondertekend te Ouagadougou op 22 juni 2010 ( PB L 287 van 4.11.2010, blz. 3 ). ( 2 ) Besluit nr. 3/2019 van het ACS-EU-Comité van ambassadeurs van 17 december 2019 tot vaststelling van overgangsmaatregelen op grond van artikel 95, lid 4, van de ACS-EU-partnerschapsovereenkomst ( PB L 1 van 3.1.2020, blz. 3 ). ( 3 ) Besluit nr. 1/2019 van de ACS-EU-Raad van ministers van 23 mei 2019 over de delegatie van bevoegdheden aan het ACS-EU-Comité van ambassadeurs inzake het besluit om op grond van artikel 95, lid 4, van de partnerschapsovereenkomst van Cotonou overgangsmaatregelen vast te stellen ( PB L 146 van 5.6.2019, blz. 114 ).",
  "source": "EUR LEX"
}