{
  "url": "http://www.w3.org/1999/xhtml\"><!--",
  "content": "L_2017211NL.01000301.xml 17.8.2017 NL Publicatieblad van de Europese Unie L 211/3 UITVOERINGSVERORDENING (EU) 2017/1476 VAN DE COMMISSIE van 11 augustus 2017 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 augustus 2017. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een product (een zogenoemde „led-tandartslamp”) dat uit verschillende stoffen zoals glas, kunststof en diverse metalen is vervaardigd en meerdere lichtgevende dioden (leds) bevat. Het wordt aangeboden op een verstelbare arm. De verstelbare arm kan worden bevestigd op een tandartsstoel of bijvoorbeeld aan de muur of het plafond van een tandartspraktijk. Het product is ontworpen om de mondholte te verlichten tijdens een tandheelkundige behandeling. De sterkte, de kleur en het patroon van het geproduceerde licht zijn speciaal afgestemd op tandartsgebruik. Zie afbeelding ( *1 ) 9405 40 99 De indeling is vastgesteld op basis van de algemene regels 1, 3 c), en 6 voor de interpretatie van de gecombineerde nomenclatuur en de tekst van de GN-codes 9405 , 9405 40  en 9405 40 99 . Indeling onder post 9018  als een instrument, apparaat of toestel voor de geneeskunde is uitgesloten omdat bepaalde artikelen van universele uitrustingen voor tandartsen (zoals schaduwloze lampen) van deze post zijn uitgezonderd wanneer zij afzonderlijk worden aangeboden; deze artikelen moeten worden ingedeeld onder hun eigen post (zie ook de GS-toelichtingen op post 9018 , deel II, 2°), en de uitzonderingen onder deel II). Het product heeft de kenmerken en het ontwerp van een elektrisch verlichtingstoestel van post 9405 , die betrekking heeft op speciaal aangepaste elektrische verlichtingstoestellen die uit ongeacht welke stof zijn vervaardigd en ongeacht welke lichtbron gebruiken (zie ook de GS-toelichtingen op post 9405 , deel I). Het product, dat bestaat uit verschillende stoffen, aan geen waarvan het zijn wezenlijke karakter ontleent, moet daarom worden ingedeeld onder GN-code 9405 40 99  als andere elektrische verlichtingstoestellen van andere stoffen dan kunststof. ( *1 ) De afbeelding is louter ter informatie.",
  "source": "EUR LEX"
}