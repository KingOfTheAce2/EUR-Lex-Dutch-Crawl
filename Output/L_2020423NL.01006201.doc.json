{
  "url": "http://www.w3.org/1999/xhtml\"><!--",
  "content": "L_2020423NL.01006201.xml 15.12.2020 NL Publicatieblad van de Europese Unie L 423/62 BESLUIT (EU) 2020/2090 VAN DE EUROPESE CENTRALE BANK van 4 december 2020 tot wijziging van Besluit ECB/2013/10 betreffende de denominaties, specificaties, reproductie, vervanging en het uit circulatie nemen van eurobankbiljetten (ECB/2020/60) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 128, lid 1, Gezien de statuten van het Europees Stelsel van centrale banken en van de Europese Centrale Bank, en met name artikel 16, Overwegende hetgeen volgt: (1) Het aantal uit circulatie genomen reproducties van eurobankbiljetten die het publiek zou kunnen verwarren met echte eurobankbiljetten is toegenomen, ondanks het feit dat sommige van deze reproducties kleine of niet gemakkelijk waarneembare aanwijzingen dragen dat ze “kopieën” zijn, “geen wettig betaalmiddel” zijn of “alleen voor films of rekwisieten mogen worden gebruikt”, omdat ze het optische uiterlijk van eurobankbiljetten hebben en bepaalde echtheidskenmerken van de bankbiljetten imiteren. Deze reproducties worden voornamelijk aangeboden en gekocht via online marktplaatsen of websites. Reproducties die het publiek zou kunnen verwarren met echte bankbiljetten zijn onrechtmatig op grond van Besluit ECB/2013/10 ( 1 ) . Het is daarom belangrijk maatregelen te nemen om de verdere verspreiding ervan te beperken en uiteindelijk stop te zetten. Met name een duidelijker verbod op onrechtmatige activiteiten vergroot de rechtszekerheid. Tegelijkertijd is het belangrijk de mogelijkheid te hebben om activiteiten met betrekking tot bepaalde reproducties vrij te stellen, indien het Eurosysteem van oordeel is dat het publiek deze niet kan verwarren met echte eurobankbiljetten. (2) Derhalve moet Besluit ECB/2013/10 dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijziging Artikel 2 van Besluit ECB/2013/10 wordt vervangen door: “Artikel 2 Reproductieregels voor eurobankbiljetten 1.   \n                           “Reproductie”: enig tastbaar dan wel niet-tastbaar beeld dat het hele in artikel 1 omschreven eurobankbiljet of een deel daarvan beslaat, dan wel delen van de onderscheiden ontwerpelementen, zoals kleur, afmeting en het gebruik van letters of symbolen, en welk beeld gelijkenis zou kunnen vertonen met een eurobankbiljet of in zijn algemeenheid de indruk wekt dat het een echt eurobankbiljet betreft, ongeacht: a) de afmetingen van het beeld, of b) de materialen of technieken voor de productie ervan, of c) of al dan niet elementen van het ontwerp van het eurobankbiljet, bijvoorbeeld letters of symbolen, zijn gewijzigd of toegevoegd. 2.   Tenzij de ECB of een NCB instemt met een vrijstelling zoals uiteengezet in lid 5, worden reproducties die niet voldoen aan de criteria van lid 3 geacht onrechtmatig te zijn en is het produceren, in bezit hebben, vervoeren, verspreiden, verkopen, promoten, invoeren in de Unie en gebruiken of trachten te gebruiken hiervan voor transacties verboden. 3.   Reproducties die aan de volgende criteria voldoen worden als rechtmatig beschouwd, aangezien er geen risico bestaat dat het publiek deze zou kunnen verwarren met echte bankbiljetten: a) aan één zijde bedrukte reproducties van een eurobankbiljet zoals omschreven in artikel 1, mits de afmeting ervan 125 % of meer bedraagt van zowel de lengte als de breedte, of 75 % of minder van zowel de lengte als de breedte van het desbetreffende in artikel 1 omschreven eurobankbiljet, of b) aan twee zijden bedrukte reproducties van een eurobankbiljet zoals omschreven in artikel 1, mits de afmeting ervan 200 % of meer bedraagt van zowel de lengte als de breedte, of 50 % of minder van zowel de lengte als de breedte van het desbetreffende in artikel 1 omschreven eurobankbiljet, of c) reproducties van onderscheiden ontwerpelementen van een eurobankbiljet zoals omschreven in artikel 1, met dien verstande dat een dergelijk ontwerpelement niet is afgebeeld op een achtergrond die enige gelijkenis vertoont met een bankbiljet, of d) aan één zijde bedrukte reproducties van een deel van de voorzijde of de achterzijde van een eurobankbiljet, met dien verstande dat dat deel kleiner is dan één derde van de oorspronkelijke voor-, dan wel achterzijde van het eurobankbiljet zoals omschreven in artikel 1, of e) reproducties gemaakt van materiaal dat duidelijk verschilt van papier en dat er duidelijk anders uitziet of aanvoelt dan het materiaal dat voor bankbiljetten wordt gebruikt, of f) niet-tastbare reproducties die elektronisch beschikbaar zijn gesteld op websites, per draad of draadloos, of via andere middelen die het publiek de mogelijkheid bieden toegang te verkrijgen tot deze niet-tastbare reproducties op een door hen individueel gekozen plaats en tijdstip, met dien verstande dat: — het woord SPECIMEN (monster) (of het equivalent daarvan in een andere officiële taal van de Europese Unie) diagonaal is afgedrukt op de reproductie in Arial lettertype dan wel een daarop gelijkend lettertype, — de resolutie van de 100 % afmeting van de elektronische reproductie niet meer dan 72 dots per inch (dpi) bedraagt, — de lengte van het woord SPECIMEN (of het equivalent daarvan in een andere officiële taal van de Europese Unie) minstens 75 % bedraagt van de lengte van de reproductie, — de hoogte van het woord SPECIMEN (of het equivalent daarvan in een officiële taal van de Europese Unie) minstens 15 % bedraagt van de breedte van de reproductie, en — het woord SPECIMEN (of het equivalent daarvan in een officiële taal van de Europese Unie) in een niet-doorzichtige (opaak) kleur wordt afgebeeld en contrasteert met de hoofdkleur van het desbetreffende in artikel 1 omschreven eurobankbiljet. 5.   Bij wijze van uitzondering kan de ECB of de desbetreffende NCB, al naargelang het geval, na ontvangst van een schriftelijk verzoek toestemming verlenen om een reproductie die niet voldoet aan de criteria van lid 3 vrij te stellen van het in lid 2 vastgelegde verbod, indien de ECB of de desbetreffende NCB van oordeel is dat het publiek de reproductie niet kan verwarren met een echt eurobankbiljet zoals gespecificeerd in artikel 1. Indien een reproductie op het grondgebied van slechts één lidstaat die de euro als munt heeft wordt geproduceerd, dienen dergelijke vrijstellingsverzoeken tot de NCB van die lidstaat te worden gericht. In alle overige gevallen worden deze verzoeken tot de ECB gericht. 6.   Reproductieregels voor eurobankbiljetten gelden ook voor eurobankbiljetten die uit circulatie zijn genomen of krachtens dit besluit niet langer wettig betaalmiddel zijn.”. Artikel 2 Slotbepalingen Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Frankfurt am Main, 4 december 2020. De president van de ECB Christine LAGARDE ( 1 ) Besluit ECB/2013/10 van 19 april 2013 betreffende de denominaties, specificaties, reproductie, vervanging en het uit circulatie nemen van eurobankbiljetten ( PB L 118 van 30.4.2013, blz. 37 ).",
  "source": "EUR LEX"
}