{
  "url": "http://www.w3.org/1999/xhtml\">",
  "content": "L_2008340NL.01007601.xml 19.12.2008 NL Publicatieblad van de Europese Unie L 340/76 BESLUIT N r. 1297/2008/EG VAN HET EUROPEES PARLEMENT EN DE RAAD van 16 december 2008 betreffende een programma tot modernisering van de Europese bedrijfs- en handelsstatistiek (MEETS) (Voor de EER relevante tekst) HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 285, Gezien het voorstel van de Commissie, Handelend volgens de procedure van artikel 251 van het Verdrag ( 1 ) , Overwegende hetgeen volgt: (1) De Commissie heeft in haar mededelingen van 16 maart 2005 over betere regelgeving met het oog op economische groei en meer banen in de Europese Unie en van 24 januari 2007 over een actieprogramma ter vermindering van de administratieve lasten in de Europese Unie toegezegd voor een beter regelgevingsbeleid te zorgen, onnodige administratieve procedures af te schaffen en overregulering tegen te gaan. (2) De Commissie heeft op 14 november 2006 een mededeling over verlichting van de responslast, vereenvoudiging en prioritering op het gebied van communautaire statistieken gepubliceerd, waarin een strategische benadering wordt voorgesteld om de statistische belasting voor ondernemingen verder te verminderen. (3) Om in de behoefte van de Gemeenschap aan statistische informatie te voorzien, is de afgelopen 15 jaar een groot aantal verordeningen over statistieken ter beschrijving van de activiteiten van ondernemingen verschenen, met verplichtingen voor de ondernemingen om gegevens te verstrekken. Een herziening is nodig om ervoor te zorgen dat deze statistische verordeningen o.a. qua toepassingsgebied, begrippen en definities consistent zijn. Vereenvoudiging en prioriteitenstelling zijn de doelstellingen die in de mate van het mogelijke voor al die verordeningen dienen te gelden. (4) De komende jaren staat de bedrijfs- en handelsstatistieken een grote uitdaging te wachten. Om communautaire beleidsinitiatieven te ondersteunen, moeten deze statistieken informatie geven over verschijnselen in de veranderende economie van de Gemeenschap, zoals de globalisering, nieuwe trends in het ondernemerschap, de informatiemaatschappij, de handel in diensten, innovatie, de veranderende handelsstromen en het concurrentievermogen in het licht van de vernieuwde Lissabonstrategie. (5) De behoeften aan bedrijfs- en handelsstatistieken worden voor een groot deel ingegeven door de vernieuwde Lissabonstrategie, die als doel heeft het concurrentievermogen van de Europese economie te bevorderen en een hoge en constante groei te bereiken. (6) Door de verdieping van de Europese integratie op een aantal economische gebieden, waaronder de Europese Monetaire Unie en het Europese douanesysteem, ontstaan er nieuwe statistische behoeften in verband met de rol van de euro in internationale transacties en is een aanpassing van het statistisch systeem noodzakelijk. De bedrijfs- en handelsstatistieken moeten aan deze noden tegemoet komen en tijdig, hoogwaardige statistische informatie over de structurele veranderingen in de Europese economie en het Europese bedrijfsleven verschaffen. (7) De bedrijfs- en handelsstatistiek omvat diverse gebieden die voor verbetering vatbaar zijn, zoals structurele bedrijfsstatistiek, kortetermijnstatistiek, Prodcom-statistiek, statistiek inzake informatie- en communicatietechnologie en statistieken van het goederenverkeer tussen lidstaten (Intrastat). (8) De voor bedrijfs- en handelsstatistiek verantwoordelijke autoriteiten moeten de methoden voor de productie van statistieken zodanig reorganiseren dat de lasten voor de ondernemingen kunnen worden verminderd en alle beschikbare bronnen en nieuwe technologieën volledig kunnen worden gebruikt. (9) De behoefte aan nieuwe soorten indicatoren kan het gevolg zijn van de modernisering van het statistische productiesysteem. Nieuwe typen indicatoren die de vereiste informatie verschaffen, kunnen worden verkregen uit nieuwe informatiebronnen en door het koppelen van bestaande typen bedrijfsstatistieken, zonder de rapportagelast voor ondernemingen te verhogen. Dankzij nieuwe bronnen en toegang door elektronische middelen wordt de verzameling van gegevens waarschijnlijk minder belastend en komt er tegelijkertijd meer informatie beschikbaar. Het potentieel van de bedrijfsstatistieken moet efficiënter worden benut en de kwaliteit van de statistische informatie moet worden verbeterd. (10) De nationale bureaus voor de statistiek dienen nauw te worden betrokken bij de modernisering van het systeem voor de productie van statistieken, om dubbele kosten en administratieve rompslomp te voorkomen. (11) De vereenvoudiging van het Intrastat-systeem maakt deel uit van het streven naar vermindering van de statistische vereisten en minimalisering van de lasten voor ondernemingen. Het recente besluit om het dekkingspercentage te verlagen, zal hier op korte termijn aan bijdragen. Voor de langere termijn moeten andere vormen van vereenvoudiging worden onderzocht, waaronder het slechts in één richting melden van handelsstromen („single-flow system”). De eventuele uitvoering van vormen van vereenvoudiging op lange termijn is afhankelijk van haalbaarheidsstudies en andere in overeenstemming met dit besluit te nemen maatregelen. De kwaliteit van de statistieken en de aanzienlijke kosten die met iedere overgang gemoeid zijn, dienen evenwel in aanmerking te worden genomen. (12) Overeenkomstig het beginsel van goed financieel beheer is er een ex-ante-evaluatie uitgevoerd om het bij dit besluit vastgestelde programma toe te spitsen op de benodigde doelmatigheid en om reeds in de ontwerpfase van het programma rekening te houden met de begrotingsbeperkingen. (13) Dit besluit stelt voor de gehele duur van het programma de financiële middelen vast, die in het kader van de jaarlijkse begrotingsprocedure voor de begrotingsautoriteit het voornaamste referentiepunt vormen in de zin van punt 37 van het Interinstitutioneel Akkoord van 17 mei 2006 tussen het Europees Parlement, de Raad en de Commissie betreffende de begrotingsdiscipline en een goed financieel beheer ( 2 ) . (14) Aangezien de doelstelling van dit besluit, namelijk de vaststelling van een programma tot modernisering van de Europese bedrijfs- en handelsstatistieken, niet voldoende door de lidstaten kan worden verwezenlijkt omdat ongecoördineerde modernisering tot dubbel werk, herhaling van fouten en hogere kosten zou leiden, en derhalve gezien de schaal van deze statistieken beter door de Gemeenschap kan worden verwezenlijkt, kan de Gemeenschap, overeenkomstig het in artikel 5 van het Verdrag neergelegde subsidiariteitsbeginsel, maatregelen nemen. Overeenkomstig het in hetzelfde artikel neergelegde evenredigheidsbeginsel gaat dit besluit niet verder dan wat nodig is om deze doelstelling te verwezenlijken. (15) Overeenkomstig artikel 3 van Besluit 89/382/EEG, Euratom van de Raad ( 3 ) is het Comité statistisch programma geraadpleegd, dat bij dat besluit is opgericht. (16) Verordening (EG) nr. 322/97 van de Raad van 17 februari 1997 betreffende de communautaire statistiek ( 4 ) biedt een referentiekader voor dit besluit. (17) De voor de uitvoering van dit besluit vereiste maatregelen moeten worden vastgesteld overeenkomstig Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 5 ) , BESLUITEN: Artikel 1 Vaststelling van het programma 1.   Bij dit besluit wordt een programma tot modernisering van de Europese bedrijfs- en handelsstatistieken (hierna het „MEETS-programma” genoemd) vastgesteld. 2.   Het MEETS-programma loopt van 1 januari 2009 tot en met 31 december 2013. Artikel 2 Werkingssfeer en algemene doelstellingen 1.   De in het MEETS-programma bedoelde acties betreffen de productie en de verspreiding van bedrijfs- en handelsstatistieken binnen de Gemeenschap. 2.   De algemene doelstellingen van het MEETS-programma luiden: a) prioriteiten opnieuw bezien en doelreeksen van indicatoren ontwikkelen voor nieuwe gebieden (doelstelling 1); b) het bereiken van een gestroomlijnd kader voor statistieken over het bedrijfsleven (doelstelling 2); c) de toepassing van een efficiëntere methode voor de productie van bedrijfs- en handelsstatistieken ondersteunen (doelstelling 3); en d) het systeem voor het verzamelen van gegevens over de goederenhandel tussen lidstaten (hierna „Intrastat” genoemd) moderniseren (doelstelling 4). Artikel 3 Acties Om de in artikel 2, lid 2, genoemde doelstellingen te bereiken, worden de volgende acties ondernomen: a) prioriteiten opnieuw bezien en doelreeksen van indicatoren ontwikkelen voor nieuwe gebieden (doelstelling 1): Actie 1.1: Identificatie van minder belangrijke gebieden; Actie 1.2: Ontwikkeling van nieuwe gebieden; b) bereiken van een gestroomlijnd kader voor statistieken over het bedrijfsleven (doelstelling 2): Actie 2.1: Integreren van begrippen en methoden binnen het rechtskader; Actie 2.2: Ontwikkeling van statistieken over ondernemingsgroepen; Actie 2.3: Verrichten van communautaire enquêtes om de last voor ondernemingen te beperken; c) de toepassing van een efficiëntere methode voor de productie van bedrijfs- en handelsstatistieken ondersteunen (doelstelling 3): Actie 3.1: Betere benutting van gegevens die in het statistisch systeem al beschikbaar zijn, inclusief de mogelijkheid van schattingen; Actie 3.2: Betere benutting van gegevens die in de economie al beschikbaar zijn; Actie 3.3: Ontwikkeling van instrumenten voor de efficiëntere gegevensextractie, -transmissie en -verwerking; d) het moderniseren van Intrastat (doelstelling 4): Actie 4.1: Harmonisatie van methoden om de kwaliteit te verbeteren in een vereenvoudigd Intrastat; Actie 4.2: Betere benutting van administratieve gegevens; Actie 4.3: Verbetering en vergemakkelijking van de gegevensuitwisseling binnen Intrastat. De in dit artikel genoemde acties worden gespecificeerd in de bijlage en zullen nader worden uitgewerkt in de in artikel 4 voorziene jaarprogramma's van de werkzaamheden. Artikel 4 Jaarprogramma's van de werkzaamheden Volgens de procedure van artikel 5, lid 2, worden jaarprogramma's van de werkzaamheden vastgesteld met de prioriteiten voor de acties voor elke in artikel 2, lid 2, genoemde doelstelling en de begrotingstoewijzingen overeenkomstig dit besluit. Artikel 5 Comité 1.   De Commissie wordt bijgestaan door het Comité statistisch programma. 2.   Wanneer naar dit lid wordt verwezen, zijn de artikelen 4 en 7 van Besluit 1999/468/EG van toepassing, met inachtneming van artikel 8 van dat besluit. De in artikel 4, lid 3, van Besluit 1999/468/EG bedoelde termijn wordt vastgesteld op drie maanden. Artikel 6 Evaluatie 1.   De Commissie evalueert regelmatig in samenwerking met de lidstaten de in het kader van het MEETS-programma uitgevoerde activiteiten om te beoordelen of de in artikel 2, lid 2, genoemde doelen zijn bereikt en aanwijzingen te geven om de doeltreffendheid van toekomstige acties te verbeteren. 2.   Uiterlijk op 31 december 2010 en vervolgens jaarlijks tot 2013 dient de Commissie bij het Europees Parlement en de Raad een verslag in over de uitvoering van het MEETS-programma. Uiterlijk op 31 juli 2014 dient de Commissie bij het Europees Parlement en de Raad een eindverslag in over de uitvoering van het MEETS-programma. In dit verslag wordt beoordeeld welke voordelen de acties voor de Gemeenschap, de lidstaten en de verstrekkers en gebruikers van statistische informatie hebben opgeleverd in verhouding tot de door de Gemeenschap gemaakte kosten, om vast te stellen welke gebieden voor verbetering vatbaar zijn. Artikel 7 Financiering 1.   De financiële middelen voor de uitvoering van het MEETS-programma voor de periode van 2009 tot en met 2013 worden vastgesteld op 42 500 000 EUR. 2.   De jaarlijkse kredieten worden door de begrotingsautoriteit toegestaan binnen de grenzen van het financiële kader. Artikel 8 Inwerkingtreding Dit besluit treedt in werking op de twintigste dag volgende op die van zijn bekendmaking in het Publicatieblad van de Europese Unie. Gedaan te Straatsburg, 16 december 2008. Voor het Europees Parlement De voorzitter H.-G. PÖTTERING Voor de Raad De voorzitster B. LE MAIRE ( 1 ) Advies van het Europees Parlement van 9 juli 2008 (nog niet bekendgemaakt in het Publicatieblad) en besluit van de Raad van 18 november 2008. ( 2 ) PB C 139 van 14.6.2006, blz. 1 . ( 3 ) PB L 181 van 28.6.1989, blz. 47 . ( 4 ) PB L 52 van 22.2.1997, blz. 1 . ( 5 ) PB L 184 van 17.7.1999, blz. 23 . BIJLAGE GEDETAILLEERD OVERZICHT VAN DE IN ARTIKEL 3 GENOEMDE ACTIES Doelstelling 1 : Prioriteiten opnieuw bezien en doelreeksen van indicatoren ontwikkelen voor nieuwe gebieden Actie 1.1: Identificeren van de minder belangrijke gebieden — In een veranderende wereld moeten de statistische behoeften periodiek tegen het licht worden gehouden, omdat er niet alleen nieuwe statistische behoeften ontstaan, maar andere minder belangrijk worden of zelfs niet meer relevant zijn. Daarom zullen de prioriteiten regelmatig in nauwe samenwerking met de lidstaten opnieuw worden bezien om na te gaan welke gebieden en kenmerken niet meer prioritair zijn en derhalve uit de wettelijke vereisten kunnen worden geschrapt. Dergelijke herzieningen zijn erop gericht de statistische vereisten te vereenvoudigen en de responslast te verlichten. De Commissie kan hierover externe studies laten uitvoeren. Actie 1.2: Ontwikkeling van nieuwe gebieden — In een veranderende economische omgeving is het van belang dat prioriteitsgebieden voor statistieken, zoals handel in diensten, globalisering en ondernemerschap, worden gedefinieerd en dat op Gemeenschapsniveau overeenstemming wordt bereikt over een doelreeks van indicatoren voor elk van de prioriteitsgebieden. Dergelijke indicatoren moeten zoveel mogelijk worden geharmoniseerd met internationale statistieken. — De statistieken dienen efficiënt te worden opgesteld en onderling vergelijkbaar te zijn. Daarom zullen Europese statistieken in strikte overeenstemming met het beginsel van samenhang en vergelijkbaarheid van gegevens voor de betrokken periode worden geharmoniseerd. Binnen het Europees Statistisch Systeem zal er derhalve aan worden gewerkt om overeenstemming te bereiken over geharmoniseerde definities van recentelijk vastgestelde kenmerken en indicatoren. — Na overeenstemming te hebben bereikt over doelreeksen van indicatoren en geharmoniseerde definities daarvan, moet er verder worden gewerkt aan het ontwikkelen en testen van methoden voor het produceren van statistieken op de prioriteitsgebieden. — Om bij te dragen aan de ontwikkeling van nieuwe gebieden en de doelreeksen van indicatoren, geeft de Commissie de aanzet tot studies, organiseert zij seminars en verleent zij financiële steun voor de ontwikkeling van methoden voor het verzamelen van nieuwe statistieken. Doelstelling 2 : Bereiken van een gestroomlijnd kader voor statistieken over het bedrijfsleven Actie 2.1: Integreren van begrippen en methoden binnen het rechtskader — Europese statistieken worden opgesteld in overeenstemming met de communautaire wetgeving, die in de loop van de jaren is ontwikkeld. Er is een grondig onderzoek van die wetgeving nodig teneinde de consistentie te waarborgen. Daarom kan de Commissie met het oog op een herziening van de bestaande wetteksten externe studies laten uitvoeren teneinde een geharmoniseerd rechtskader voor de verschillende gebieden van de bedrijfs- en handelsstatistieken te scheppen. — Er zijn sectoroverschrijdende kwesties in de statistiek; zo wordt er in verschillende statistische gebieden gerapporteerd over werkgelegenheid, en hetzelfde verschijnsel vanuit verschillende standpunten beschreven. Daarom zal de Commissie opdracht geven voor het uitvoeren van externe studies om de methoden die in de relevante statistische gebieden worden gebruikt met elkaar in overeenstemming te brengen. In financiële ondersteuning van projecten van de lidstaten, die hierop betrekking hebben, wordt voorzien. — Het is van belang dat de consistentie tussen de verschillende gebieden van de bedrijfs- en handelsstatistiek wordt gegarandeerd. Consistentie kan betrekking hebben op de relatie tussen statistieken van het goederenverkeer en van de betalingsbalans, maar ook op die tussen structurele bedrijfsstatistieken en handelsstatistieken. De Commissie geeft opdracht tot het uitvoeren van externe studies en er wordt in financiële ondersteuning van projecten van de lidstaten die hierop betrekking hebben, voorzien. Actie 2.2: Ontwikkeling van statistieken over ondernemingsgroepen — De Commissie heeft het initiatief genomen tot oprichting van een Europees register van multinationale ondernemingsgroepen. Een dergelijk register is een belangrijke basis voor de productie van geharmoniseerde statistieken betreffende de globalisering van de economie. De activiteiten in het kader van deze actie hebben tot doel het register te vervolledigen. De Commissie geeft opdracht tot het uitvoeren van externe studies. — De oprichting van een dergelijk register is niet voldoende. Er wordt derhalve ook voorzien in financiële ondersteuning van acties in de lidstaten om efficiëntere methoden voor de verzameling van gegevens over ondernemingsgroepen te ontwikkelen en hun belang voor de internationale handel te illustreren. — Wat betreft de ingebruikname van het Europees register van multinationale ondernemingsgroepen, moeten de Europese statistieken een nieuw perspectief innemen. Daarom moeten specifieke communautaire enquêtes over ondernemingsgroepen worden ingevoerd. De Commissie geeft opdracht tot het uitvoeren van externe studies en er wordt in financiële ondersteuning van projecten van de lidstaten die hierop betrekking hebben, voorzien. Actie 2.3: Het verrichten van communautaire enquêtes om de last voor ondernemingen zoveel mogelijk te beperken — Om de nieuwe en opkomende behoeften aan Gemeenschapsstatistieken te belichten, kunnen er op ad-hocbasis specifieke Gemeenschapsenquêtes worden gehouden. Om deze enquêtes op te zetten, geeft de Commissie opdracht tot externe studies en wordt financiële steun aan de lidstaten verleend. — Om de potentiële besparingen van communautaire steekproefschema's in de reguliere statistieken ten nutte te maken, geeft de Commissie opdracht voor het uitvoeren van externe studies om na te gaan in welke gebieden de communautaire aggregaten voldoende zijn en om nieuwe methoden voor gegevensverzameling in deze gebieden te ontwikkelen. Er wordt ook in financiële ondersteuning voorzien om de lidstaten in staat te stellen hun gegevensverzamelingssystemen aan te passen. Er bestaat echter geen standaard communautair steekproefschema en standaardschema's zullen daarom zijn aangepast aan de omstandigheden. Doelstelling 3 : Toepassen van een efficiëntere methode voor de productie van bedrijfs- en handelsstatistieken Actie 3.1: Beter benutten van gegevens die in het statistisch systeem al beschikbaar zijn, inclusief de mogelijkheid van schattingen — Het uiteindelijke doel van deze actie is de creatie van volledig geïntegreerde gegevensreeksen voor bedrijfs- en handelsstatistieken op microniveau — een „data warehouse”-benadering voor de bedrijfsstatistiek. Hiertoe worden de lidstaten financieel ondersteund om reeksen gegevens of microgegevens uit verschillende gebieden van de bedrijfs- en handelsstatistiek, zoals handels- en ondernemingsregisters, aan elkaar te koppelen en om structurele bedrijfsstatistieken te verbinden met onderzoeks- en ontwikkelingsstatistieken en statistieken over de informatiemaatschappij. — Er worden methodologische studies naar nieuwe werkprocessen uitgevoerd om het gebruik van lopende gegevensverzamelingen te verbeteren, bv. met het oog op de beoordeling van het effect van de informatie- en communicatietechnologie (ICT) op bedrijfsresultaten door gegevens uit verschillende bronnen aan elkaar te koppelen. — De efficiëntere wijze van gegevensverzameling is gericht op vermindering van de last voor ondernemingen. Gezorgd moet worden dat de bureaus voor de statistiek zo efficiënt mogelijk gebruik maken van de verzamelde informatie. Daarom wordt er voorzien in financiële ondersteuning voor het uitvoeren van methodologische studies met het oog op een optimale toewijzing van steekproefgrootten en hun gecombineerd gebruik met andere bronnen en bijbehorende schattingsmethoden. Er kan ook in dergelijke financiële ondersteuning worden voorzien voor kwaliteitsstudies in gevallen waarin bepaalde ondernemingen (zoals het midden- en kleinbedrijf) van statistische enquêtes zijn uitgesloten, en voor de ontwikkeling van passende, geharmoniseerde schattingsmethoden. Actie 3.2: Beter benutten van gegevens die in de economie al beschikbaar zijn — Soms wordt statistische informatie twee maal verzameld. Eerst voor administratieve doeleinden, zoals belastingen, en dan voor statistische doeleinden in enquêtes. Dergelijke dubbele last zal zoveel mogelijk worden vermeden. Daarom verleent het MEETS-programma financiële steun voor projecten betreffende het gebruik van administratieve gegevens voor statistische doeleinden, inclusief jaarrekeningen van bedrijven, door de lidstaten te helpen bij de omschakeling van statistische enquêtes naar het gebruik van administratieve bronnen, waarbij een hoge gegevenskwaliteit moet worden gegarandeerd. — Binnen ondernemingen is het zinvol de integratie van boekhoudsystemen en statistische verslaglegging te bevorderen om de levering van gegevens voor statistieken te vereenvoudigen. De Commissie geeft opdracht tot het uitvoeren van externe studies en er wordt in financiële ondersteuning van projecten van de lidstaten die hierop betrekking hebben, voorzien. Actie 3.3: Ontwikkelen van instrumenten voor een efficiëntere gegevensextractie, -transmissie en -verwerking — Nieuwe ICT maakt vereenvoudigde rapportage mogelijk. Dit kan worden verwezenlijkt door gebruik te maken van de jaarrekeningen van bedrijven en andere financiële verslagen die worden opgesteld volgens de internationale standaarden voor jaarrekeningen en passende technische normen voor dergelijke verslagen, inclusief XBRL (eXtensible Business Reporting Language). Er worden maatregelen genomen voor financiële ondersteuning van acties die de gegevensoverdracht van ondernemingen naar de nationale statistische instanties vergemakkelijken. — Een efficiënter gebruik van ICT-instrumenten wordt bevorderd om de informatie-uitwisseling tussen de Commissie en de lidstaten te vergemakkelijken. Bovendien moet de ontwikkeling van instrumenten voor de validering, de foutenopsporing, -correctie en -analyse en redactioneel werk worden voortgezet. Er wordt voorzien in financiële steun voor projecten van de lidstaten die hierop betrekking hebben. — Rekening houdend met de voortgaande vereenvoudiging van de douaneformaliteiten bij de uit- en invoer wordt voorzien in financiële ondersteuning van acties die zijn gericht op de vereenvoudiging van de uitwisseling, de verwerking en de verspreiding van hoogwaardige en gedetailleerde handelsstatistieken. Doelstelling 4 : Moderniseren van Intrastat Actie 4.1: Harmoniseren van methoden om de kwaliteit te verbeteren in een vereenvoudigd Intrastat — Er wordt in financiële ondersteuning voorzien voor acties in de lidstaten die zijn gericht op de ontwikkeling van instrumenten en methoden voor de verbetering van de gegevenskwaliteit en het systeem voor de gegevensverzameling. — Er wordt in financiële ondersteuning voorzien voor acties in de lidstaten ter vermindering van ongelijkheden door het vermijden van verkeerde indelingen en harmonisatie van de schattingen en de verzamelings- en verwerkingssystemen, de voorschriften voor de verwerking van vertrouwelijke gegevens, de drempels en de methoden voor aanpassing. Actie 4.2: Beter benutten van administratieve gegevens — Het hergebruik van administratieve gegevens die voor andere doeleinden door ondernemingen zijn verstrekt (met name BTW-aangiften en boekhoudkundige gegevens) wordt aangemoedigd. Er wordt in financiële ondersteuning voorzien voor acties die hierop betrekking hebben, inclusief steun aan de ontwikkeling van ICT-instrumenten en -procedures. Actie 4.3: Verbeteren en vergemakkelijken van de gegevensuitwisseling binnen Intrastat — De verdere ontwikkeling van instrumenten en methoden voor gegevensuitwisseling binnen een gecentraliseerd systeem is van doorslaggevend belang. Er moeten instrumenten voor validering, foutenopsporing, -correctie en -analyse en redactioneel werk op het gebied van intracommunautaire handelsstatistieken worden ontwikkeld. Er wordt in financiële ondersteuning voorzien voor acties die zijn toegespitst op de juridische en technische aspecten van gegevensuitwisseling tussen de lidstaten.",
  "source": "EUR LEX"
}