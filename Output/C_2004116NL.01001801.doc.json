{
  "url": "http://www.w3.org/1999/xhtml\">",
  "content": "C_2004116NL.01001801.xml 30.4.2004 NL Publicatieblad van de Europese Unie C 116/18 RESOLUTIE VAN DE RAAD van 29 april 2004 betreffende de beveiliging van de bijeenkomsten van de Europese Raad en andere vergelijkbare evenementen (2004/C 116/06) DE RAAD, Indachtig Gemeenschappelijk Optreden 97/339/JBZ van 26 mei 1997 met betrekking tot de samenwerking op het terrein van de openbare orde en veiligheid ( 1 ) en Richtlijn 64/221/EEG van de Raad van 25 februari 1964 voor de coördinatie van de voor vreemdelingen geldende bijzondere maatregelen ten aanzien van verplaatsing en verblijf, die gerechtvaardigd zijn uit hoofde van de openbare orde, de openbare veiligheid en de volksgezondheid ( 2 ) , Herinnerend aan de conclusies van de Raad van 13 juli 2001 betreffende de veiligheid van de bijeenkomsten van de Europese Raad en andere vergelijkbare gebeurtenissen, Wijzend op het belang van het op 28 en 29 november 2002 door de Raad aangenomen Handboek ten behoeve van de politieautoriteiten en -diensten voor de beveiliging van internationale evenementen zoals de bijeenkomsten van de Europese Raad, Overwegende hetgeen volgt: — De autoriteiten van de lidstaten die verantwoordelijk zijn voor de openbare orde en de veiligheid bij bijeenkomsten van de Europese Raad en andere vergelijkbare internationale evenementen, moeten garanderen dat het recht op vrijheid van meningsuiting en vreedzame vergadering wordt nageleefd; verstoring door elementen wier doelstellingen of acties een strafbaar feit vormen of van gewelddadige aard zijn, moet, voorzover mogelijk, worden voorkomen. — De ordeverstoringen bij een aantal bijeenkomsten van de Europese Raad en andere vergelijkbare internationale evenementen hebben de volledige uitoefening van de in het Europees Verdrag voor de rechten van de mens verankerde vrijheden beperkt. — Bij die gelegenheden is gebleken dat de samenwerking tussen de bevoegde autoriteiten van de lidstaten op Europees niveau doeltreffender moet zijn en beter moet worden gecoördineerd, en dat de politiediensten elkaar, met inachtneming van het nationale recht en binnen de grenzen van hun bevoegdheden, wederzijds bijstand moeten verlenen ten behoeve van de voorkoming en opsporing van strafbare feiten. — De samenwerking tussen de politiediensten van de lidstaten moet met inachtneming van het nationale recht worden bevorderd, mede via een gerichte uitwisseling van informatie ter voorkoming van verstoringen van de openbare orde en voor de veiligheid rond manifestaties. — De bijeenkomsten van de Europese Raad worden ten kantore van de Raad van de Europese Unie in Brussel gehouden en de overige lidstaten dienen hun volledige medewerking te verlenen aan de autoriteiten van het Koninkrijk België en het Beveiligingsbureau van het secretariaat-generaal van de Raad. — Onder verwijzing naar de beveiliging van bijeenkomsten van de Europese Raad en andere vergelijkbare evenementen moet ten volle uitvoering worden gegeven aan de bepalingen van Gemeenschappelijk Optreden 97/339/JBZ, waarbij regels worden gegeven voor bepaalde vormen van politiële samenwerking ter zake van de openbare orde en de veiligheid rond manifestaties. — Een doeltreffende preventie wordt ook bereikt door maatregelen die door de lidstaten worden genomen ter ontmoediging van de deelneming van gewelddadige personen aan manifestaties in het buitenland in verband met bijeenkomsten van de Europese Raad en vergelijkbare evenementen. — Ter beveiliging van internationale evenementen is soms gebruik gemaakt van de in artikel 2, lid 2, van de Overeenkomst van 1990 ter uitvoering van het Akkoord van Schengen (hierna te noemen „de Schengenuitvoeringsovereenkomst”) bedoelde maatregelen, gepaard gaande met het risico van ongemakken aan bepaalde grensdoorlaatposten van de gastlidstaat als gevolg van de massale toestroom van te controleren personen, en van aantasting van het vrije verkeer van de burgers in de Europese Unie. — Het gebrek aan gegevens en de ontoereikende signalering van personen ten aanzien waarvan een gegronde verdenking bestaat dat zij het verloop van bijeenkomsten van de Europese Raad en vergelijkbare internationale evenementen kunnen verstoren, kunnen beletten dat de in artikel 2, lid 2, van de Schengenuitvoeringsovereenkomst bedoelde maatregelen op een doeltreffende en minder bezwaarlijke wijze worden toegepast. — In geval van beschikbaarheid van gegevens en van signaleringen van dergelijke personen kunnen er gerichte controles worden uitgevoerd om deze op te sporen, hetgeen het vrij verkeer van andere personen ten goede komt. — De lidstaten zijn zich er ten volle van bewust dat het weer instellen van de grenscontroles in de zin van artikel 2, lid 2, van de Schengenuitvoeringsovereenkomst een maatregel is die overeenkomstig de bij die overeenkomst vastgestelde criteria en met volledige inachtneming van het besluit van het Uitvoerend Comité van 20 december 1995 ( 3 ) moet worden toegepast, NEEMT DE VOLGENDE RESOLUTIE AAN: 1. De lidstaten wordt verzocht om, met inachtneming van het nationale recht, de lidstaat waar een bijeenkomst van de Europese Raad of een vergelijkbaar evenement plaatsvindt, de informatie te verstrekken waarover zij beschikken aangaande de verplaatsingen - op weg naar het evenement - van personen of groepen van wie op goede gronden wordt aangenomen dat zij de lidstaat willen betreden met het oogmerk de openbare orde en de veiligheid rond het evenement te verstoren, dan wel strafbare feiten in samenhang met het evenement te begaan. Deze informatie kan ook worden verstrekt aan de lidstaten via welke de doorreis van de betrokken personen naar verwacht zal plaatsvinden. 2. Overeenkomstig het bepaalde in Gemeenschappelijk Optreden 97/339/JBZ zou de informatie over de in het vorige punt bedoelde groepen hun algemene samenstelling, de routes en de geplande plaatsen van doorreis en verblijf en de vervoermiddelen moeten omvatten. De lidstaat die de informatie toezendt, kan ook ieder ander dienstig gegeven verstrekken en aangeven in hoeverre de informatie betrouwbaar is. 3. Iedere lidstaat die grenscontroles uitoefent ter bescherming van bijeenkomsten van de Europese Raad of vergelijkbare evenementen kan, met name uit hoofde van artikel 2, lid 2, van de Schengenuitvoeringsovereenkomst, tevens alles in het werk stellen om de ongemakken die worden veroorzaakt door de controles van personen op doorreis zoveel mogelijk te beperken; daartoe zou voorrang moeten worden gegeven aan het verrichten van op inlichtingen gebaseerde controles die toegespitst zijn op personen van wie op goede gronden wordt aangenomen dat zij de lidstaat willen betreden met het oogmerk de openbare orde en de veiligheid rond het evenement te verstoren, dan wel strafbare feiten in samenhang met het evenement te begaan. 4. Om de lidstaat waar het evenement plaatsvindt, beter in staat te stellen op reizigers toegespitste controles uit te oefenen, wordt de andere lidstaten verzocht alle nuttig geachte informatie beschikbaar te stellen. Deze kan namen omvatten van personen van wie op goede gronden wordt aangenomen dat zij de lidstaat willen betreden met het oogmerk de openbare orde en de veiligheid rond het evenement te verstoren, dan wel strafbare feiten in samenhang met het evenement te begaan, daaronder begrepen namen van personen die zijn veroordeeld wegens strafbare feiten die verband houden met verstoring van de openbare orde rond betogingen of andere evenementen, indien zulks krachtens het nationale recht is toegestaan. 5. Met betrekking tot de leden 3 en 4 mag het loutere feit dat er strafrechtelijke veroordelingen bestaan, niet automatisch als een rechtvaardiging worden beschouwd om de in deze resolutie bedoelde maatregelen van openbare orde en veiligheid te nemen. 6. De lidstaat kan de uit hoofde van punt 4 ontvangen informatie gebruiken om grenscontroles te verrichten. De informatie kan eventueel ook worden gebruikt om strafbare feiten te voorkomen of de openbare orde en de veiligheid van het evenement te waarborgen. 7. De resolutie mag niet zodanig worden geïnterpreteerd dat daardoor wordt afgeweken van het beginsel dat de uitwisseling van persoonsgegevens in overeenstemming moet zijn met het toepasselijke nationale en internationale recht, rekening houdend met de bepalingen van titel VI van de Schengenuitvoeringsovereenkomst en met de bepalingen van Verdrag nr. 108 van de Raad van Europa van 28 januari 1981 tot bescherming van personen met betrekking tot de geautomatiseerde verwerking van persoonsgegevens, alsmede - indien van toepassing - van de beginselen vervat in Aanbeveling nr. (87) 15 van het Comité van ministers van de Raad van Europa van 17 september 1987 tot regeling van het gebruik van persoonsgegevens op politieel gebied. 8. De persoonsgegevens worden uitsluitend gebruikt en bewaard tot het einde van het evenement waarvoor zij zijn uitgewisseld en voor de doeleinden van deze resolutie, tenzij anders is overeengekomen met de lidstaat die de gegevens heeft verstrekt. 9. Naar analogie van hetgeen is bepaald bij Gemeenschappelijk Optreden 97/339/JBZ kunnen de andere lidstaten ingevolge specifieke afspraken verbindingsofficieren naar de lidstaat van het evenement sturen, teneinde de autoriteiten ter plaatse bij te staan bij de planning en de uitvoering van maatregelen op het gebied van de openbare orde en de veiligheid. 10. Ingevolge specifieke bilaterale afspraken met de lidstaat die de in artikel 2, lid 2, van de Schengenuitvoeringsovereenkomst bedoelde maatregelen neemt wanneer er een bijeenkomst van de Europese Raad of een vergelijkbaar internationaal evenement op zijn grondgebied plaatsvindt, kunnen de in punt 3 bedoelde controles, indien zulks opportuun wordt geacht, ook worden uitgevoerd met de steun van verbindingsofficieren die door de lidstaten bij specifieke, in onderling overleg vastgestelde grensdoorlaatposten worden gedetacheerd. ( 1 ) PB L 147 van 5.6.1997, blz. 1 . ( 2 ) PB 56 van 4.4.1964, blz. 850. ( 3 ) PB L 239 van 22.9.2000, blz. 133 .",
  "source": "EUR LEX"
}