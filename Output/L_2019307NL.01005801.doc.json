{
  "url": "http://www.w3.org/1999/xhtml\">",
  "content": "L_2019307NL.01005801.xml 28.11.2019 NL Publicatieblad van de Europese Unie L 307/58 UITVOERINGSBESLUIT (EU) 2019/1973 VAN DE COMMISSIE van 27 november 2019 tot niet-goedkeuring van zilverkoperzeoliet als bestaande werkzame stof voor gebruik in biociden van de productsoorten 2 en 7 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 89, lid 1, derde alinea, Overwegende hetgeen volgt: (1) Bij Gedelegeerde Verordening (EU) nr. 1062/2014 van de Commissie ( 2 ) is een lijst vastgesteld van bestaande werkzame stoffen die moeten worden beoordeeld met het oog op de mogelijke goedkeuring ervan voor gebruik in biociden. Die lijst omvat zilverkoperzeoliet (EG-nr.: n.v.t.; CAS-nr.: 130328-19-7). (2) Zilverkoperzeoliet is beoordeeld voor gebruik in producten van productsoort 2 (desinfecteermiddelen en algiciden die niet rechtstreeks op mens of dier worden gebruikt) en productsoort 7 (filmconserveringsmiddelen). zoals omschreven in de bijlage V bij Verordening (EU) nr. 528/2012. (3) Zweden is als lidstaat-rapporteur aangewezen en de bevoegde autoriteit van Zweden heeft de beoordelingsverslagen en haar conclusies op 12 juni 2017 bij het Europees Agentschap voor chemische stoffen ingediend. (4) Overeenkomstig artikel 7, lid 2, van Gedelegeerde Verordening (EU) nr. 1062/2014 heeft het Comité voor biociden op 17 oktober 2018 de adviezen van het Europees Agentschap voor chemische stoffen ( 3 ) aangenomen, rekening houdend met de conclusies van de beoordelende bevoegde autoriteit. (5) Uit die adviezen blijkt dat van biociden van de productsoorten 2 en 7 die zilverkoperzeoliet bevatten, niet kan worden verwacht dat zij voldoen aan de criteria van artikel 19, lid 1, onder b), van Verordening (EU) nr. 528/2012 omdat voldoende werkzaamheid niet is aangetoond. (6) Rekening houdend met de adviezen van het Europees Agentschap voor chemische stoffen mag zilverkoperzeoliet niet worden goedgekeurd voor gebruik in biociden van de productsoorten 2 en 7, aangezien niet is voldaan aan de voorwaarden van artikel 4, lid 1, van Verordening (EU) nr. 528/2012. (7) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Zilverkoperzeoliet (EG-nr.: n.v.t.; CAS-nr.: 130328-19-7) wordt niet goedgekeurd als werkzame stof voor gebruik in biociden van de productsoorten 2 en 7. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 27 november 2019. Voor de Commissie De voorzitter Jean-Claude JUNCKER ( 1 ) PB L 167 van 27.6.2012, blz. 1 . ( 2 ) Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 ). ( 3 ) Comité voor biociden (BPC): Advies over de aanvraag voor de goedkeuring van de werkzame stof zilverkoperzeoliet, productsoort: 2, ECHA/BPC/210/2018, aangenomen op 17 oktober 2018; Comité voor biociden (BPC): Advies over de aanvraag voor de goedkeuring van de werkzame stof zilverkoperzeoliet, productsoort: 7, ECHA/BPC/213/2018, aangenomen op 17 oktober 2018.",
  "source": "EUR LEX"
}