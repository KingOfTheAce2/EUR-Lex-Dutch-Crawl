{
  "url": "http://www.w3.org/1999/xhtml\">",
  "content": "L_2017295NL.01000101.xml 14.11.2017 NL Publicatieblad van de Europese Unie L 295/1 BESLUIT (EU) 2017/2060 VAN DE RAAD van 6 november 2017 betreffende de sluiting, namens de Europese Unie en haar lidstaten, van het derde aanvullende protocol bij de Overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds, in verband met de toetreding van de Republiek Kroatië tot de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 6, tweede alinea, onder a), i), Gezien de Akte van toetreding van de Republiek Kroatië, en met name artikel 6, lid 2, Gezien het voorstel van de Europese Commissie, Gezien de goedkeuring door het Europees Parlement ( 1 ) , Overwegende hetgeen volgt: (1) Overeenkomstig artikel 6, lid 2, van de Akte van toetreding van de Republiek Kroatië, wordt de toetreding van Kroatië tot onder andere de Overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds ( 2 ) („de overeenkomst”), geregeld door middel van een protocol bij die overeenkomst („het protocol”). Op grond van de overeenkomst geldt voor dergelijke toetredingen een vereenvoudigde procedure, waarbij een protocol wordt gesloten door de Raad, handelend met eenparigheid van stemmen namens de lidstaten, en het betrokken derde land. (2) Op 14 september 2012 heeft de Raad de Commissie gemachtigd onderhandelingen te openen met de betrokken derde landen in verband met de toetreding van Kroatië tot de Unie. De onderhandelingen met Chili zijn met succes afgerond en het protocol is namens de Europese Unie en haar lidstaten op 29 juni 2017 in Brussel ondertekend. (3) Het protocol dient te worden goedgekeurd, HEEFT HET VOLGENDE BESLUIT VASTGESTELD: Artikel 1 Het derde aanvullende protocol bij de Overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds, in verband met de toetreding van de Republiek Kroatië tot de Europese Unie, wordt namens de Unie en haar lidstaten goedgekeurd ( 3 ) . Artikel 2 De voorzitter van de Raad verricht namens de Unie en haar lidstaten de in artikel 14, lid 1, van het protocol bedoelde kennisgeving. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 6 november 2017. Voor de Raad De voorzitter T. TAMM ( 1 ) Goedkeuring van 14 september 2017 (nog niet bekendgemaakt in het Publicatieblad). ( 2 ) PB L 352 van 30.12.2002, blz. 3 . ( 3 ) Het protocol is gepubliceerd in PB L 196 van 27.7.2017 , samen met het besluit inzake de ondertekening.",
  "source": "EUR LEX"
}