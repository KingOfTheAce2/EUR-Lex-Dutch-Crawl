{
  "url": "http://www.w3.org/1999/xhtml\">",
  "content": "L_2014233NL.01000101.xml 6.8.2014 NL Publicatieblad van de Europese Unie L 233/1 BESLUIT VAN DE RAAD van 14 april 2014 betreffende de ondertekening, namens de Europese Unie en haar lidstaten, en de voorlopige toepassing van het Protocol bij de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Servië, anderzijds, om rekening te houden met de toetreding van de Republiek Kroatië tot de Europese Unie (2014/517/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 5, en artikel 218, lid 8, tweede alinea, Gezien de Akte van toetreding van Kroatië, en met name artikel 6, lid 2, tweede alinea, Gezien het voorstel van de Europese Commissie, Overwegende hetgeen volgt: (1) Op 24 september 2012 heeft de Raad de Commissie gemachtigd om, namens de Unie en haar lidstaten en de Republiek Kroatië, onderhandelingen te openen met de Republiek Servië met het oog op de sluiting van een Protocol bij de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Servië, anderzijds, om rekening te houden met de toetreding van de Republiek Kroatië tot de Europese Unie („het protocol”). (2) Die onderhandelingen werden met succes afgerond en het protocol werd op 10 december 2013 geparafeerd. (3) Het protocol dient, onder voorbehoud van de sluiting ervan op een latere datum, namens de Unie en haar lidstaten, te worden ondertekend. (4) De sluiting van het protocol is het voorwerp van een afzonderlijke procedure wat betreft de de onderdelen die tot de bevoegdheid van de Europese Gemeenschap voor Atoomenergie behoren. (5) Het protocol dient voorlopig te worden toegepast, in afwachting van de voltooiing van de voor de sluiting ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt namens de Unie en haar lidstaten machtiging verleend voor de ondertekening van het Protocol bij de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Servië, anderzijds, om rekening te houden met de toetreding van de Republiek Kroatië tot de Europese Unie, onder voorbehoud van de sluiting van het protocol. De tekst van het protocol is aan dit besluit gehecht. Artikel 2 De voorzitter van de Raad is gemachtigd de persoon (personen) aan te wijzen die bevoegd is (zijn) het protocol namens de Unie en haar lidstaten te ondertekenen. Artikel 3 Het protocol wordt overeenkomstig artikel 14 ervan, voorlopig toegepast, met ingang van de eerste dag van de tweede maand die volgt op de datum van ondertekening ervan, in afwachting van de voltooiing van de voor de sluiting ervan vereiste procedures. Artikel 4 Dit besluit treedt in werking op de datum waarop het wordt vastgesteld. Gedaan te Luxemburg, 14 april 2014. Voor de Raad De voorzitter C. ASHTON",
  "source": "EUR LEX"
}