{
  "url": "http://www.w3.org/1999/xhtml\"><!--",
  "content": "L_2020434NL.01006601.xml 23.12.2020 NL Publicatieblad van de Europese Unie L 434/66 BESLUIT nr. 19-2020 VAN DE REKENKAMER van 14 december 2020 betreffende de wijziging van artikel 19 van haar reglement van orde DE REKENKAMER, Gezien het Verdrag betreffende de werking van de Europese Unie, en met name artikel 287, lid 4, vijfde alinea, Gezien de goedkeuring door de Raad op 23 november 2020, Overwegende hetgeen volgt: (1) Het reglement van orde van de Rekenkamer voorziet niet in de mogelijkheid dat de Rekenkamer in uitzonderlijke omstandigheden die een geval van overmacht vormen, haar besluiten op afstand neemt, namelijk per video- of telefoonconferentie. (2) Om de Rekenkamer in staat te stellen om in uitzonderlijke omstandigheden die een geval van overmacht vormen, haar besluiten op afstand te nemen, en om de continuïteit van de besluitvorming door de Rekenkamer in dergelijke omstandigheden te waarborgen, moet haar reglement van orde worden gewijzigd, HEEFT HET VOLGENDE BESLUIT VASTGESTELD: Artikel 1 Artikel 19 van het reglement van orde van de Rekenkamer wordt vervangen door: “Artikel 19 Besluitvormingsprocedure 1.   De Rekenkamer besluit staande de vergadering, tenzij zij de schriftelijke procedure als bedoeld in artikel 25, lid 5, toepast. 2.   In naar behoren gemotiveerde en uitzonderlijke omstandigheden die overmacht vormen, met name grote volksgezondheidscrises, natuurrampen of terroristische daden, die door de president worden vastgesteld, kan de Rekenkamer staande de vergadering besluiten nemen door middel van een vergadering op afstand, namelijk per video- of telefoonconferentie, waaraan de leden ofwel in de Rekenkamer ofwel op een andere plaats kunnen deelnemen. De president belegt dergelijke vergaderingen en zit ze voor, en is verantwoordelijk voor het goede verloop ervan. De schriftelijke procedure als bedoeld in artikel 25, lid 5, is van overeenkomstige toepassing. 3.   Lid 2 is van toepassing op de vergaderingen van de kamers en van de comités. De deken of de president van de respectieve kamer of het respectieve comité belegt dergelijke vergaderingen en zit ze voor, en is verantwoordelijk voor het goede verloop ervan. 4.   Besluiten als bedoeld in artikel 4, lid 4, artikel 7, lid 2, en artikel 13, lid 1, die bij geheime stemming worden genomen, kunnen door de Rekenkamer worden genomen tijdens een vergadering op afstand uit hoofde van lid 2 van dit artikel, mits het stemgeheim wordt gewaarborgd.”. Artikel 2 Dit besluit treedt in werking op de datum waarop het wordt vastgesteld. Gedaan te Luxemburg, 14 december 2020. Voor de Rekenkamer Klaus-Heiner LEHNE President",
  "source": "EUR LEX"
}