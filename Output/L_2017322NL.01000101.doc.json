{
  "url": "http://www.w3.org/1999/xhtml\">",
  "content": "L_2017322NL.01000101.xml 7.12.2017 NL Publicatieblad van de Europese Unie L 322/1 BESLUIT (EU) 2017/2240 VAN DE RAAD van 10 november 2017 betreffende de ondertekening, namens de Unie, en de voorlopige toepassing van de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 192, lid 1, in samenhang artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 20 december 2010 heeft de Raad de Commissie gemachtigd onderhandelingen met de Zwitserse Bondsstaat te openen om hun regelingen voor de handel in broeikasgasemissierechten („ETS”) te koppelen. Deze onderhandelingen zijn succesvol afgesloten met de parafering van de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten (de „overeenkomst”). (2) De overeenkomst garandeert dat de voorwaarden voor de koppeling, zoals bepaald in artikel 25 van Richtlijn 2003/87/EG van het Europees Parlement en de Raad ( 1 ) , zijn vervuld. (3) De namens de Unie in te nemen standpunten in het uit hoofde van de overeenkomst ingestelde Gemengd Comité moeten worden vastgesteld in overeenstemming met de bestaande procedures en praktijken en met volledige inachtneming van de beleidsbevoegdheden van de Raad. Met name wanneer het Gemengd Comité besluiten met rechtsgevolgen dient te nemen, is het aan de Raad om overeenkomstig artikel 218, lid 9, VWEU, het standpunt van de Unie te bepalen. (4) De overeenkomst dient te worden ondertekend. (5) Om de coördinatie tussen de partijen te waarborgen en rekening te houden met ontwikkelingen in de desbetreffende wetgeving, waaronder de vaststelling en inwerkingtreding van de desbetreffende Zwitserse regels tot uitbreiding van de Zwitserse ETS naar de luchtvaart, en de noodzaak van de dienovereenkomstige wijziging van bijlage I, deel B, bij de overeenkomst, moeten de artikelen 11 tot en met 13 van de overeenkomst voorlopig worden toegepast, in afwachting van de voltooiing van de procedures die noodzakelijk zijn voor de inwerkingtreding van de overeenkomst, HEEFT HET VOLGENDE BESLUIT VASTGESTELD: Artikel 1 De ondertekening namens de Unie van de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten wordt hierbij goedgekeurd, onder voorbehoud van de sluiting van die overeenkomst. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 De artikelen 11 tot en met 13 van de overeenkomst worden voorlopig toegepast met ingang van de ondertekening van de overeenkomst ( 2 ) , in afwachting van de voltooiing van de procedures die noodzakelijk zijn voor de inwerkingtreding ervan. Artikel 4 Dit besluit treedt in werking op de dag na die van de vaststelling ervan. Gedaan te Brussel, 10 november 2017. Voor de Raad De voorzitter U. PALO ( 1 ) Richtlĳn 2003/87/EG van het Europees Parlement en de Raad van 13 oktober 2003 tot vaststelling van een regeling voor de handel in broeikasgasemissierechten binnen de Gemeenschap en tot wĳziging van Richtlĳn 96/61/EG van de Raad ( PB L 275 van 25.10.2003, blz. 32 ). ( 2 ) De datum van ondertekening van de overeenkomst zal door het secretariaat-generaal van de Raad worden bekendgemaakt in het Publicatieblad van de Europese Unie .",
  "source": "EUR LEX"
}