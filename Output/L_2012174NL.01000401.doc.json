{
  "url": "http://www.w3.org/1999/xhtml\">",
  "content": "L_2012174NL.01000401.xml 4.7.2012 NL Publicatieblad van de Europese Unie L 174/4 BESLUIT VAN DE RAAD van 22 juni 2012 betreffende de ondertekening namens de Europese Unie van de Overeenkomst tussen de Europese Unie en de Republiek Moldavië tot wijziging van de Overeenkomst tussen de Europese Gemeenschap en de Republiek Moldavië inzake de versoepeling van de afgifte van visa (2012/353/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 77, lid 2, onder a), in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) De Overeenkomst tussen de Europese Gemeenschap en de Republiek Moldavië inzake de versoepeling van de afgifte van visa ( 1 ) is op 1 januari 2008 in werking getreden. (2) Op 11 april 2011 heeft de Raad de Commissie gemachtigd tot het openen van onderhandelingen met de Republiek Moldavië over wijziging van deze Overeenkomst tussen de Europese Gemeenschap en de Republiek Moldavië inzake de versoepeling van de afgifte van visa. De onderhandelingen werden op 22 maart 2012 succesvol afgerond met de parafering van een Overeenkomst tussen de Europese Unie en de Republiek Moldavië inzake de versoepeling van de afgifte van visa („de overeenkomst”). (3) De overeenkomst dient te worden ondertekend, onder voorbehoud van de sluiting ervan. (4) Dit besluit vormt een ontwikkeling van de bepalingen van het Schengenacquis waaraan het Verenigd Koninkrijk niet deelneemt, overeenkomstig Besluit 2000/365/EG van de Raad van 29 mei 2000 betreffende het verzoek van het Verenigd Koninkrijk van Groot-Brittannië en Noord-Ierland deel te mogen nemen aan enkele van de bepalingen van het Schengenacquis ( 2 ) . Het Verenigd Koninkrijk neemt derhalve niet deel aan de vaststelling van deze dit besluit en dit is niet bindend voor, noch van toepassing op deze lidstaat. (5) Dit besluit vormt een ontwikkeling van de bepalingen van het Schengenacquis waaraan Ierland niet deelneemt, overeenkomstig Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( 3 ) . Ierland neemt derhalve niet deel aan de vaststelling van dit besluit en dit is niet bindend voor, noch van toepassing op deze lidstaat. (6) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de vaststelling van dit besluit en is dit niet bindend voor, noch van toepassing op deze lidstaat, HEEFT HET VOLGENDE BESLUIT VASTGESTELD: Artikel 1 Er wordt namens de Unie machtiging verleend voor de ondertekening van de overeenkomst tussen de Europese Unie en de Republiek Moldavië tot wijziging van de Overeenkomst tussen de Europese Gemeenschap en de Republiek Moldavië inzake de versoepeling van de afgifte van visa, onder voorbehoud van de sluiting van de overeenkomst ( 4 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 Dit besluit treedt in werking op de dag waarop het wordt vastgesteld. Gedaan te Luxemburg, 22 juni 2012. Voor de Raad De voorzitter M. VESTAGER ( 1 ) PB L 334 van 19.12.2007, blz. 169 . ( 2 ) PB L 131 van 1.6.2000, blz. 43 . ( 3 ) PB L 64 van 7.3.2002, blz. 20 . ( 4 ) De tekst van de overeenkomst zal samen met het besluit betreffende de sluiting ervan worden bekendgemaakt.",
  "source": "EUR LEX"
}