{
  "url": "http://www.w3.org/1999/xhtml\"><!--",
  "content": "C_2018417NL.01000901.xml 16.11.2018 NL Publicatieblad van de Europese Unie C 417/9 BESLUIT VAN DE AUTORITEIT VOOR EUROPESE POLITIEKE PARTIJEN EN EUROPESE POLITIEKE STICHTINGEN van 29 augustus 2018 om de Alliantie van Europese Nationale Bewegingen uit het register te schrappen (Slechts de tekst in de Franse taal is authentiek) (2018/C 417/05) DE AUTORITEIT VOOR EUROPESE POLITIEKE PARTIJEN EN EUROPESE POLITIEKE STICHTINGEN, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EU, Euratom) nr. 1141/2014 van het Europees Parlement en de Raad van 22 oktober 2014 betreffende het statuut en de financiering van Europese politieke partijen en Europese politieke stichtingen ( 1 ) , en met name artikel 40 bis, Overwegende hetgeen volgt: (1) Op 13 september 2017 heeft de Europese Commissie een voorstel ingediend voor een verordening van het Europees Parlement en de Raad tot wijziging van Verordening (EU, Euratom) nr. 1141/2014 betreffende het statuut en de financiering van Europese politieke partijen en Europese politieke stichtingen ( 2 ) . (2) De Autoriteit voor Europese politieke partijen en Europese politieke stichtingen („de Autoriteit”) heeft op 20 september 2017 van de Alliantie van Europese Nationale Bewegingen („AEMN”) een verzoek tot registratie als Europese politieke partij ontvangen, overeenkomstig artikel 8, lid 1, van Verordening (EU, Euratom) nr. 1141/2014. (3) Op 12 januari 2018 heeft de Autoriteit een besluit tot registratie van de AEMN als Europese politieke partij vastgesteld (hierna: het „besluit tot registratie”). (4) Dit besluit tot registratie werd op 6 april 2018 bekendgemaakt in het Publicatieblad van de Europese Unie , waarmee de AEMN Europese rechtspersoonlijkheid verkreeg. (5) Op 8 mei 2018 hebben het Europees Parlement en de Raad Verordening (EU, Euratom) 2018/673 ( 3 ) tot wijziging van Verordening (EU, Euratom) nr. 1141/2014 vastgesteld. Verordening (EU, Euratom) 2018/673 trad in werking op de dag van haar bekendmaking in het Publicatieblad van de Europese Unie , te weten 4 mei 2018. Bij deze nieuwe verordening worden onder meer de voorwaarden waaraan voldaan moet zijn voor registratie als Europese politieke partij, gewijzigd. (6) Op grond van artikel 40 bis, lid 3, van Verordening (EU, Euratom) nr. 1141/2014 moesten Europese politieke partijen die vóór 4 mei 2018 geregistreerd waren, uiterlijk op 5 juli 2018 documenten indienen om aan te tonen dat zij voldeden aan de in artikel 3, lid 1, onder b) en b bis), van Verordening (EU, Euratom) nr. 1141/2014 genoemde voorwaarden, als gewijzigd (hierna: de „gewijzigde voorwaarden voor registratie”). (7) Op 4 mei 2018 heeft de Autoriteit aan alle geregistreerde Europese politieke partijen een brief verzonden, waarin zij werden geïnformeerd over de afronding van het wetgevingsproces dat heeft geleid tot de vaststelling van Verordening (EU, Euratom) 2018/673 (hierna: de „brief van 4 mei 2018”). In de brief van 4 mei 2018 werden de gevolgen van het nieuwe rechtskader uiteengezet en werden de Europese politieke partijen gewezen op de op hen rustende verplichting om uiterlijk 5 juli 2018 documenten in te dienen om aan te tonen dat zij voldeden aan de gewijzigde voorwaarden voor registratie. (8) De AEMN heeft niet voldaan aan de verplichting om uiterlijk op 5 juli 2018 documenten in te dienen om aan te tonen dat zij voldeed aan de gewijzigde voorwaarden voor registratie. (9) Op 3 augustus 2018 stuurde de Autoriteit de AEMN een voorlopige beoordeling, waarbij zij de AEMN in de gelegenheid stelde te worden gehoord, overeenkomstig artikel 34 van Verordening (EU, Euratom) nr. 1141/2014, over de gewijzigde voorwaarden voor registratie en over het feit dat was verzuimd uiterlijk op 5 juli 2018 documenten te verstrekken. (10) Op de voorlopige beoordeling van de Autoriteit van 3 augustus 2018 werd door de AEMN niet gereageerd. (11) De Autoriteit stelt vast dat de AEMN heeft nagelaten binnen de gestelde termijn (5 juli 2018) aan te tonen dat zij voldeed aan de gewijzigde voorwaarden voor registratie, en is van oordeel dat zij om die reden overeenkomstig artikel 40 bis, lid 4, van Verordening (EU, Euratom) nr. 1141/2014 moet worden geschrapt uit het register, HEEFT HET VOLGENDE BESLUIT VASTGESTELD: Artikel 1 De Alliantie van Europese Nationale Bewegingen wordt hierbij geschrapt uit het register. Artikel 2 Dit besluit is gericht tot Alliantie van Europese Nationale Bewegingen 11 rue de Wissembourg 67000 Strasbourg FRANKRIJK Gedaan te Brussel, 29 augustus 2018. Voor de Autoriteit voor Europese politieke partijen en Europese politieke stichtingen De directeur M. ADAM ( 1 ) PB L 317 van 4.11.2014, blz. 1 . ( 2 ) COM(2017) 0481 final — 2017/0219 (COD). ( 3 ) PB L 114 I van 4.5.2018, blz. 1 .",
  "source": "EUR LEX"
}