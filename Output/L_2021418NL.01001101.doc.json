{
  "url": "http://www.w3.org/1999/xhtml\">",
  "content": "L_2021418NL.01001101.xml 24.11.2021 NL Publicatieblad van de Europese Unie L 418/11 UITVOERINGSVERORDENING (EU) 2021/2046 VAN DE COMMISSIE van 23 november 2021 tot verlening van bescherming in de Unie aan de in het Internationaal Register van oorsprongsbenamingen en geografische aanduidingen van de Akte van Genève ingeschreven geografische aanduiding (“ម្រេចកំពត”/“Kampot Pepper”) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1753 van het Europees Parlement en de Raad van 23 oktober 2019 inzake de maatregelen van de Unie ingevolge haar toetreding tot de Akte van Genève bij de Overeenkomst van Lissabon betreffende oorsprongsbenamingen en geografische aanduidingen ( 1 ) , en met name artikel 7, lid 1, Overwegende hetgeen volgt: (1) Overeenkomstig artikel 5, leden 1 en 2, van de Akte van Genève kunnen de bevoegde autoriteiten van elke overeenkomstsluitende partij bij de Akte van Genève aanvragen tot internationale inschrijving van een oorsprongsbenaming of een geografische aanduiding indienen bij het Internationaal Bureau van de Wereldorganisatie voor de intellectuele eigendom, dat deze in het internationaal register registreert overeenkomstig artikel 6 van de Akte van Genève. Overeenkomstig artikel 9 van de Akte van Genève dienen de andere overeenkomstsluitende partijen geregistreerde oorsprongsbenamingen en geografische aanduidingen in hun eigen rechtsstelsel te beschermen, behoudens weigering, afstand, nietigverklaring of schrapping. (2) Overeenkomstig artikel 6, lid 4, van de Akte van Genève heeft het Internationaal Bureau van de Wereldorganisatie voor de intellectuele eigendom de Commissie er op 14 december 2020 van in kennis gesteld dat de door Cambodja gehanteerde naam “ម្រេចកំពត”/“Kampot Pepper” in het kader van de Akte van Genève als geografische aanduiding was geregistreerd in het internationaal register van oorsprongsbenamingen en geografische aanduidingen. (3) Op grond van artikel 4, lid 1, van Verordening (EU) 2019/1753 is de internationale inschrijving van de geografische aanduiding “ម្រេចកំពត”/“Kampot Pepper” bekendgemaakt in het Publicatieblad van de Europese Unie ( 2 ) , zodat hier eventueel bezwaar tegen kon worden ingesteld. (4) Op grond van artikel 5 van Verordening (EU) 2019/1753 heeft de Commissie de internationale registratie van de geografische aanduiding “ម្រេចកំពត”/“Kampot Pepper” beoordeeld aan de hand van de in dat artikel vastgestelde voorwaarden en zij is tot de conclusie gekomen dat aan die voorwaarden is voldaan. (5) Aangezien de Commissie geen bezwaar op grond van artikel 6 van Verordening (EU) 2019/1753 heeft ontvangen, moet de naam “ម្រេចកំពត”/“Kampot Pepper” in de Unie worden beschermd overeenkomstig de Akte van Genève. (6) De in deze verordening vervatte maatregelen zijn in overeenstemming met het advies van het Comité inzake de kwaliteit van landbouwproducten, HEEFT DE VOLGENDE VERORDENING VASTGESTELD: Artikel 1 De als geografische aanduiding in het internationaal register geregistreerde naam “ម្រេចកំពត”/“Kampot Pepper” wordt in de Unie beschermd. Met de in de eerste alinea vermelde naam wordt een product aangeduid van het soort “peper”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 november 2021. Voor de Commissie De voorzitter Ursula VON DER LEYEN ( 1 ) PB L 271 van 24.10.2019, blz. 1 . ( 2 ) PB C 30 van 27.1.2021, blz. 9 .",
  "source": "EUR LEX"
}