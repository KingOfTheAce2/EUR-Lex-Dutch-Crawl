{
  "url": "http://www.w3.org/1999/xhtml\">",
  "content": "L_2023043NL.01000201.xml 13.2.2023 NL Publicatieblad van de Europese Unie L 43/2 GEDELEGEERDE VERORDENING (EU) 2023/314 VAN DE COMMISSIE van 25 oktober 2022 tot wijziging van de technische reguleringsnormen van Gedelegeerde Verordening (EU) 2016/2251 wat betreft de datum van toepassing van bepaalde risicobeheerprocedures voor de uitwisseling van zekerheden (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 11, lid 15, Overwegende hetgeen volgt: (1) In Gedelegeerde Verordening (EU) 2016/2251 van de Commissie ( 2 ) worden onder meer de risicobeheerprocedures gespecificeerd, inclusief de in artikel 11, lid 3, van Verordening (EU) nr. 648/2012 bedoelde niveaus en de categorie zekerheden en scheidingsregelingen, waarover de financiële tegenpartijen moeten beschikken voor de uitwisseling van zekerheden met betrekking tot hun niet door een centrale tegenpartij geclearde over-the-counter(otc)-derivatencontracten. (2) Artikel 36, lid 2, punt a), en artikel 37, lid 3, punt a), van Gedelegeerde Verordening (EU) 2016/2251 bepalen een uitgestelde toepassingsdatum voor de bilaterale marginvereisten voor niet-centraal geclearde otc-derivatencontracten tussen tegenpartijen die deel uitmaken van dezelfde groep en waarbij de ene tegenpartij in een derde land gevestigd is en de andere in de Unie. Die uitgestelde toepassingsdatum was nodig om ervoor te zorgen dat die bilaterale marginvereisten voor dergelijke otc-derivatencontracten niet golden voordat een uitvoeringshandeling in de zin van artikel 13, lid 2, van Verordening (EU) nr. 648/2012 was vastgesteld. (3) Tot op heden werden acht uitvoeringshandelingen in de zin van artikel 13, lid 2, van Verordening (EU) nr. 648/2012 vastgesteld. Er worden echter nog steeds inspanningen geleverd om voor andere relevante rechtsgebieden van derde landen te analyseren of een dergelijke uitvoeringshandeling gerechtvaardigd is. De onmiddellijke toepassing van de bilaterale marginvereisten voor niet-centraal geclearde otc-derivatencontracten tussen tegenpartijen die deel uitmaken van dezelfde groep en waarbij de ene tegenpartij in een derde land gevestigd is en de andere in de Unie, zonder dat uitvoeringshandelingen als bedoeld in artikel 13, lid 2, van Verordening (EU) nr. 648/2012 zijn goedgekeurd, zou echter nadelige economische gevolgen hebben voor tegenpartijen in de Unie. De toepassing van de bilaterale marginvereisten voor niet-centraal geclearde intragroepcontracten met otc-derivaten moet daarom verder worden uitgesteld. (4) Gedelegeerde Verordening (EU) 2016/2251 moet daarom in die zin worden gewijzigd. (5) Deze verordening is gebaseerd op de ontwerpen van technische reguleringsnormen die door de Europese Bankautoriteit, de Europese Autoriteit voor verzekeringen en bedrijfspensioenen en de Europese Autoriteit voor effecten en markten aan de Commissie (“de ETA’s”) zijn voorgelegd. (6) De wijzigingen van Gedelegeerde Verordening (EU) 2016/2251 zijn beperkte aanpassingen van het bestaande regelgevingskader. Gezien de beperkte reikwijdte van deze wijzigingen en de urgentie van de zaak zou het buitensporig zijn indien de ETA’s publieke raadplegingen zouden houden of de potentiële kosten en baten zouden analyseren. De ETA’s hebben toch het advies ingewonnen van de Stakeholdergroep bankwezen die is opgericht overeenkomstig artikel 37 van Verordening (EU) nr. 1093/2010 van het Europees Parlement en de Raad ( 3 ) , de Stakeholdergroep verzekeringen en herverzekeringen en de Stakeholdergroep bedrijfspensioenen die zijn opgericht overeenkomstig artikel 37 van Verordening (EU) nr. 1094/2010 van het Europees Parlement en de Raad ( 4 ) , en de Stakeholdergroep effecten en markten die is opgericht overeenkomstig artikel 37 van Verordening (EU) nr. 1095/2010 van het Europees Parlement en de Raad ( 5 ) . (7) Om marktdeelnemers zo snel mogelijk rechtszekerheid te bieden, moet deze verordening met spoed in werking treden, HEEFT DE VOLGENDE VERORDENING VASTGESTELD: Artikel 1 Wijzigingen van Gedelegeerde Verordening (EU) 2016/2251 Gedelegeerde Verordening (EU) 2016/2251 wordt als volgt gewijzigd: 1) In artikel 36, lid 2, wordt punt a) vervangen door: “a) vanaf 30 juni 2025 indien ten aanzien van het betrokken derde land geen gelijkwaardigheidsbesluit in de zin van artikel 13, lid 2, van Verordening (EU) nr. 648/2012 voor de toepassing van artikel 11, lid 3, van die verordening is vastgesteld;”. 2) In artikel 37, lid 3, wordt punt a) vervangen door: “a) vanaf 30 juni 2025 indien ten aanzien van het betrokken derde land geen gelijkwaardigheidsbesluit in de zin van artikel 13, lid 2, van Verordening (EU) nr. 648/2012 voor de toepassing van artikel 11, lid 3, van die verordening is vastgesteld;”. Artikel 2 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 oktober 2022. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Gedelegeerde Verordening (EU) 2016/2251 van de Commissie van 4 oktober 2016 tot aanvulling van Verordening (EU) nr. 648/2012 van het Europees Parlement en de Raad betreffende otc-derivaten, centrale tegenpartijen en transactieregisters ten aanzien van technische reguleringsnormen met betrekking tot risicolimiteringstechnieken voor niet door een centrale tegenpartij geclearde otc-derivatencontracten ( PB L 340 van 15.12.2016, blz. 9 ). ( 3 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 ). ( 4 ) Verordening (EU) nr. 1094/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor verzekeringen en bedrijfspensioenen), tot wijziging van Besluit nr. 716/2009/EG en tot intrekking van Besluit 2009/79/EG van de Commissie ( PB L 331 van 15.12.2010, blz. 48 ). ( 5 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ).",
  "source": "EUR LEX"
}