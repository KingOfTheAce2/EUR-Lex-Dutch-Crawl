{
  "url": "http://www.w3.org/1999/xhtml\">",
  "content": "L_2011177NL.01000101.xml 6.7.2011 NL Publicatieblad van de Europese Unie L 177/1 BESLUIT VAN DE RAAD van 13 mei 2011 betreffende de sluiting van een Overeenkomst in de vorm van een Protocol tussen de Europese Unie en het Hasjemitisch Koninkrijk Jordanië tot vaststelling van een regeling inzake de beslechting van geschillen in verband met de handelsbepalingen van de Euro-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en het Hasjemitisch Koninkrijk Jordanië, anderzijds (2011/398/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, met name artikel 207, lid 4, eerste alinea, in samenhang met artikel 218, lid 6, onder a), v), Gezien het voorstel van de Commissie, Gezien de goedkeuring van het Europees Parlement, Overwegende hetgeen volgt: (1) Op 24 februari 2006 heeft de Raad de Commissie gemachtigd onderhandelingen met de partners in het Middellandse Zeegebied te openen met het oog op de invoering van een regeling inzake de beslechting van geschillen in verband met handelsbepalingen. (2) Deze onderhandelingen werden door de Commissie gevoerd in overleg met het overeenkomstig artikel 207 van het Verdrag aangewezen comité en binnen het bestek van de door de Raad vastgestelde onderhandelingsrichtsnoeren. (3) Deze onderhandelingen zijn afgesloten en op 9 december 2009 is een Overeenkomst in de vorm van een Protocol tussen de Europese Unie en het Hasjemitisch Koninkrijk Jordanië tot vaststelling van een regeling inzake de beslechting van geschillen in verband met de handelsbepalingen van de Euro-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en het Hasjemitisch Koninkrijk Jordanië, anderzijds ( 1 ) (hierna „het protocol” genoemd), geparafeerd. (4) Het protocol is namens de Unie ondertekend op 11 februari 2011. (5) Het protocol dient te worden gesloten, HEEFT HET VOLGENDE BESLUIT VASTGESTELD: Artikel 1 De Overeenkomst in de vorm van een Protocol tussen de Europese Unie en het Hasjemitisch Koninkrijk Jordanië tot vaststelling van een regeling inzake de beslechting van geschillen in verband met de handelsbepalingen van de Euro-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en het Hasjemitisch Koninkrijk Jordanië, anderzijds (hierna „het protocol” genoemd), wordt namens de Unie goedgekeurd. De tekst van het protocol is aan dit besluit gehecht. Artikel 2 De voorzitter van de Raad doet namens de Unie de in artikel 23 van het protocol bedoelde kennisgeving ( 2 ) . Artikel 3 Dit besluit treedt in werking op de dag waarop het wordt vastgesteld. Gedaan te Brussel, 13 mei 2011. Voor de Raad De voorzitter MARTONYI J. ( 1 ) PB L 129 van 15.5.2002, blz. 3 . ( 2 ) De datum van inwerkingtreding van het protocol wordt door het secretariaat-generaal van de Raad in het Publicatieblad van de Europese Unie bekendgemaakt.",
  "source": "EUR LEX"
}