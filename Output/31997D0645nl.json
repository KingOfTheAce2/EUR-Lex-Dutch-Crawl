{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0645:NL:HTML\">",
  "content": "EUR-Lex - 31997D0645 - NL Avis juridique important | 31997D0645 97/645/EGKS: Besluit van de Commissie van 24 september 1997 inzake de Gemengde Commissie voor de harmonisatie van de arbeidsvoorwaarden in de ijzer- en staalindustrie Publicatieblad Nr. L 272 van 04/10/1997 blz. 0052 - 0053 BESLUIT VAN DE COMMISSIE van 24 september 1997 inzake de Gemengde Commissie voor de harmonisatie van de arbeidsvoorwaarden in de ijzer- en staalindustrie (97/645/EGKS) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap voor Kolen en Staal, Overwegende dat, ter uitvoering van de resolutie van het Raadgevend Comité van 20 december 1954, door de Hoge Autoriteit een Gemengde Commissie voor de harmonisatie van de arbeidsvoorwaarden in de ijzer- en staalindustrie werd opgericht; Overwegende dat het passend is dat ten behoeve van haar activiteiten officieel algemene regels worden opgesteld; Overwegende dat vertegenwoordigers van werkgevers en werknemers in de ijzer- en staalindustrie zijn geraadpleegd en hun instemming hebben betuigd met de volgende bepalingen, BESLUIT: Artikel 1 1. De Gemengde Commissie voor de harmonisatie van de arbeidsvoorwaarden in de ijzer- en staalindustrie (hierna te noemen \"gemengde commissie\") heeft tot taak de Commissie van de Europese Gemeenschappen (hierna te noemen \"Commissie\") bij te staan bij het uitstippelen en uitvoeren van het communautair sociaal beleid zoals bedoeld in het Verdrag tot oprichting van de Europese Gemeenschap voor Kolen en Staal, teneinde geharmoniseerde betere arbeidsvoorwaarden en een hoger levenspeil van de werknemers in de ijzer- en staalindustrie te bevorderen. 2. De gemengde commissie vormt een discussieplatform voor de uitwisseling van informatie en voor overleg tussen de vertegenwoordigers van werkgevers en werknemers in de ijzer- en staalindustrie. 3. De gemengde commissie kan studies verrichten die noodzakelijk zijn met het oog op de uitvoering van haar opdracht, indien nodig conferenties of studiebijeenkomsten over sociale vraagstukken organiseren, rapporten opstellen, adviezen geven en aanbevelingen doen, hetzij op verzoek van de Commissie, hetzij op eigen initiatief. De Commissie kan, wanneer zij het advies van de gemengde commissie inwint, de termijn vaststellen waarbinnen het advies moet worden uitgebracht. De standpunten van de gemengde commissie worden aan de Commissie meegedeeld. Ingeval een advies niet eenparig is, maakt de gemengde commissie de diverse meningen aan de Commissie kenbaar. Artikel 2 1. De gemengde commissie is samengesteld uit vertegenwoordigers van werkgevers en werknemers in de ijzer- en staalindustrie. De leden worden door de Commissie benoemd op basis van voorstellen van op communautair niveau gevestigde werkgevers- en werknemersorganisaties, en wel als volgt: - voor lidstaten waarin staal wordt geproduceerd: een vertegenwoordiger van de werkgevers en een vertegenwoordiger van de werknemers; dit aantal wordt verhoogd tot twee werkgevers- en twee werknemersvertegenwoordigers voor die lidstaten waarin het aantal werknemers in de staalsector van de EGKS meer dan 20 000 bedraagt (1); - voor op communautair niveau gevestigde werkgevers- en werknemersorganisaties: één vertegenwoordiger van de werkgeversorganisaties en één vertegenwoordiger van de werknemersorganisaties. De Commissie draagt er zorg voor dat het lidmaatschap van de gemengde commissie representatief is voor alle aspecten van de ijzer- en staalindustrie. 2. De leden van de gemengde commissie worden voor een periode van twee jaar benoemd; het mandaat kan worden verlengd. De leden wier mandaat is verstreken, blijven in functie totdat zij zijn vervangen of hun mandaat is vernieuwd. 3. Indien een lid van de gemengde commissie verhinderd is een bepaalde vergadering bij te wonen, kan hij voor die vergadering een vervanger aanwijzen uit de organisatie of vereniging die hij vertegenwoordigt. 4. Indien een lid van de gemengde commissie overlijdt of ontslag neemt voordat zijn mandaat van twee jaar is verstreken, kan de organisatie of vereniging die hij vertegenwoordigt, een vervanger benoemen om voor het niet-verstreken deel van het mandaat als lid van de gemengde commissie op te treden. 5. De lijst van de leden van de gemengde commissie wordt door de Commissie ter informatie in het Publicatieblad van de Europese Gemeenschappen gepubliceerd. Artikel 3 1. Het voorzitterschap van de gemengde commissie berust beurtelings voor telkens een periode van één jaar bij respectievelijk een vertegenwoordiger van de werknemersgroep en een vertegenwoordiger van de werkgeversgroep, die worden aangewezen op voordracht van de betrokken groepering. 2. Een vice-voorzitter, die niet tot dezelfde groep mag behoren als de voorzitter, wordt op dezelfde wijze benoemd. 3. Een voorzitter of een vice-voorzitter van wie het mandaat is verstreken, blijft in functie totdat hij is vervangen. 4. Indien een voorzitter of een vice-voorzitter zijn mandaat voortijdig beëindigt, wordt hij voor de rest van zijn mandaat vervangen op voorstel van de groep waartoe hij behoorde, zulks met inachtneming van de in de leden 1 en 2 vastgestelde voorwaarden. 5. Indien zowel de voorzitter als de vice-voorzitter verhinderd zijn om aan een bepaalde vergadering deel te nemen, wordt het voorzitterschap van deze vergadering waargenomen door een lid van de gemengde commissie dat wordt aangewezen door de groep waartoe de voorzitter behoort. Artikel 4 De gemengde commissie komt ten minste tweemaal per jaar in de zetel van de Commissie bijeen. De vergaderingen worden door de voorzitter bijeengeroepen. Artikel 5 De Commissie verleent secretariële ondersteuning aan de gemengde commissie. Artikel 6 1. De gemengde commissie kan, met goedkeuring van de Commissie, vertegenwoordigers van de regeringen van de lidstaten en van de werkgevers- en werknemersorganisaties en van de regeringen van ijzer en staal producerende derde landen uitnodigen om als adviseur of als waarnemer deel te nemen aan de werkzaamheden van de gemengde commissie. 2. De gemengde commissie kan werkgroepen in het leven roepen en deskundigen uitnodigen om haar in bepaalde werkzaamheden bij te staan. Artikel 7 De leden van de gemengde commissie en degenen die zijn aangewezen om daarin zitting te nemen, zijn gehouden de inlichtingen die hun tijdens de vergaderingen zijn verstrekt, niet bekend te maken indien de Commissie of de gemengde commissie van mening is dat deze aanwijzingen een vertrouwelijk karakter hebben. Artikel 8 Dit besluit wordt op 1 oktober 1997 van kracht. Gedaan te Brussel, 24 september 1997. Voor de Commissie Pádraig FLYNN Lid van de Commissie (1) Het aantal werknemers per lidstaat zal worden ontleend aan de EGKS-statistieken 2-31 van Eurostat, die overeenstemmen met de laatste maand van het voorafgaande jaar.",
  "source": "EUR LEX"
}