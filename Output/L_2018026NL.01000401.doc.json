{
  "url": "http://www.w3.org/1999/xhtml\"><!--",
  "content": "L_2018026NL.01000401.xml 31.1.2018 NL Publicatieblad van de Europese Unie L 26/4 BESLUIT (EU) 2018/146 VAN DE RAAD van 22 januari 2018 betreffende de sluiting, namens de Unie, van de Euromediterrane luchtvaartovereenkomst tussen de Europese Gemeenschap en haar lidstaten, enerzijds, en het Koninkrijk Marokko, anderzijds DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 6, onder a), Gezien het voorstel van de Europese Commissie, Gezien de instemming van het Europees Parlement ( 1 ) , Overwegende hetgeen volgt: (1) De Commissie heeft, overeenkomstig het besluit van de Raad waarbij de Commissie wordt gemachtigd onderhandelingen te openen, namens de Unie en de lidstaten onderhandeld over een Euromediterrane luchtvaartovereenkomst met het Koninkrijk Marokko („de Overeenkomst”). (2) De Overeenkomst is ondertekend op 12 december 2006, krachtens Besluit 2006/959/EG van de Raad en van de vertegenwoordigers van de regeringen van de lidstaten van de Europese Unie, in het kader van de Raad bijeen ( 2 ) . De Overeenkomst is bekrachtigd door alle lidstaten, behalve Bulgarije, Roemenië en Kroatië. Het is de bedoeling dat laatstgenoemde lidstaten tot de Overeenkomst zullen toetreden overeenkomstig artikel 6, lid 2, van hun respectieve toetredingsakten. (3) Wat betreft de wijzigingen van bepaalde bijlagen bij de Overeenkomst die door het krachtens artikel 22 van de Overeenkomst ingesteld Gemengd Comité moeten worden goedgekeurd, moet de bevoegdheid om dergelijke wijzigingen namens de Unie goed te keuren aan de Commissie worden toegewezen, na overleg met het door de Raad aangewezen speciaal comité. (4) In alle andere gevallen moeten de namens de Unie in het Gemengd Comité in te nemen standpunten met betrekking tot aangelegenheden die onder de bevoegdheid van de Unie vallen, per geval worden vastgesteld overeenkomstig de relevante bepalingen van het Verdrag betreffende de werking van de Europese Unie („VWEU”). (5) Aangezien zowel de Unie en haar lidstaten gezamenlijk partij bij de Overeenkomst zijn, is het uiterst belangrijk dat zij nauw samenwerken. Teneinde nauwe samenwerking alsmede eenheid in de externe vertegenwoordiging in het Gemengd Comité te bewerkstelligen, en onverminderd de Verdragen, met name artikel 16, lid 1, van het Verdrag betreffende de Europese Unie en artikel 218, lid 9, VWEU, moet, voorafgaand aan iedere vergadering van het Gemengd Comité over aangelegenheden die onder de bevoegdheid van zowel de Unie als de lidstaten vallen, overleg worden gepleegd over de namens de Unie en de lidstaten in het Gemengd Comité in te nemen standpunten met betrekking tot die aangelegenheden. (6) De artikelen 2 tot en met 5 van Besluit 2006/959/EG bevatten bepalingen betreffende besluitvorming door de Raad met betrekking tot verscheidene in de Overeenkomst vermelde onderwerpen, met inbegrip van de vaststelling van de in het Gemengd Comité in te nemen standpunten en over de informatieverplichtingen van de lidstaten, tijdens de voorlopige toepassing van de Overeenkomst. Ofwel zijn deze bepalingen niet noodzakelijk, ofwel moet de toepassing ervan worden stopgezet in het licht van het arrest van het Hof van Justitie van 28 april 2015 in zaak C-28/12, Commissie/Raad ( 3 ) . Het is derhalve passend dat al deze bepalingen niet langer van toepassing zijn vanaf de datum van inwerkingtreding van dit besluit. (7) De Overeenkomst dient te worden goedgekeurd, HEEFT HET VOLGENDE BESLUIT VASTGESTELD: Artikel 1 1.   Hierbij wordt de Euromediterrane luchtvaartovereenkomst tussen de Europese Gemeenschap en haar lidstaten, enerzijds, en het Koninkrijk Marokko, anderzijds, goedgekeurd namens de Unie ( 4 ) . 2.   De voorzitter van de Raad wordt hierbij gemachtigd de persoon (personen) aan te wijzen die gemachtigd is (zijn) om het Koninkrijk Marokko de diplomatieke nota's bedoeld in artikel 30 van de Overeenkomst ( 5 ) te bezorgen, en om de volgende kennisgeving te doen: „Als gevolg van de inwerkingtreding van het Verdrag van Lissabon op 1 december 2009 is de Europese Gemeenschap vervangen en opgevolgd door de Europese Unie, die met ingang van die datum alle rechten en plichten van de Europese Gemeenschap overneemt. Derhalve dienen alle verwijzingen in de tekst van de Overeenkomst naar „de Europese Gemeenschap” waar passend gelezen te worden als „de Europese Unie”.”. Artikel 2 Het standpunt dat de Unie in het krachtens artikel 22 van de Overeenkomst opgerichte Gemengd Comité inneemt met betrekking tot de wijziging van de bijlagen bij de Overeenkomst, behalve bijlage I (Overeengekomen diensten en gespecificeerde routes) en bijlage IV (Overgangsbepalingen), wordt vastgesteld door de Commissie, na overleg met een door de Raad aangewezen speciaal comité. Artikel 3 De artikelen 2 tot en met 5 van Besluit 2006/959/EG zijn niet langer van toepassing vanaf de datum van inwerkingtreding van dit besluit. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 22 januari 2018. Voor de Raad De voorzitter F. MOGHERINI ( 1 ) PB C 81E van 15.3.2011, blz. 5. ( 2 ) Besluit 2006/959/EG van de Raad en de vertegenwoordigers van de regeringen van de lidstaten, in het kader van de Raad bijeen, van 4 december 2006, betreffende de ondertekening en voorlopige toepassing van de Euromediterrane luchtvaartovereenkomst tussen de Europese Gemeenschap en haar lidstaten, enerzijds, en het Koninkrijk Marokko, anderzijds ( PB L 386 van 29.12.2006, blz. 55 ). ( 3 ) ECLI:EU:C:2015:282. ( 4 ) De Overeenkomst is bekendgemaakt in het Publicatieblad van de Europese Unie ( PB L 386 van 29.12.2006, blz. 57 ) samen met het besluit betreffende de ondertekening en de voorlopige toepassing. ( 5 ) De datum van inwerkingtreding van de Overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}