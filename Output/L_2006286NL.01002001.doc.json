{
  "url": "http://www.w3.org/1999/xhtml\">",
  "content": "L_2006286NL.01002001.xml 17.10.2006 NL Publicatieblad van de Europese Unie L 286/20 OVEREENKOMST tussen de Europese Gemeenschap en de Republiek der Maldiven inzake bepaalde aspecten van luchtdiensten DE EUROPESE GEMEENSCHAP enerzijds, en DE REPUBLIEK DER MALDIVEN (hierna „de Maldiven” genoemd) anderzijds, (hierna „de partijen” genoemd) VASTSTELLEND dat verscheidene lidstaten van de Europese Gemeenschap met de Maldiven bilaterale overeenkomsten met betrekking tot luchtdiensten hebben gesloten die bepalingen bevatten welke in strijd zijn met het Europese Gemeenschapsrecht, VASTSTELLEND dat de Europese Gemeenschap exclusief bevoegd is voor diverse aspecten die kunnen worden opgenomen in bilaterale overeenkomsten tussen de lidstaten van de Europese Gemeenschap en derde landen met betrekking tot luchtdiensten, VASTSTELLEND dat in een lidstaat gevestigde communautaire luchtvervoerders overeenkomstig het Europese Gemeenschapsrecht recht hebben op niet-discriminerende toegang tot luchtroutes tussen de lidstaten van de Europese Gemeenschap en derde landen, GELET OP de overeenkomsten tussen de Europese Gemeenschap en bepaalde derde landen waarin onderdanen van deze derde landen de mogelijkheid wordt geboden eigendom te verwerven in luchtvervoerders die een vergunning hebben gekregen overeenkomstig het Europese Gemeenschapsrecht, ERKENNENDE dat sommige bepalingen van de tussen lidstaten van de Europese Gemeenschap en de Maldiven gesloten bilaterale overeenkomsten met betrekking tot luchtdiensten die in strijd zijn met het Europese Gemeenschapsrecht met deze wetgeving in overeenstemming moeten worden gebracht om een degelijke rechtsgrond voor luchtdiensten tussen de Europese Gemeenschap en de Maldiven tot stand te brengen en om de continuïteit van dergelijke luchtdiensten te garanderen, VASTSTELLEND dat luchtvervoerders krachtens het Europese Gemeenschapsrecht in beginsel geen overeenkomsten mogen sluiten die de handel tussen lidstaten van de Europese Gemeenschap beïnvloeden en die als doel of gevolg hebben dat de mededinging wordt verhinderd, beperkt of verstoord, ERKENNENDE dat sommige bepalingen van de tussen lidstaten van de Europese Gemeenschap en de Maldiven gesloten bilaterale overeenkomsten voor luchtdiensten die i) luchtvaartmaatschappijen verplichten of aanzetten tot overeenkomsten tussen ondernemingen, besluiten van ondernemersverenigingen en onderling afgestemde feitelijke gedragingen die ertoe strekken of ten gevolge hebben dat de mededinging op de relevante routes wordt verhinderd, beperkt of vervalst; of ii) de gevolgen van dergelijke overeenkomsten, besluiten of onderling afgestemde feitelijke gedragingen versterken; of iii) waarbij de verantwoordelijkheid voor het nemen van maatregelen die de mededinging tussen luchtvaartmaatschappijen op de relevante routes verhinderen, beperken of verstoren, wordt toevertrouwd aan luchtvaartmaatschappijen of andere particuliere economische operatoren, het effect van de op de ondernemingen toepasselijke mededingingsregels ongedaan kunnen maken, VASTSTELLEND dat de Europese Gemeenschap er in het kader van deze onderhandelingen niet naar streeft het totale volume aan luchtverkeer tussen de Europese Gemeenschap en de Maldiven te doen toenemen, noch om het evenwicht tussen communautaire luchtvervoerders en luchtvervoerders uit de Maldiven te wijzigen, noch om te onderhandelen over wijzigingen van de bepalingen van bestaande bilaterale overeenkomsten inzake verkeersrechten, ZIJN HET VOLGENDE OVEREENGEKOMEN: Artikel 1 Algemene bepalingen 1.   In deze overeenkomst wordt onder „lidstaten” lidstaten van de Europese Gemeenschap verstaan. 2.   Wanneer in de in bijlage I vermelde overeenkomsten wordt verwezen naar onderdanen van de lidstaat die partij is bij de overeenkomst, wordt dit begrepen als een verwijzing naar onderdanen van de lidstaten. 3.   Wanneer in de in bijlage I vermelde overeenkomsten wordt verwezen naar luchtvervoerders of luchtvaartmaatschappijen van de lidstaat die partij is bij de overeenkomst, wordt dit begrepen als een verwijzing naar de door die lidstaat aangewezen luchtvervoerders of luchtvaartmaatschappijen. Artikel 2 Aanwijzing door een lidstaat 1.   De bepalingen van de leden 2 en 3 van dit artikel hebben voorrang op de overeenkomstige bepalingen van de in bijlage II, onder a) en b), genoemde artikelen wat betreft de aanwijzing van een luchtvervoerder door de desbetreffende lidstaat, de vergunningen en machtigingen die door de Maldiven aan deze luchtvervoerder zijn toegekend en de weigering, intrekking, opschorting of beperking van de vergunningen en machtigingen van de luchtvervoerder. 2.   Wanneer de Maldiven een aanwijzing door een lidstaat ontvangen, verlenen zij zo spoedig mogelijk de passende vergunningen en machtigingen mits: i) de luchtvervoerder, overeenkomstig het Verdrag tot oprichting van de Europese Gemeenschap, op het grondgebied van de aanwijzende lidstaat is gevestigd en beschikt over een geldige exploitatievergunning overeenkomstig het Europese Gemeenschapsrecht; ii) de lidstaat die verantwoordelijk is voor de afgifte van het Air Operators Certificate op doeltreffende wijze controleert of de luchtvervoerder de regelgeving naleeft, en de bevoegde luchtvaartautoriteit duidelijk in de aanwijzing is vermeld; en iii) de luchtvervoerder rechtstreeks of door een meerderheidsbelang eigendom is van lidstaten en/of onderdanen van lidstaten, of van andere in bijlage III vermelde landen en/of onderdanen van die landen, en deze landen en/of onderdanen daadwerkelijk zeggenschap uitoefenen over de luchtvervoerder. 3.   De Maldiven mogen de vergunningen of machtigingen van een door een lidstaat aangewezen luchtvervoerder weigeren, intrekken, opschorten of beperken mits: i) de luchtvervoerder, overeenkomstig het Verdrag tot oprichting van de Europese Gemeenschap, niet op het grondgebied van de aanwijzende lidstaat is gevestigd en niet beschikt over een geldige exploitatievergunning overeenkomstig het Europese Gemeenschapsrecht; of ii) de lidstaat die verantwoordelijk is voor de afgifte van het Air Operators Certificate niet op doeltreffende wijze controleert of de luchtvervoerder de regelgeving naleeft, of de relevante luchtvaartautoriteit niet duidelijk in de aanwijzing is vermeld; of iii) de luchtvervoerder niet rechtstreeks of door een meerderheidsbelang eigendom is van lidstaten en/of onderdanen van lidstaten of van andere in bijlage III vermelde landen en/of onderdanen van die landen, of deze landen en/of onderdanen niet daadwerkelijk zeggenschap uitoefenen over de luchtvervoerder. Bij de uitoefening van de rechten die haar krachtens dit lid zijn verleend, mogen de Maldiven geen onderscheid maken tussen communautaire luchtvervoerders op grond van nationaliteit. Artikel 3 Veiligheid 1.   De bepalingen van lid 2 van dit artikel vormen een aanvulling op de desbetreffende bepalingen in de in bijlage II, onder c), vermelde artikelen. 2.   Wanneer een lidstaat een luchtvervoerder heeft aangewezen die door een andere lidstaat wordt gecontroleerd op naleving van de regelgeving, zijn de rechten van de Maldiven uit hoofde van de veiligheidsvoorschriften van de overeenkomst tussen de lidstaat die de luchtvervoerder heeft aangewezen en de Maldiven zowel van toepassing op de goedkeuring, naleving of handhaving van veiligheidsnormen door die andere lidstaat als op de exploitatievergunning van die luchtvervoerder. Artikel 4 Belasting op vliegtuigbrandstof 1.   De bepalingen van lid 2 van dit artikel vormen een aanvulling op de overeenkomstige bepalingen van de in bijlage II, onder d), vermelde artikelen. 2.   Niettegenstaande eventuele andersluidende bepalingen, beletten de in bijlage II, onder d), vermelde overeenkomsten op generlei wijze dat de lidstaten op niet-discriminerende wijze belastingen, heffingen, accijnzen, vergoedingen of kosten in rekening brengen voor de brandstof die op hun grondgebied wordt geleverd voor gebruik in een vliegtuig van een aangewezen luchtvervoerder van de Maldiven dat een plaats op het grondgebied van die lidstaat verbindt met een andere plaats op het grondgebied van die lidstaat of op het grondgebied van een andere lidstaat. Artikel 5 Tarieven voor vervoer binnen de Europese Gemeenschap 1.   De bepalingen van lid 2 van dit artikel vormen een aanvulling op de desbetreffende bepalingen in de in bijlage II, onder e), vermelde artikelen. 2.   De tarieven die de luchtvervoerder(s) welke door de Maldiven is/zijn aangewezen krachtens een in bijlage I vermelde overeenkomst die een in bijlage II, onder e), vermelde bepaling bevat, in rekening brengt/brengen voor vervoer dat volledig binnen de Europese Gemeenschap plaatsvindt, zijn onderworpen aan het Europese Gemeenschapsrecht. Artikel 6 Verenigbaarheid met de mededingingsregels 1.   Bilaterale overeenkomsten voor luchtdiensten tussen lidstaten en de Maldiven laten de mededingingsregels van de partijen onverlet. 2.   De bepalingen van bijlage II, onder f), worden geschrapt en zijn niet langer van toepassing. Artikel 7 Bijlagen bij de overeenkomst De bijlagen bij deze overeenkomst maken een integrerend deel uit van de overeenkomst. Artikel 8 Herziening of wijziging De partijen mogen deze overeenkomst op elk ogenblik met wederzijdse instemming wijzigen. Artikel 9 Inwerkingtreding en voorlopige toepassing 1.   Deze overeenkomst treedt in werking wanneer de partijen elkaar schriftelijk hebben meegedeeld dat zij hun interne procedures voor de inwerkingtreding van de overeenkomst hebben voltooid. 2.   Onverminderd het bepaalde in lid 1 stemmen de partijen ermee in deze overeenkomst voorlopig toe te passen vanaf de eerste dag van de maand volgende op de datum waarop de partijen elkaar in kennis hebben gesteld van de voltooiing van de daartoe vereiste procedures. 3.   Een overeenkomst tussen een lidstaat en de Maldiven die op de datum van de ondertekening van deze overeenkomst nog niet in werking is getreden en niet voorlopig wordt toegepast, wordt vermeld in bijlage I, onder b). Zodra deze overeenkomst in werking treedt of voorlopig wordt toegepast, valt zij onder de onderhavige overeenkomst. Artikel 10 Beëindiging 1.   Wanneer een in bijlage I vermelde overeenkomst wordt stopgezet, worden ook alle bepalingen van de onderhavige overeenkomst die betrekking hebben op de desbetreffende in bijlage I vermelde overeenkomst tegelijkertijd stopgezet. 2.   Wanneer alle in bijlage I vermelde overeenkomsten worden stopgezet, wordt de onderhavige overeenkomst tegelijkertijd stopgezet. TEN BLIJKE WAARVAN de ondergetekenden, daartoe naar behoren gemachtigd, deze overeenkomst hebben ondertekend. Gedaan te Brussel, in tweevoud, de eenentwintigste september tweeduizend zes, in de Deense, de Duitse, de Engelse, de Estse, de Finse, de Franse, de Griekse, de Hongaarse, de Italiaanse, de Letse, de Litouwse, de Maltese, de Nederlandse, de Poolse, de Portugese, de Sloveense, de Slowaakse, de Spaanse, de Tsjechische, de Zweedse en de Maldivische (Dhivehi) taal. Por la Comunidad Europea Za Evropské společenství For Det Europæiske Fællesskab Für die Europäische Gemeinschaft Euroopa Ühenduse nimel Για την Ευρωπαϊκή Κοινότητα For the European Community Pour la Communauté européenne Per la Comunità europea Eiropas Kopienas vārdā Europos bendrijos vardu Az Európai Közösség részéről Għall-Komunità Ewropea Voor de Europese Gemeenschap W imieniu Wspólnoty Europejskiej Pela Comunidade Europeia Za Európske spoločenstvo Za Evropsko skupnost Euroopan yhteisön puolesta För Europeiska gemenskapen Por la República de Maldivas Za Maledivskou republiku For Republikken Maldiverne Für die Republik Malediven Maldiivi Vabariigi nimel Για τη Δημοκρατία των Μαλδιβών For the Republic of Maldives Pour la République des Maldives Per la Repubblica delle Maldive Maldivu Republikas vārdā Ma1dyvų Respublikos vardu A Maldív Köztársaság részéről Għar-Repubblika tal-Maldivi Voor de Republiek der Maldiven W imieniu Republiki Malediwów Pela República das Maldivas Za Maldivskú republiku Za Republiko Maldivi Malediivien tasavallan puolesta För Republiken Maldiverna BIJLAGE I Lijst van de overeenkomsten waarnaar wordt verwezen in artikel 1 van deze overeenkomst a) Overeenkomsten voor luchtdiensten tussen de Maldiven en lidstaten van de Europese Gemeenschap die, op de datum van ondertekening van onderhavige overeenkomst, zijn gesloten, ondertekend en/of voorlopig worden toegepast — Luchtvervoersovereenkomst tussen de Oostenrijkse bondsregering en de regering van de Maldiven, ondertekend te Malé op 4 februari 1997, hierna de „overeenkomst tussen de Maldiven en Oostenrijk” genoemd, in bijlage II; — Overeenkomst tussen de regering van de Franse Republiek en de regering van de Maldiven met betrekking tot luchtdiensten, ondertekend te Malé op 5 februari 2001, hierna de „overeenkomst tussen de Maldiven en Frankrijk” genoemd, in bijlage II; — Luchtvervoersovereenkomst tussen de Bondsrepubliek Duitsland en de Maldiven, ondertekend te Malé op 10 november 1993, hierna de „overeenkomst tussen de Maldiven en Duitsland” genoemd, in bijlage II; — Overeenkomst tussen de regering van het Koninkrijk der Nederlanden en de regering van de Maldiven inzake luchtdiensten tussen hun respectieve grondgebieden en over de grenzen van deze grondgebieden heen, ondertekend te Den Haag op 23 juni 1994, hierna de „overeenkomst tussen de Maldiven en Nederland” genoemd, in bijlage II; — Overeenkomst voor luchtdiensten tussen de regering van het Verenigd Koninkrijk van Groot-Brittannië en Noord-Ierland en de regering van de Maldiven, ondertekend te Malé op 20 januari 1996, hierna de „overeenkomst tussen de Maldiven en het Verenigd Koninkrijk” genoemd, in bijlage II; gewijzigd bij een intentieverklaring, gedaan te Malé op 7 september 2000; b) Een geparafeerde of ondertekende overeenkomst tussen de Maldiven en een lidstaat van de Europese Gemeenschap met betrekking tot luchtdiensten die, op de datum van ondertekening van onderhavige overeenkomst, nog niet van kracht is geworden en niet voorlopig wordt toegepast — Overeenkomst tussen de regering van de Italiaanse Republiek en de regering van de Maldiven met betrekking tot luchtdiensten, geparafeerd te Malé op 20 januari 2000, hierna de „overeenkomst tussen de Maldiven en Italië” genoemd, in bijlage II. BIJLAGE II Lijst van de artikelen van de in bijlage I vermelde overeenkomsten waarnaar wordt verwezen in de artikelen 2 tot en met 6 van onderhavige overeenkomst a) Aanwijzing door een lidstaat: — artikel 3 van de overeenkomst tussen de Maldiven en Oostenrijk, — artikel 3 van de overeenkomst tussen de Maldiven en Frankrijk, — artikel 4 van de overeenkomst tussen de Maldiven en Italië, — artikel 4 van de overeenkomst tussen de Maldiven en Nederland, — artikel 4 van de overeenkomst tussen de Maldiven en het Verenigd Koninkrijk; b) Weigering, intrekking, opschorting of beperking van vergunningen en machtigingen: — artikel 4 van de overeenkomst tussen de Maldiven en Oostenrijk, — artikel 4 van de overeenkomst tussen de Maldiven en Frankrijk, — artikel 5 van de overeenkomst tussen de Maldiven en Italië, — artikel 5 van de overeenkomst tussen de Maldiven en Nederland, — artikel 5 van de overeenkomst tussen de Maldiven en het Verenigd Koninkrijk; c) Veiligheid: — artikel 7 van de overeenkomst tussen de Maldiven en Frankrijk, — artikel 11 van de overeenkomst tussen de Maldiven en Italië, — artikel 14 van de overeenkomst tussen de Maldiven en Nederland; d) Belasting op vliegtuigbrandstof: — artikel 7 van de overeenkomst tussen de Maldiven en Oostenrijk, — artikel 10 van de overeenkomst tussen de Maldiven en Frankrijk, — artikel 6 van de overeenkomst tussen de Maldiven en Duitsland, — artikel 6 van de overeenkomst tussen de Maldiven en Italië, — artikel 10 van de overeenkomst tussen de Maldiven en Nederland, — artikel 8 van de overeenkomst tussen de Maldiven en het Verenigd Koninkrijk; e) Tarieven voor vervoer binnen de Europese Gemeenschap: — artikel 11 van de overeenkomst tussen de Maldiven en Oostenrijk, — artikel 14 van de overeenkomst tussen de Maldiven en Frankrijk, — artikel 10 van de overeenkomst tussen de Maldiven en Duitsland, — artikel 8 van de overeenkomst tussen de Maldiven en Italië, — artikel 6 van de overeenkomst tussen de Maldiven en Nederland, — artikel 7 van de overeenkomst tussen de Maldiven en het Verenigd Koninkrijk; f) Verenigbaarheid met de mededingingsregels: — artikel 11, leden 2 t/m 6, van de overeenkomst tussen de Maldiven en Oostenrijk, — artikel 14, leden 3 t/m 5, van de overeenkomst tussen de Maldiven en Frankrijk, — artikel 8, leden 3 en 6, van de overeenkomst tussen de Maldiven en Italië, — artikel 6, leden 2 t/m 5, van de overeenkomst tussen de Maldiven en Nederland. BIJLAGE III Lijst van andere landen waarnaar wordt verwezen in artikel 2 van deze overeenkomst a) De Republiek IJsland (in het kader van de overeenkomst inzake de Europese Economische Ruimte); b) Het Vorstendom Liechtenstein (in het kader van de overeenkomst inzake de Europese Economische Ruimte); c) Het Koninkrijk Noorwegen (in het kader van de overeenkomst inzake de Europese Economische Ruimte); d) De Zwitserse Bondsstaat (in het kader van de overeenkomst inzake luchtvervoer tussen de Europese Gemeenschap en de Zwitserse Bondsstaat).",
  "source": "EUR LEX"
}