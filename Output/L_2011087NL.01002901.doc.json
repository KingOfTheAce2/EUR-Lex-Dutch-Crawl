{
  "url": "http://www.w3.org/1999/xhtml\">",
  "content": "L_2011087NL.01002901.xml 2.4.2011 NL Publicatieblad van de Europese Unie L 87/29 UITVOERINGSBESLUIT VAN DE COMMISSIE van 1 april 2011 betreffende een financiële bijdrage van de Unie in de kosten van urgente maatregelen ter bestrijding van de ziekte van Newcastle in Spanje in 2009 (Kennisgeving geschied onder nummer C(2011) 2062) (Slechts de tekst in de Spaanse taal is authentiek) (2011/208/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 6, lid 2, Overwegende hetgeen volgt: (1) De ziekte van Newcastle is een besmettelijke virusziekte die een hoge sterfte onder pluimvee veroorzaakt. (2) Bij een uitbraak van de ziekte van Newcastle bestaat het risico dat de ziekteverwekker naar andere pluimveebedrijven in de betrokken lidstaat of via de handel in levend pluimvee of pluimveeproducten naar andere lidstaten en naar derde landen wordt verspreid. (3) Een uitbraak van die ziekte kan daarom snel uitgroeien tot een epizoötie die de rentabiliteit van de pluimveehouderij ernstig kan schaden. (4) Richtlijn 92/66/EEG van de Raad van 14 juli 1992 tot vaststelling van communautaire maatregelen voor de bestrijding van de ziekte van Newcastle ( 2 ) voorziet in maatregelen die bij een uitbraak van de ziekte onmiddellijk door de lidstaten moeten worden toegepast om verdere verspreiding van het virus te voorkomen. (5) Beschikking 2009/470/EG stelt de procedures vast voor de financiële bijdrage van de Unie in de kosten van specifieke veterinaire maatregelen, waaronder urgente maatregelen. Ingevolge artikel 3, lid 2, en artikel 6, lid 2, van die beschikking kunnen de lidstaten een financiële bijdrage ontvangen in de kosten van bepaalde maatregelen voor de uitroeiing van de ziekte van Newcastle. (6) In artikel 3, lid 6, van Beschikking 2009/470/EG worden de percentages vastgesteld van de door de lidstaat gemaakte kosten die in aanmerking kunnen komen voor de financiële bijdrage van de Unie. (7) Voor de betaling van een financiële bijdrage van de Unie in de kosten van urgente maatregelen voor de uitroeiing van de ziekte van Newcastle gelden de voorschriften van Verordening (EG) nr. 349/2005 van de Commissie van 28 februari 2005 tot vaststelling van voorschriften inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten ( 3 ) . (8) Op 26 november 2009 werd een uibraak van de ziekte van Newcastle in Spanje bevestigd. Overeenkomstig Richtlijn 92/66/EEG en artikel 3, lid 2, van Beschikking 2009/470/EG heeft Spanje maatregelen genomen om die uitbraak te bestrijden. (9) Spanje heeft volledig voldaan aan zijn technische en administratieve verplichtingen, als vastgesteld in artikel 3, lid 2, van Beschikking 2009/470/EG en artikel 6 van Verordening (EG) nr. 349/2005. (10) Op 23 december 2009 en 26 januari en 25 februari 2010 heeft Spanje een raming ingediend van de door het land gemaakte kosten voor maatregelen ter uitroeiing van de ziekte van Newcastle. (11) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Financiële bijdrage van de Unie aan Spanje 1.   Aan Spanje kan een financiële bijdrage van de Unie worden toegekend in de kosten van maatregelen die het land ingevolge artikel 3, lid 2, en artikel 6, lid 2, van Beschikking 2009/470/EG heeft genomen om in 2009 de ziekte van Newcastle te bestrijden. 2.   De in lid 1 bedoelde financiële bijdrage wordt vastgesteld in een later besluit volgens de procedure van artikel 40, lid 2, van Beschikking 2009/470/EG. Artikel 2 Adressaat Dit besluit is gericht tot het Koninkrijk Spanje. Gedaan te Brussel, 1 april 2011. Voor de Commissie John DALLI Lid van de Commissie ( 1 ) PB L 155 van 18.6.2009, blz. 30 . ( 2 ) PB L 260 van 5.9.1992, blz. 1 . ( 3 ) PB L 55 van 1.3.2005, blz. 12 .",
  "source": "EUR LEX"
}