{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y0216(02):NL:HTML\">",
  "content": "EUR-Lex - 31994Y0216(02) - NL Avis juridique important | 31994Y0216(02) Resolutie van de Raad van 7 februari 1994 over de ontwikkeling van de postdiensten in de Gemeenschap Publicatieblad Nr. C 048 van 16/02/1994 blz. 0003 - 0004 RESOLUTIE VAN DE RAAD van 7 februari 1994 over de ontwikkeling van de postdiensten in de Gemeenschap (94/C 48/02) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gezien het Groenboek over de ontwikkeling van de interne markt voor postdiensten, dat op 11 juni 1992 is bekendgemaakt (1); Gezien de mededeling van de Commissie over de richtsnoeren voor de ontwikkeling van de postdiensten in de Gemeenschap (2); Overwegende dat de postdiensten onder de bepalingen van het Verdrag betreffende het vrije verkeer van diensten vallen; Overwegende dat in het Groenboek en in bovengenoemde mededeling wordt aangegeven welke aspecten van de postdiensten van communautair belang zijn; Overwegende dat, gelet op deze aspecten, inspanningen op communautair niveau ter verbetering van de doeltreffendheid en kwaliteit van de postdiensten nodig blijken te zijn; Overwegende dat de Commissie in brede maatschappelijke kringen advies heeft ingewonnen en dat zij bijdragen heeft ontvangen van bij de postsector betrokken partijen; Overwegende dat het noodzakelijk is de hoofddoelstellingen ten aanzien van de ontwikkeling van de postdiensten in de Gemeenschap vast te stellen, overeenkomstig het Verdrag; ONDERSCHRIJFT de algemene aanpak in het door de Commissie opgestelde Groenboek over de ontwikkeling van de interne markt voor postdiensten; NEEMT NOTA VAN de bij de betrokken partijen ingewonnen adviezen en van de daaropvolgende mededeling van de Commissie over de richtsnoeren voor de ontwikkeling van de postdiensten in de Gemeenschap, waarvan bepaalde aspecten niettemin nader moeten worden  besproken, met name ten einde tot een algemeen akkoord te komen; BEVESTIGT dat een politiek akkoord waarbij het Europees Parlement en de Raad ten volle zijn betrokken het beste middel is om de tenuitvoerlegging van het toekomstige communautaire beleid in de sector postdiensten te bevorderen; VERKLAART DAT DE HOOFDDOELSTELLINGEN TEN AANZIEN VAN DE ONTWIKKELING VAN DE POSTDIENSTEN IN DE GEMEENSCHAP DE VOLGENDE ZIJN: - op communautair niveau zorgen voor een universele dienst die overeenkomt met het minimumpakket van kwaliteitsdiensten die in elk van de Lid-Staten tegen een redelijke prijs aan alle gebruikers moeten worden verleend, waarbij de voorwaarden voor  toegang tot de universele dienst niet-discriminerend moeten zijn; - ervoor zorgen dat het verrichten van de diensten die deel uitmaken van de universele dienst, tegen een voor iedereen redelijke prijs, financieel en economisch levensvatbaar blijft door overeenkomstig het evenredigheidsbeginsel een sector van passende  omvang vast te stellen die gereserveerd kan worden voor de verrichters van de universele dienst; - met inachtneming van de bovengenoemde doelstellingen, de regels van het Verdrag en de belangen van de gebruikers, het bevorderen van de geleidelijke en beheerste liberalisering van de postmarkt in onderlinge overeenstemming te brengen met het duurzaam  waarborgen van de universele dienstverlening; - kwaliteitsnormen vaststellen voor de diensten die deel uitmaken van de universele dienst, de kwaliteit van deze diensten op onafhankelijke wijze controleren en de resultaten bekendmaken. Die normen moeten op nationaal niveau door de nationale  regelgevende autoriteiten worden vastgesteld en zij moeten verenigbaar zijn met de op communautair niveau door de Raad vastgestelde normen voor de intracommunautaire diensten van de universele dienst, met dien verstande dat die normen, rekening houdend  met de specifieke nationale omstandigheden, moeten overeenkomen met een bepaald kwaliteitsniveau, waarvan de verbetering actief moet worden nagestreefd; voor het internationale verkeer moet in samenwerking met derde landen een soortgelijke benadering  worden gevolgd; - tariefbeginselen vaststellen voor de universele dienst, die afgestemd zijn op de werkelijke kosten, en toezien op de toepassing ervan, alsmede ervoor zorgen dat subsidies, wanneer die noodzakelijk worden geacht, doorzichtig zijn met betrekking tot het  doel, de hoogte en de reikwijdte ervan en dat zij verenigbaar zijn met het Gemeenschapsrecht; - een systeem van eindvergoedingen invoeren die gebaseerd zijn op de werkelijke kosten en de kwaliteit, rekening houdend met de nationale situatie, waarbij de verrichters van de universele dienst voldoende worden beschermd tegen verleggingen van het  handelsverkeer die op oneigenlijke exploitatie berusten en waarbij passende overgangsregelingen worden ingesteld; - de harmonisatie van de technische normen bevorderen, met name in het licht van de belangen van de gebruikers; - ervoor zorgen dat buiten de gereserveerde sector eerlijke mededingingsvoorwaarden worden gewaarborgd, zowel tussen de verrichters van de universele dienst onderling als tussen dezen en andere exploitanten; - de regelgevings- en de exploitatietaken in de Lid-Staten scheiden; - erop toezien dat er bij de regelgeving betreffende deze sector rekening wordt gehouden met de behoeften van de gebruikers, de consumenten hieronder begrepen, met de belangen van het postpersoneel, alsook met de bijdrage van de postsector aan de  economische, culturele en sociale ontwikkeling in de Gemeenschap; - de doelstellingen van de Gemeenschap inzake samenhang in aanmerking nemen, en met name de specifieke moeilijkheden van perifere regio's, wanneer maatregelen op dit gebied worden getroffen; VERZOEKT DE COMMISSIE: - vóór 1 juli 1994 de maatregelen die noodzakelijk zijn voor de verwezenlijking van de bovengenoemde doelstellingen voor te stellen aan de Raad, ten einde spoedig een communautair beleid voor de postdiensten ten uitvoer te leggen, met name de  maatregelen - waarbij de universele dienst wordt gedefinieerd, de verplichtingen van de verrichters van de universele dienst worden beschreven en de diensten worden bepaald die gereserveerd kunnen worden; - die de kwaliteit van de intracommunautaire universele dienst betreffen; - die de technische normalisatie betreffen; - haar voorstellen inzake de toekomstige regelgeving voor de postdiensten te baseren op doorzichtige, eenvoudige en gemakkelijk hanteerbare maatregelen, ten einde optimale voorwaarden te scheppen voor het toezicht en de tenuitvoerlegging; - een actieve bijdrage te leveren, op basis van de lopende besprekingen en in samenwerking met de Lid-Staten, aan de vaststelling van een duidelijk kader voor een nieuw systeem van eindvergoedingen, daarbij rekening houdend met de noodzaak voldoende  bescherming te waarborgen tegen verleggingen van het handelsverkeer die berusten op een oneigenlijke exploitatie; voorts, vóór 1 maart 1994, aan de Raad alle andere maatregelen mee te delen die op dit gebied nodig zouden blijken; VERZOEKT DE LID-STATEN: - de bovengenoemde hoofddoelstellingen te onderschrijven; - met de Commissie, met name in de groep van hoge ambtenaren van de postdiensten (SOGP) en in het comité op hoog niveau van de bevoegde nationale autoriteiten, samen te werken bij de tenuitvoerlegging van een communautair beleid voor de postdiensten,  overeenkomstig deze doelstellingen; - in samenwerking met hun verrichters van de universele dienst passende besprekingen te voeren, ten einde overeenstemming te bereiken over een nieuw systeem van eindvergoedingen, met inbegrip van maatregelen om ervoor te zorgen dat zo'n systeem  verenigbaar is met de overige systemen. (1) Zie COM(91) 476 def. (2) Zie COM(93) 247 def.",
  "source": "EUR LEX"
}