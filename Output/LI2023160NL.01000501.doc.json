{
  "url": "http://www.w3.org/1999/xhtml\">",
  "content": "LI2023160NL.01000501.xml 26.6.2023 NL Publicatieblad van de Europese Unie LI 160/5 UITVOERINGSBESLUIT (GBVB) 2023/1299 VAN DE RAAD van 26 juni 2023 tot uitvoering van Besluit 2011/235/GBVB betreffende beperkende maatregelen tegen bepaalde personen en entiteiten vanwege de situatie in Iran DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2011/235/GBVB van de Raad van 12 april 2011 betreffende beperkende maatregelen tegen bepaalde personen en entiteiten vanwege de situatie in Iran ( 1 ) , en met name artikel 3, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 april 2011 heeft de Raad Besluit 2011/235/GBVB vastgesteld. (2) Op 25 september 2022 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin hij zijn afschuw uitsprak over het wijdverbreide en onevenredige gebruik van geweld door de Iraanse veiligheidsdiensten tegen vreedzame demonstranten, waarbij hij opmerkte dat dit tot het verlies van levens en een groot aantal gewonden heeft geleid. In de verklaring werd er tevens op gewezen dat degenen die verantwoordelijk zijn voor de moord op Mahsa Amini ter verantwoording moeten worden geroepen, en werden de Iraanse autoriteiten ertoe opgeroepen te zorgen voor transparante en geloofwaardige onderzoeken om klaarheid inzake het aantal doden en arrestaties te verschaffen, alle vreedzame demonstranten vrij te laten en alle gedetineerden een eerlijke rechtsgang te bieden. Voorts werd benadrukt dat het besluit van Iran om de toegang tot internet danig te beperken en platforms voor instant messaging te blokkeren, een flagrante schending van de vrijheid van meningsuiting is. Tot slot werd in de verklaring gesteld dat de Unie alle beschikbare mogelijkheden zal nagaan om de moord op Mahsa Amini en de wijze waarop de Iraanse veiligheidsdiensten op de daaropvolgende betogingen hebben gereageerd aan de orde te stellen. (3) In dat verband en in overeenstemming met de toezegging van de Unie om alle zorgwekkende kwesties met betrekking tot Iran, waaronder de mensenrechtensituatie, aan te pakken, zoals bevestigd in de conclusies van de Raad van 12 december 2022, moeten zeven personen worden opgenomen op de lijst van personen die onderworpen zijn aan beperkende maatregelen in de bijlage bij Besluit 2011/235/GBVB. (4) Besluit 2011/235/GBVB moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2011/235/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Luxemburg, 26 juni 2023. Voor de Raad De voorzitter J. BORRELL FONTELLES ( 1 ) PB L 100 van 14.4.2011, blz. 51 . BIJLAGE De volgende personen worden toegevoegd aan de lijst van personen en entiteiten in de bijlage bij Besluit 2011/235/GBVB: Personen Naam Informatie ter identificatie Motivering Datum van plaatsing op lijst “227. Seyyed Mohammad MOUSVIAN (ook bekend als Seyed Mohammad MOUSAVIYAN) سید محمد موسویان Functie: openbaar en revolutionair aanklager, Isfahan (provincie Isfahan) Nationaliteit: Iraanse Geslacht: man Mousvian is de openbaar en revolutionair aanklager van de Iraanse provincie Isfahan. In die hoedanigheid is hij verantwoordelijk voor de processen tegen de demonstranten Saleh Mirhashmi, Majid Kazemi en Saeid Yaqoubi, die sindsdien ter dood zijn veroordeeld en in mei 2023 zijn geëxecuteerd. Mousvian heeft voorts de dagvaarding uitgevaardigd tegen de Iraanse muziekkunstenaar Toomaj Salehi op beschuldiging van “corruptie op aarde” wegens zijn deelname aan protesten tegen de regering en openbaar activisme tegen de Iraanse regering in oktober 2022. Toomaj Salehi wordt sindsdien onder wrede omstandigheden vastgehouden in de gevangenis van Dastgerd, in afwachting van zijn proces. In november 2022 publiceerden de staatsmedia een video met een geblinddoekte Salehi die de vermeende misdaden bekent en zich verontschuldigt voor zijn woorden. Mousvian is derhalve verantwoordelijk voor ernstige schendingen van de mensenrechten in Iran. 26.6.2023 228. Ali Zare NOURI سید علی زارع نوری Functie: plaatsvervangend rechter en adviseur van de provinciale strafrechtbank te Isfahan Nationaliteit: Iraanse Geslacht: man Nouri is plaatsvervangend rechter en adviseur van de provinciale strafrechtbank van de Iraanse provincie Isfahan. In die hoedanigheid was hij verantwoordelijk voor de processen tegen de demonstranten Saleh Mirhashmi, Majid Kazemi en Saeid Yaqoubi, die sindsdien ter dood zijn veroordeeld en in mei 2023 zijn geëxecuteerd. In een door de Iraanse staatsmedia gepubliceerde video ziet men Nouri de drie verdachten in de rechtbank ondervragen. Hij is derhalve verantwoordelijk voor ernstige schendingen van de mensenrechten in Iran. 26.6.2023 229. Seyyed Nader SAFAVI MIRMAHALLEH (ook bekend als Seyed Nader SAFAVI MIRMAHALLEH en Nader SAFAVI) سید نادر صفوی میرمحله Functie: gouverneur en hoofd van de veiligheidsraad van Rezvanshahr in de provincie Gilan Nationaliteit: Iraanse Geslacht: man Adres: Rezvanshahr, provincie Gilan Seyyed Nader Safavi Mirmahalleh is gouverneur en hoofd van de veiligheidsraad van Rezvanshahr in de provincie Gilan. In die hoedanigheid is hij verantwoordelijk voor het bevel aan officieren om tijdens de nationale protesten in Iran in de periode 2022-2023 het vuur te openen op demonstranten, waarbij talrijke doden en gewonden vielen, onder wie kinderen. Hij is derhalve verantwoordelijk voor ernstige schendingen van de mensenrechten in Iran. 26.6.2023 230. Seyyed Khalil SAFAVI (ook bekend als Seyed Khalil SAFAVI) سید خلیل صفوی Functie: politiecommandant te Rezvanshahr, provincie Gilan Nationaliteit: Iraanse Geslacht: man Adres: Rezvanshahr, provincie Gilan Seyyed Khalil Safavi is commandant van de politie van Rezvanshahr in de provincie Gilan en had die positie tevens ten tijde van het protest. In die hoedanigheid is hij verantwoordelijk voor het feit dat politieagenten in Rezvanshahr die tijdens protesten in de stad eind september 2022 het vuur openden op demonstranten, waarbij talrijke doden en gewonden vielen, onder wie kinderen. Hij is derhalve verantwoordelijk voor ernstige schendingen van de mensenrechten in Iran. 26.6.2023 231. Seyyed Abbas HOSSEINI سید عباس حسینی Functie: gouverneur, Amol (provincie Mazandaran) Nationaliteit: Iraanse Geslacht: man In januari 2022 werd Hosseini benoemd tot gouverneur van de stad Amol in de provincie Mazandaran. In die hoedanigheid is hij verantwoordelijk voor de moord op ten minste twee jonge Iraanse demonstranten, Ghazaleh Chalabi en Erfan Rezaei, die in september 2022 allebei zijn gedood door regeringstroepen in de stad Amol. Voorts blijven de veiligheidstroepen in Amol vreedzame demonstranten en families van de overledenen bedreigen. In juni 2023 werd Hosseini vervangen als gouverneur van de stad Amol; hij werd vervolgens evenwel benoemd tot speciaal gouverneur van Amol. In zijn nieuwe functie treedt Hosseini nog steeds actief op als regeringsvertegenwoordiger. Hij is derhalve verantwoordelijk voor ernstige schendingen van de mensenrechten in Iran. 26.6.2023 232. Mojtaba FADA مجتبی فدا Functie: bevelhebber van de IRGC in de provincie Isfahan (tweede brigadegeneraal) en lid van de provinciale veiligheidsraad Nationaliteit: Iraanse Geboortedatum: 21 maart 1963 Geboorteplaats: Harsin, Iran Geslacht: man Paspoortnummer: F49973222 verstrijkt op 27 augustus 2024 (afgegeven door Iran) Fada is de bevelhebber van de IRGC-troepen in de provincie Isfahan en is momenteel lid van de provinciale veiligheidsraad. In die hoedanigheid hield hij toezicht op de acties van de IRGC-troepen en andere veiligheidstroepen naar aanleiding van protesten tegen de regering in het najaar van 2022. Daarbij kwamen verschillende demonstranten om het leven, onder wie de 18-jarige Mahsa Mougouyi. Hij is derhalve verantwoordelijk voor ernstige schendingen van de mensenrechten in Iran. 26.6.2023 233. Rashid KABOUDVANDI رشید کبودوند (ook bekend als Rashid KABUDONDI) رشید کبودوندی Functie: bevelhebber van de Imam Hossein-divisie van Karaj, provincie Alborz Geslacht: man Kaboudvandi is sinds mei 2022 bevelhebber van de Imam Hossein-divisie van Karaj in de provincie Alborz. In die hoedanigheid is hij verantwoordelijk voor de detentie van en moord op Mohammad Reza Ghorbani en voor de detentie en verkrachting van Amrita Abbassi door de Karaj-veiligheidstroepen. Sinds het begin van de protesten naar aanleiding van de dood van Mahsa Amini medio september 2022 zijn er op grote schaal flagrante, ernstige schendingen van de mensenrechten door politiediensten gedocumenteerd. Kaboudvandi is derhalve verantwoordelijk voor ernstige schendingen van de mensenrechten in Iran. 26.6.2023”",
  "source": "EUR LEX"
}