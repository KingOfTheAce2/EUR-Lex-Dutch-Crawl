{
  "url": "http://www.w3.org/1999/xhtml\"><!--",
  "content": "L_2020193NL.01000901.xml 17.6.2020 NL Publicatieblad van de Europese Unie L 193/9 BESLUIT (GBVB) 2020/792 VAN DE RAAD van 11 juni 2020 tot wijziging van Gemeenschappelijk Optreden 2008/124/GBVB inzake de rechtsstaatmissie van de Europese Unie in Kosovo ( * ) (EULEX KOSOVO) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 4 februari 2008 Gemeenschappelijk Optreden 2008/124/GBVB ( 1 ) vastgesteld. (2) De Raad heeft op 8 juni 2018 Besluit (GBVB) 2018/856 ( 2 ) vastgesteld, waarbij Gemeenschappelijk Optreden 2008/124/GBVB werd gewijzigd en EULEX KOSOVO werd verlengd tot en met 14 juni 2020. (3) Het Politiek en Veiligheidscomité (PVC) is op 16 april 2020 overeengekomen dat, vanwege de omstandigheden als gevolg van de COVID-19-pandemie, EULEX KOSOVO met één jaar moet worden verlengd onder hetzelfde mandaat, dat kan worden herzien wanneer de omstandigheden dat toelaten. (4) Aan EULEX KOSOVO moet een financieel referentiebedrag worden toegewezen voor de verlengingsperiode. (5) Het PVC is op 14 mei 2020 voorts overeengekomen dat de heer Lars-Gunnar WIGEMARK, die bij Besluit (GBVB) 2019/1991 van het PVC ( 3 ) op 28 november 2019 tot hoofd van de missie benoemd was, een jaar langer in deze functie moet aanblijven. (6) Niets in dit besluit mag worden uitgelegd als een aantasting van de onafhankelijkheid en de autonomie van rechters en openbare aanklagers die in het kader van EULEX KOSOVO in juridische procedures optreden. (7) Gezien het bijzondere karakter van de activiteiten van EULEX KOSOVO ter ondersteuning van de verplaatste gerechtelijke procedures binnen een lidstaat, is het passend bij dit besluit het beoogde bedrag te bepalen ter dekking van de ondersteuning van die verplaatste gerechtelijke procedures en te voorzien in de uitvoering van dat deel van de begroting door middel van een subsidie. (8) Gemeenschappelijk Optreden 2008/124/GBVB moet dienovereenkomstig worden gewijzigd. (9) EULEX KOSOVO zal worden uitgevoerd in een mogelijk verslechterende situatie die de verwezenlijking van de doelstellingen van het externe optreden van de Unie als geformuleerd in artikel 21 van het Verdrag kan hinderen, HEEFT HET VOLGENDE BESLUIT VASTGESTELD: Artikel 1 Gemeenschappelijk Optreden 2008/124/GBVB wordt als volgt gewijzigd: (1) Aan artikel 8 wordt het volgende lid toegevoegd: “11.   Voor de periode van 15 juni 2020 tot en met 14 juni 2021 is het hoofd van de missie de heer Lars-Gunnar WIGEMARK.”. (2) In artikel 16, lid 1, wordt de zeventiende alinea vervangen door: “Het financiële referentiebedrag dat de uitgaven van EULEX KOSOVO van 15 juni 2020 tot en met 14 juni 2021 moet dekken, bedraagt 83 745 000 EUR. Van het in de zeventiende alinea genoemde bedrag wordt voor de uitgaven van EULEX KOSOVO ten behoeve van de uitvoering van haar mandaat in Kosovo een bedrag van 38 700 000 EUR uitgetrokken, en wordt ten behoeve van de ondersteuning van de verplaatste gerechtelijke procedures binnen een lidstaat een bedrag van 45 045 000 EUR uitgetrokken. De Commissie sluit voor het bedrag van 45 045 000 EUR een subsidieovereenkomst met een griffier die optreedt voor een griffie die verantwoordelijk is voor de administratie van de verplaatste gerechtelijke procedures. De regels voor subsidies van Verordening (EU, Euratom) 2018/1046 van het Europees Parlement en de Raad ( * ) zijn van toepassing op deze subsidieovereenkomst. Het financiële referentiebedrag voor de daaropvolgende periode voor EULEX KOSOVO wordt vastgesteld door de Raad. ( * ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ).”.\" (3) In artikel 20, tweede alinea, wordt de eerste zin vervangen door: “Het verstrijkt op 14 juni 2021.”. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 11 juni 2020. Voor de Raad De voorzitter A. METELKO-ZGOMBIĆ ( * ) Deze benaming laat de standpunten over de status van Kosovo onverlet, en is in overeenstemming met Resolutie 1244 (1999) van de VN-Veiligheidsraad en het advies van het Internationaal Gerechtshof over de onafhankelijkheidsverklaring van Kosovo. ( 1 ) Gemeenschappelijk Optreden 2008/124/GBVB van de Raad van 4 februari 2008 inzake de rechtsstaatmissie van de Europese Unie in Kosovo, EULEX Kosovo ( PB L 42 van 16.2.2008, blz. 92 ). ( 2 ) Besluit (GBVB) 2018/856 van de Raad van 8 juni 2018 tot wijziging van Gemeenschappelijk Optreden 2008/124/GBVB inzake de rechtsstaatmissie van de Europese Unie in Kosovo (EULEX KOSOVO) ( PB L 146 van 11.6.2018, blz. 5 ). ( 3 ) Besluit van het Politiek en Veiligheidscomité (GBVB) 2019/1991 van 28 november 2019 tot benoeming van het hoofd van de rechtsstaatmissie van de Europese Unie in Kosovo (EULEX KOSOVO) (EULEX KOSOVO/2/2019) ( PB L 308 van 29.11.2019, blz. 105 ).",
  "source": "EUR LEX"
}