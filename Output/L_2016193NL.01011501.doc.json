{
  "url": "http://www.w3.org/1999/xhtml\">",
  "content": "L_2016193NL.01011501.xml 19.7.2016 NL Publicatieblad van de Europese Unie L 193/115 UITVOERINGSBESLUIT (EU) 2016/1176 VAN DE COMMISSIE van 18 juli 2016 tot beëindiging van het gedeeltelijke tussentijdse nieuwe onderzoek betreffende de invoer van bepaalde gegoten hulpstukken (fittings) voor buisleidingen, van smeedbaar gietijzer, met schroefdraad, van oorsprong uit de Volksrepubliek China en Thailand DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) , en met name artikel 9, lid 1, Overwegende hetgeen volgt: 1. DE PROCEDURE (1) Bij Uitvoeringsverordening (EU) nr. 430/2013 van de Raad ( 2 ) werden na een onderzoek op grond van artikel 5 van Verordening (EG) nr. 1225/2009 („de basisverordening”) antidumpingrechten ingesteld op bepaalde gegoten hulpstukken (fittings) voor buisleidingen, van smeedbaar gietijzer, met schroefdraad, van oorsprong uit de Volksrepubliek China (de „VRC”) en Thailand. (2) Op 25 november 2015 heeft de Europese Commissie („de Commissie”) op basis van artikel 11, lid 3, van de basisverordening een gedeeltelijk tussentijds nieuw onderzoek geopend met betrekking tot de invoer in de Unie van bepaalde gegoten hulpstukken (fittings) voor buisleidingen, van smeedbaar gietijzer, met schroefdraad, van oorsprong uit de VRC en Thailand. Zij heeft daartoe een bericht van opening gepubliceerd in het Publicatieblad van de Europese Unie ( 3 ) („het bericht van opening”). (3) De Commissie opende het nieuwe onderzoek met betrekking tot de VRC naar aanleiding van een verzoek dat op 2 maart 2015 was ingediend door Metpro Limited („de indiener van het verzoek”), een importeur van bepaalde soorten gegoten hulpstukken (fittings) voor buisleidingen, van smeedbaar gietijzer, met schroefdraad, met betrekking tot de invoer uit de VRC. De indiener van het verzoek had om een nieuw onderzoek verzocht teneinde vast te stellen of hulpstukken voor elektriciteitsbuizen (ellebogen, bochten en T-stukken) met een metrische standaardschroefdraad met een spoed van 1,5 mm conform ISO Metric Form BS3643 (hierna: „het eventueel uit te sluiten product”) moeten worden uitgesloten van de productomschrijving van Uitvoeringsverordening (EU) nr. 430/2013. Aangezien de maatregelen ook van toepassing zijn op de invoer uit Thailand, heeft de Commissie op eigen initiatief besloten tevens voor de invoer uit Thailand een nieuw onderzoek te openen. Het verzoek bevatte voldoende bewijsmateriaal voor de opening van het nieuwe onderzoek. (4) In het bericht van opening werden de belanghebbenden uitgenodigd om met de Commissie contact op te nemen om aan het nieuwe onderzoek mee te werken. Daarnaast heeft de Commissie specifiek de indiener van het verzoek, de haar bekende producenten in de Unie, de haar bekende producenten-exporteurs in de VRC en Thailand alsmede de Chinese en Thaise autoriteiten en de haar bekende importeurs, leveranciers, gebruikers en handelaren en een vereniging op de hoogte gesteld van de opening van het nieuwe onderzoek en hen uitgenodigd daaraan mee te werken. (5) De belanghebbenden zijn in de gelegenheid gesteld opmerkingen te maken over de opening van het nieuwe onderzoek en te verzoeken te worden gehoord door de Commissie en/of de raadadviseur-auditeur in handelsprocedures. 2. INTREKKING VAN HET VERZOEK EN BEËINDIGING VAN DE PROCEDURE (6) Bij aan de Commissie gerichte brief van 5 april 2016 heeft de indiener van het verzoek zijn verzoek om een nieuw onderzoek ingetrokken. (7) Overeenkomstig artikel 9, lid 1, en artikel 11, lid 5, van de basisverordening kan, wanneer de indiener van het verzoek zijn verzoek intrekt, de procedure worden beëindigd, tenzij dit strijdig is met het belang van de Unie. (8) De Commissie was van oordeel dat het nieuwe onderzoek met betrekking tot de VRC moet worden beëindigd, daar bij het onderzoek uit niets is gebleken dat beëindiging van de procedure in strijd met het belang van de Unie zou zijn. (9) Wat Thailand betreft, hebben noch de gecontacteerde bekende ondernemingen, noch de Thaise autoriteiten voor het onderzoek relevante informatie met betrekking tot het eventueel uit te sluiten product verstrekt op grond waarvan het nieuwe onderzoek zou kunnen worden uitgevoerd. Geen van de gecontacteerde bekende importeurs heeft melding gemaakt van invoer van het eventueel uit te sluiten product uit Thailand. Uit het onderzoek is geen andere relevante informatie naar voren gekomen die de basis zou vormen voor een nieuw onderzoek met betrekking tot de productomschrijving. (10) Aangezien de indiener van het verzoek zijn verzoek met betrekking tot de VRC heeft ingetrokken en er geen verdere relevante informatie met betrekking tot Thailand is, moet het nieuwe onderzoek ten aanzien van Thailand overeenkomstig artikel 9, lid 2, en artikel 11, lid 5, van de basisverordening ambtshalve worden beëindigd. (11) De belanghebbenden zijn hiervan op de hoogte gebracht en in de gelegenheid gesteld opmerkingen te maken. Er werden binnen de gestelde termijn geen opmerkingen ontvangen. (12) De Commissie concludeert derhalve dat het gedeeltelijke tussentijdse nieuwe onderzoek betreffende de invoer van bepaalde gegoten hulpstukken (fittings) voor buisleidingen, van smeedbaar gietijzer, met schroefdraad, van oorsprong uit de Volksrepubliek China en Thailand, moet worden beëindigd. (13) Dit besluit is in overeenstemming met het advies van het bij artikel 15, lid 1, van de basisverordening ingestelde comité, HEEFT HET VOLGENDE BESLUIT VASTGESTELD: Artikel 1 Het gedeeltelijke nieuwe onderzoek betreffende bepaalde gegoten hulpstukken (fittings) voor buisleidingen, van smeedbaar gietijzer, met schroefdraad, uitgezonderd binnenringen van knelkoppelingen met metrisch schroefdraad overeenkomstig ISO DIN 13 en ronde aansluitdozen van smeedbaar ijzer, met schroefdraad, zonder deksel, momenteel ingedeeld onder GN-code ex 7307 19 10 (Taric-code 7307191010) wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 18 juli 2016. Voor de Commissie De voorzitter Jean-Claude JUNCKER ( 1 ) PB L 343 van 22.12.2009, blz. 51 . ( 2 ) Uitvoeringsverordening (EU) nr. 430/2013 van de Raad van 13 mei 2013 tot instelling van een definitief antidumpingrecht en tot definitieve inning van het voorlopige recht op gegoten hulpstukken (fittings) voor buisleidingen, van smeedbaar gietijzer, met schroefdraad, van oorsprong uit de Volksrepubliek China en Thailand en tot beëindiging van de procedure ten aanzien van Indonesië ( PB L 129 van 14.5.2013, blz. 1 ). ( 3 ) Bericht van opening van een gedeeltelijk tussentijds nieuw onderzoek van de antidumpingmaatregelen die van toepassing zijn op de invoer van gegoten hulpstukken (fittings) voor buisleidingen, van smeedbaar gietijzer, met schroefdraad, van oorsprong uit de Volksrepubliek China en Thailand ( PB C 392 van 25.11.2015, blz. 14 ), en rectificatie van het bericht van opening ( PB C 52 van 11.2.2016, blz. 27 ).",
  "source": "EUR LEX"
}