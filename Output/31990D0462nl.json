{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990D0462:NL:HTML\">",
  "content": "EUR-Lex - 31990D0462 - NL Avis juridique important | 31990D0462 90/462/EEG: Beschikking van de Commissie van 6 augustus 1990 betreffende verzoeken om terugbetaling van anti- dumpingrechten geïnd bij de invoer van bepaalde soorten vinylacetaatmonomeer van oorsprong uit de Verenigde Staten van Amerika (Guzman SA) Publicatieblad Nr. L 240 van 03/09/1990 blz. 0023 - 0024 BESCHIKKING VAN DE COMMISSIE van 6 augustus 1990 betreffende verzoeken om terugbetaling van anti-dumpingrechten geïnd bij de invoer van bepaalde soorten vinylacetaatmonomeer van oorsprong uit de Verenigde Staten van Amerika (Guzman SA)  (90/462/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 2423/88 van de Raad van 11 juli 1988 betreffende beschermende maatregelen tegen invoer met dumping of subsidiëring uit landen die geen lid zijn van de Europese Economische Gemeenschap (1), inzonderheid op artikel 16, Overwegende hetgeen volgt: A.  PROCEDURE (1) Bij Verordening (EEG) nr. 2357/87 (2) bracht de Raad wijziging in Verordening (EEG) nr. 1282/81 (3) houdende instelling van een definitief anti-dumpingrecht op de invoer van vinylacetaatmonomeer van oorsprong uit de Verenigde Staten van Amerika. Voor  het Amerikaanse US Industrial Chemicals Co. bedroeg het anti-dumpingrecht 5,9 %. Nadat deze onderneming haar benaming in Quantum Chemical Corporation had veranderd, is het recht van 5,9 % bij Verordening (EEG) nr. 2166/89 van de Raad (4) op de  omgedoopte onderneming van toepassing verklaard. (2) Vanaf juni 1988 heeft Guzman SA, met hoofdkantoor te Valencia, Spanje, regelmatig aanvragen ingediend om terugbetaling van de anti-dumpingrechten die waren betaald over de aankoop van vinylacetaatmonomeer dat door het Amerikaanse Quantum Chemical  Corporation werd uitgevoerd en door diens dochteronderneming, het Nederlandse Quantum Chemical Europe BV, werd verkocht. In overleg met de aanvrager heeft de Commissie besloten deze aanvragen te behandelen volgens de regels voor herhaalde aanvragen van punt I.4 van de mededeling van de Commissie inzake de terugbetaling van anti-dumpingrechten (5) (hierna \"de mededeling\"  genoemd). Derhalve heeft de aanvrager, rekening houdend met de in artikel 16, lid 2, van Verordening (EEG) nr. 2423/88 vastgestelde ontvankelijkheids- termijn van drie maanden, verscheidene aanvragen na elkaar ingediend. De gegevens die nodig waren om na te gaan of deze aanvragen gegrond waren, zijn halfjaarlijks verstrekt. (3) In november 1988 diende de Amerikaanse producent/exporteur Quantum Chemical Corporation een aanvraag in om de anti-dumpingmaatregelen van toepassing op de invoer van vinylacetaatmonomeer uit de Verenigde Staten van Amerika opnieuw te onderzoeken. Op 25  april 1989 (6) opende de Commissie de procedure voor dit nieuwe onderzoek; dit onderzoek bestreek de periode van oktober 1988 tot en met maart 1989. Met verwijzing naar punt I.5 van de mededeling werd besloten om de terugbetalingsprocedure te schorsen  totdat het nieuwe onderzoek zou zijn beëindigd. De aanvrager is evenwel op gezette tijden aanvragen blijven indienen. Bij Verordening (EEG) nr. 490/90 (7) heeft de Raad Verordening (EEG) nr. 2357/87 ingetrokken en de anti-dumpingprocedure met betrekking tot de invoer van vinylacetaatmonomeer van oorsprong uit de Verenigde Staten van Amerika als beëindigd verklaard. Hieruit volgt dat er met ingang van 2 maart 1990 op de invoer van  vinylacetaatmonomeer geen enkel anti-dumpingrecht meer van toepassing is. (4) Ten einde het besluit over de terugbetalingen niet te vertragen, werd besloten ten aanzien van de aanvragen betreffende de tot maart 1989 ingevoerde hoeveelheden onmiddellijk een beslissing te nemen. Deze aanvragen zijn tijdens het nieuwe onderzoek  geverifieerd en zijn het onderwerp van de onderhavige beschikking. Omtrent de sinds die datum ingediende herhaalde aanvragen of de aanvragen die voor de periodes tot en met 1 maart 1990, datum waarop het recht vervalt, nog kunnen worden ingediend, zal  later een beslissing worden genomen. (5) De bedragen om terugbetaling waarvan werd verzocht belopen [. . .] peseta (8) in totaal, dat wil zeggen het totaal van de gedurende de betrokken referentieperiode betaalde rechten. (6) De aanvrager is van de resultaten van het onderzoek in kennis gesteld en hij heeft de gelegenheid gehad opmerkingen te maken. (7) Overeenkomstig artikel 16, lid 2, van Verordening (EEG) nr. 2423/88 heeft de Commissie de Lid-Staten hiervan in kennis gesteld en advies uitgebracht over de ontvankelijkheid en de gegrondheid van de aanvragen. Geen enkele Lid-Staat heeft bezwaar  gemaakt. B.  ARGUMENTEN VAN DE AANVRAGER (8) De aanvrager voerde aan dat de betrokken invoer nooit tegen dumpingprijzen heeft plaatsgevonden. C.  ONTVANKELIJKHEID (9) Op 1 juni 1988 diende de aanvrager een eerste aanvraag om terugbetaling in voor in december 1987 en in maart 1988 vastgestelde rechten. In artikel 16 van Verordening (EEG) nr. 2423/88 is voor de ontvankelijkheid van de aanvragen om terugbetaling van  anti-dumpingrechten een termijn vastgesteld van drie maanden na de datum waarop de anti-dumpingrechten naar behoren werden vastgesteld. Derhalve is de eerste aanvraag van Guzman SA gedeeltelijk niet-ontvankelijk en moet zij worden afgewezen voor de in  december 1987 vastgestelde rechten. Het bedrag daarvan (. . . peseta) moet van het totale teruggevraagde bedrag worden afgetrokken. De andere herhaalde aanvragen zijn wel ontvankelijk, aangezien zij overeenkomstig de communautaire anti-dumpingvoorschriften, met name wat de termijnen betreft, werden ingediend. D.  GEGRONDHEID VAN DE AANVRAGEN (10) Alle onderzochte aanvragen die de periode van maart 1988 tot en met maart 1989 bestrijken, lijken gegrond. De aanvrager heeft namelijk overeenkomstig de vereisten van artikel 16 van Verordening (EEG) nr. 2423/88 aangetoond dat de werkelijke dumpingmarge  op het tijdstip van de hier beschouwde invoer niet meer bestond. De Commissie heeft alle haar verstrekte gegevens op hun juistheid kunnen toetsen. Daarbij is gebleken dat er geen dumpingmarge was. Dit valt te verklaren door een zeer aanzienlijke  wijziging van de uitvoerprijzen als gevolg van belangrijke wijzigingen van de omstandigheden op de wereldmarkt voor het ingevoerde produkt. Hieruit volgt dat de door Guzman SA voor de periode maart 1988 tot en met maart 1989 ingediende verzoeken om terugbetaling van anti-dumpingrechten geheel en al moeten worden ingewilligd. E.  TERUG TE BETALEN BEDRAGEN (11) Op grond van wat voorafgaat dient het bedrag van [. . .] peseta aan Guzman SA te worden terugbetaald, HEEFT DE VOLGENDE BESCHIKKING GEGEVEN: Artikel 1 Het op 1 juni 1988 door Guzman SA, te Valencia, Spanje, ingediende verzoek om terugbetaling van anti-dumpingrechten wordt gedeeltelijk niet-ontvankelijk verklaard en afgewezen voor een bedrag van [. . .] peseta. Artikel 2 De door Guzman SA, te Valencia, Spanje, ingediende verzoeken om terugbetaling van anti-dumpingrechten voor de periode van maart 1988 tot en met maart 1989 worden ingewilligd voor een bedrag van [. . .] peseta. Artikel 3 Het in artikel 2 genoemde bedrag wordt door de Spaanse autoriteiten terugbetaald. Artikel 4 Deze beschikking is gericht tot het Koninkrijk Spanje en tot Guzman SA, te Valencia, Spanje. Gedaan te Brussel, 6 augustus 1990. Voor de Commissie Frans ANDRIESSEN Vice-Voorzitter (1) PB nr. L 209 van 2. 8. 1988, blz. 1. (2) PB nr. L 213 van 4. 8. 1987, blz. 32. (3) PB nr. L 129 van 15. 5. 1981, blz. 1. (4) PB nr. L 208 van 20. 7. 1989, blz. 2. (5) PB nr. C 266 van 22. 10. 1986, blz. 2.(6) PB nr. C 105 van 25. 4. 1989, blz. 3. (7) PB nr. L 53 van 1. 3. 1990, blz. 1. (8) In de voor publikatie bestemde tekst van de beschikking zijn overeenkomstig het bepaalde inzake het niet-bekendmaken van zakengeheimen in artikel 8 van Verordening (EEG) nr. 2423/88 sommige cijfers weggelaten.",
  "source": "EUR LEX"
}