{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0051:NL:HTML\">",
  "content": "EUR-Lex - 32002D0051 - NL Avis juridique important | 32002D0051 2002/51/EG: Besluit van de Raad van 21 januari 2002 inzake de sluiting van de overeenkomst tussen de Europese Gemeenschap en de Republiek Zuid-Afrika betreffende de handel in wijn Publicatieblad Nr. L 028 van 30/01/2002 blz. 0003 - 0003 Besluit van de Raad van 21 januari 2002 inzake de sluiting van de overeenkomst tussen de Europese Gemeenschap en de Republiek Zuid-Afrika betreffende de handel in wijn (2002/51/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, met name artikel 133 in samenhang met artikel 300, lid 2, eerste alinea, eerste zin, Gezien het voorstel van de Commissie, Overwegende hetgeen volgt: (1) De Raad heeft bij Besluit 1999/753/EG(1) bepaald dat de overeenkomst inzake handel, ontwikkeling en samenwerking tussen de Gemeenschap en haar lidstaten, enerzijds, en de Republiek Zuid-Afrika, anderzijds,(2) (\"de overeenkomst\"), voorlopig van kracht wordt op 1 januari 2000. (2) Er zijn onderhandelingen gevoerd over een overeenkomst tussen de Europese Gemeenschap en de Republiek Zuid-Afrika betreffende de handel in wijn. Deze overeenkomst is op 30 november 2001 geparafeerd en dient te worden goedgekeurd. (3) Om de tenuitvoerlegging van sommige bepalingen van de overeenkomst te vergemakkelijken dient de Commissie de nodige technische aanpassingen te kunnen verrichten volgens de procedure van artikel 75 van Verordening (EG) nr. 1493/1999 van de Raad van 17 mei 1999 houdende een gemeenschappelijke ordening van de wijnmarkt(3), BESLUIT: Artikel 1 De overeenkomst tussen de Europese Gemeenschap en de Republiek Zuid-Afrika betreffende de handel in wijn, alsmede de bijlagen, het Protocol en de verklaringen worden namens de Gemeenschap goedgekeurd. De in de eerste alinea bedoelde teksten zijn aan dit besluit gehecht. Artikel 2 De voorzitter van de Raad is gemachtigd de persoon aan te wijzen die bevoegd is de overeenkomst te ondertekenen teneinde de Gemeenschap te binden. Artikel 3 Voor de toepassing van artikel 7, lid 8, en artikel 18, lid 2, van de overeenkomst wordt de Commissie gemachtigd om volgens de procedure van artikel 75 van Verordening (EG) nr. 1493/1999 van de Raad de akten te sluiten die noodzakelijk zijn om de overeenkomst te wijzigen. Artikel 4 De Commissie vertegenwoordigt de Gemeenschap in het bij artikel 19 van de overeenkomst ingestelde Gemengd Comité. Gedaan te Brussel, 21 januari 2002. Voor de Raad De Voorzitter M. Arias Cañete (1) PB L 311 van 4.12.1999, blz. 1. (2) PB L 311 van 4.12.1999, blz. 3. (3) PB L 179 van 14.7.1999, blz. 1. Deze verordening is laatstelijk gewijzigd bij Verordening (EG) nr. 2826/2000 (PB L 328 van 23.12.2000, blz. 2).",
  "source": "EUR LEX"
}