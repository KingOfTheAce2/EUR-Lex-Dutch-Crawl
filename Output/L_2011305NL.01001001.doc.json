{
  "url": "http://www.w3.org/1999/xhtml\">",
  "content": "L_2011305NL.01001001.xml 23.11.2011 NL Publicatieblad van de Europese Unie L 305/10 UITVOERINGSVERORDENING (EU) Nr. 1202/2011 VAN DE COMMISSIE van 18 november 2011 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken overeenkomstig artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 november 2011. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (TARIC-code) Motivering (1) (2) (3) Een beeldscherm met vloeibare kristallen (LCD) (zogenoemde „LCD-module”), met een diagonaal van ongeveer 66 cm (26 inch), bestaande uit een laag vloeibare kristallen met actieve matrix geborgen tussen twee platen van glas, voorzien van aansluitingen. Tussen de eerste plaat van glas en de laag vloeibare kristallen bevindt zich een matrix van dunnefilmtransistors (TFT) die de pixels van de juiste spanning voorziet. Tussen de laag vloeibare kristallen en de tweede plaat van glas bevindt zich een RGB-filter dat de kleuren van het weergegeven beeld aanstuurt. Verschillende aansluitingen in de vorm van strips zijn aan het scherm bevestigd. Elke aansluiting bestaat uit miniatuur geïntegreerde schakelingen (zogenoemde „source drivers IC”) op flexibele gedrukte schakelingen. De „source drivers IC” laten voedings- en besturingssignalen door en zetten signalen van de gedrukte schakelingen (aangesloten na de invoer) om, die zij doorgeven aan de afzonderlijke pixels van de vloeibare kristallen met actieve matrix. De module wordt gebruikt bij de vervaardiging van monitors of ontvangtoestellen voor televisie van post 8528. 8529909244 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 b) op afdeling XVI en de tekst van de GN-codes 8529, 8529 90 en 8529 90 92 en de TARIC-code 8529909244. Omdat de LCD-module is uitgerust met „source drivers IC” die meer dan elektrische verbindingen zijn (d.w.z. voor de stroomvoorziening), is indeling onder post 9013 als actieve matrixelementen met vloeibare kristallen uitgesloten (zie ook de GS-toelichting op post 9013 1)). Omdat de module bestaat uit een laag vloeibare kristallen (TFT) geborgen tussen twee platen van glas en uitgerust is met regelelektronica voor het aansturen van pixels zoals gebruikt bij de vervaardiging van monitors of ontvangtoestellen voor televisie van post 8528, wordt hij beschouwd als een deel die uitsluitend of hoofdzakelijk bestemd is voor toestellen bedoeld bij post 8528 onder GN-code 8529 90 92. Het product moet daarom worden ingedeeld onder TARIC-code 8529909244 als een LCD-module die uitsluitend bestaat uit één of meer kunststof of glazen TFT-cellen, zonder touchscreenondersteuning, met of zonder achtergrondverlichting, met of zonder inverters, en met één of meer printplaten met regelelektronica uitsluitend bedoeld voor pixelaansturing.",
  "source": "EUR LEX"
}