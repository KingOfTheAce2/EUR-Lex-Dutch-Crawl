{
  "url": "http://www.w3.org/1999/xhtml\">",
  "content": "LI2023140NL.01000901.xml 30.5.2023 NL Publicatieblad van de Europese Unie LI 140/9 BESLUIT (GBVB) 2023/1047 VAN DE RAAD van 30 mei 2023 tot wijziging van Besluit (GBVB) 2023/891 betreffende beperkende maatregelen in verband met acties die de situatie in de Republiek Moldavië destabiliseren DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 28 april 2023 nam de Raad Besluit (GBVB) 2023/891 ( 1 ) aan. (2) De Unie blijft onwrikbare steun bieden aan de Republiek Moldavië en aan de veerkracht, veiligheid, stabiliteit, economie en energievoorziening van dat land in het licht van destabiliserende activiteiten door externe actoren. (3) In het licht van de situatie in de Republiek Moldavië is de Raad van oordeel dat vijf personen moeten worden toegevoegd aan de lijst van natuurlijke en rechtspersonen, entiteiten en lichamen in de bijlage bij Besluit (GBVB) 2023/891. (4) Besluit (GBVB) 2023/891 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2023/891 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 30 mei 2023. Voor de Raad De voorzitter J. ROSWALL ( 1 ) Besluit (GBVB) 2023/891 van de Raad van 28 april 2023 betreffende beperkende maatregelen in verband met acties die de situatie in de Republiek Moldavië destabiliseren ( PB L 114 van 2.5.2023, blz. 15 ). BIJLAGE De bijlage bij Besluit (GBVB) 2023/891 wordt vervangen door het volgende: “BIJLAGE LIJST VAN DE IN DE ARTIKELEN 1 EN 2 BEDOELDE NATUURLIJKE PERSONEN EN RECHTSPERSONEN, ENTITEITEN EN LICHAMEN A.   Natuurlijke personen Naam Identificatiegegevens Redenen Datum van plaatsing op de lijst 1. Ilan Mironovich SHOR alias Ilan Mironovici ȘOR Functie: zakenman, voorzitter van de politieke partij “Shor” (“ŞOR”) Geboortedatum: 6.3.1987 Geboorteplaats: Tel Aviv, Israël Geslacht: mannelijk Nationaliteit: Moldavisch, Israëlisch Paspoortnummer: 0971007884125 (Republiek Moldavië) Ilan Shor is een politicus (leider van de politieke partij ȘOR) en zakenman uit de Republiek Moldavië die betrokken is bij de illegale financiering van politieke partijen in de Republiek Moldavië, en de aanzetting tot geweld tegen de politieke oppositie, de intimidatie van wetshandhavingsdiensten. De ŞOR-partij, onder leiding van Ilan Shor, is betrokken bij het vergoeden en opleiden van mensen die tijdens de protesten in de Republiek Moldavië worden ingezet om wanorde en onrust uit te lokken. Bij beslissing van 13 april 2023 heeft het hof van beroep van Chisinau Ilan Shor veroordeeld tot een gevangenisstraf van 15 jaar en vermogensbestanddelen ter waarde van 254 miljoen EUR wegens fraude en witwaspraktijken in de bankfraudezaak verbeurdverklaard. Er worden, volgens de autoriteiten van de Republiek Moldavië, nog steeds middelen uit deze grootschalige bankfraude gebruikt en er wordt nog steeds gesteund op banden met corrupte oligarchen en in Moskou gevestigde entiteiten om op kunstmatige wijze politieke onrust in het land te zaaien. Zijn acties zoals het verstrekken van illegale financiering ter ondersteuning van politieke pro-Kremlin-activiteiten in de Republiek Moldavië, zijn erop gericht de democratie in de Republiek Moldavië te ondermijnen. De financiering werd bijvoorbeeld aangewend voor de gewelddadige protesten en manifestaties die in de loop van 2022 en 2023 in voornamelijk de hoofdstad Chisinau zijn georganiseerd met de hulp van door de Shor-partij betaalde demonstranten. Door gewelddadige demonstraties aan te sturen en te plannen en door zijn ernstig financieel wangedrag met betrekking tot overheidsmiddelen en de ongeoorloofde uitvoer van kapitaal is Ilan Shor verantwoordelijk voor acties die de soevereiniteit en onafhankelijkheid van de Republiek Moldavië en de democratie, de rechtsstaat, de stabiliteit en de veiligheid in de Republiek Moldavië ondermijnen en bedreigen. 30.5.2023 2. Gheorghe Petru CAVCALIUC Functie: politicus, voorzitter van de politieke partij “Building Europe at Home” Voormalig adjunct-hoofd van de algemene politie-inspectiedienst Geboortedatum: 25.10.1982 Geboorteplaats: gemeente Micăuți, district Strășeni, Republiek Moldavië Geslacht: mannelijk Nationaliteit: Moldavisch ID-nummer 2000033042660 (Republiek Moldavië) Gheorghe Petru Cavcaliuc is voormalig adjunct-hoofd van de algemene politie-inspectiedienst van de Republiek Moldavië. Hij heeft, samen met Ilan Shor, de gewelddadige protesten van oktober 2022 georganiseerd en eraan deelgenomen. Hij heeft zijn contacten binnen de algemene politie-inspectiedienst aangesproken om voormalige politieagenten te rekruteren en een paramilitaire groep op te richten om de gewelddadige demonstranten te “beschermen” tegen de regering van de Republiek Moldavië. In die context heeft hij een zogenaamde “schaduwregering” opgericht met als doel de democratisch verkozen regering van de Republiek Moldavië te vervangen. Door gewelddadige demonstraties aan te sturen en te plannen, is Gheorghe Cavcaliuc verantwoordelijk voor acties die de soevereiniteit en onafhankelijkheid van de Republiek Moldavië en de democratie, de rechtsstaat, de stabiliteit en de veiligheid in de Republiek Moldavië ondermijnen en bedreigen. 30.5.2023 3. Marina TAUBER Functie: lid van het parlement van de Republiek Moldavië (sinds maart 2019) Geboortedatum: 1.5.1986 Geboorteplaats: Chisinau, Republiek Moldavië Geslacht: vrouwelijk Nationaliteit: Moldavisch Marina Tauber is de plaatsvervangend leider van de Shor-partij en een lid van het parlement van de Republiek Moldavië. Zij werd aangeklaagd in de “bankfraude”-zaak en er lopen twee strafrechtelijke onderzoeken in de Republiek Moldavië tegen haar in verband met de illegale financiering van een georganiseerde criminele groep en de vervalsing van het verslag over het financieel beheer van de ŞOR-partij. Op 20 december 2022 hebben de openbaar aanklagers verschillende huiszoekingen verricht in verband met de illegale financiering van de partij van Ilan Shor. De autoriteiten van de Republiek Moldavië hebben daarbij geld gevonden dat volgens de aanklagers bestemd was voor het organiseren van protesten tegen de regering en het vergoeden van de deelnemers aan die protesten. In 2023 werden messen, ontvlambare stoffen en dolken in beslag genomen na protesten die werden georganiseerd door de Volksbeweging, waarvan de Shor-partij deel van uitmaakt. Tijdens de protesten kwam het tot geweld tussen de demonstranten en de politiediensten. Hierbij werden 54 personen, onder wie minderjarigen, aangehouden. Volgens de algemene politie-inspectiedienst van de Republiek Moldavië was Marina Tauber een van de hoofdorganisatoren van de protesten van de ŞOR-partij en de Volksbeweging. Volgens het openbaar ministerie voor corruptiebestrijding van de Republiek Moldavië heeft zij speciale communicatiemiddelen gebruikt om de voorzitters en vicevoorzitters van de territoriale afdelingen van de Shor-partij rechtstreeks instructies te geven over de wijze waarop mensen naar de demonstraties konden worden gebracht, het vervoer kon worden georganiseerd en het geld voor de vergoeding van de mensen kon worden ontvangen. Door gewelddadige demonstraties aan te sturen en te plannen en door haar ernstige financieel wangedrag met betrekking tot overheidsmiddelen en de ongeoorloofde uitvoer van kapitaal, is Marina Tauber verantwoordelijk voor acties die de soevereiniteit en onafhankelijkheid van de Republiek Moldavië en de democratie, de rechtsstaat, de stabiliteit en de veiligheid in de Republiek Moldavië ondermijnen of bedreigen. 30.5.2023 4. Igor Yuryevich CHAIKA alias Igor Yuryevich CHAYKA (Игорь Юрьевич ЧАЙКА) Functie: Russisch zakenman Geboortedatum: 13.12.1988 Geboorteplaats: Irkoetsk of Moskou, voormalige USSR (nu Russische Federatie) Geslacht: mannelijk Nationaliteit: Russisch Igor Chaika is een Russisch zakenman die verantwoordelijk is voor het doorsluizen van geld ter ondersteuning van de Russische Federale Veiligheidsdienst (FSB) projecten gericht op het destabiliseren van de Republiek Moldavië. Hij fungeerde als Russische geldschieter, die geld doorsluisde naar FSB-activa in de Republiek Moldavië om het land onder de controle van het Kremlin te brengen. Door zijn ernstige financieel wangedrag met betrekking tot overheidsmiddelen en de ongeoorloofde uitvoer van kapitaal is Igor Chaika verantwoordelijk voor acties die de soevereiniteit en onafhankelijkheid van de Republiek Moldavië en de democratie, de rechtsstaat, de stabiliteit en de veiligheid in de Republiek Moldavië ondermijnen en bedreigen. 30.5.2023 5. Vladimir Gheorghe PLAHOTNIUC alias Vladimir ULINICI alias Vladimir PLAKHOTNYUK alias Vladislav Vladimir NOVAK (Владимир (Влад) Георгиевич ПЛАХОТНЮК) Functie: zakenman, politicus Geboortedatum: 1.1.1966 of 25.12.1965 Geboorteplaats: Pitușca, Călărași, voormalige USSR (nu Republiek Moldavië) Geslacht: mannelijk Nationaliteit: Moldavisch, Roemeens, Russisch Paspoortnummer: 0960304018797 (Republiek Moldavië) Er lopen in de Republiek Moldavië verschillende strafzaken tegen Vladimir Plahotniuc wegens verduistering van overheidsmiddelen van de Republiek Moldavië en illegale overbrenging ervan buiten de Republiek Moldavië. Hij werd in Moldavië beschuldigd in de bankfraudezaak, waarvan de economische gevolgen in het land nog steeds voelbaar zijn. Er loopt tevens een onderzoek tegen hem voor omkoping van de voormalige president van de Republiek Moldavië met een tas vol geld in ruil voor politieke gunsten. Door zijn ernstige financiële wangedrag met betrekking tot overheidsmiddelen en de ongeoorloofde uitvoer van kapitaal, is Vladimir Plahotniuc verantwoordelijk voor acties en het uitvoeren van beleidsmaatregelen die de democratie, de rechtsstaat, de stabiliteit of de veiligheid in de Republiek Moldavië ondermijnen en bedreigen, door het democratische politieke proces in de Republiek Moldavië te ondermijnen en door ernstig financieel wangedrag met betrekking tot overheidsmiddelen. 30.5.2023 ”",
  "source": "EUR LEX"
}