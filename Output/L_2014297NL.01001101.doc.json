{
  "url": "http://www.w3.org/1999/xhtml\">",
  "content": "L_2014297NL.01001101.xml 15.10.2014 NL Publicatieblad van de Europese Unie L 297/11 UITVOERINGSBESLUIT VAN DE COMMISSIE van 13 oktober 2014 tot schrapping uit het Publicatieblad van de Europese Unie van de referentie van de geharmoniseerde norm EN 1384:2012 „Helmen voor de ruitersport” uit hoofde van Verordening (EU) nr. 1025/2012 van het Europees Parlement en de Raad (Kennisgeving geschied onder nummer C(2014) 7236) (2014/714/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 1 ) , en met name artikel 11, Overwegende hetgeen volgt: (1) Wanneer een nationale norm die de omzetting is van een geharmoniseerde norm waarvan de referentie in het Publicatieblad van de Europese Unie (Publicatieblad) is bekendgemaakt, één of meer van de in bijlage II bij Richtlijn 89/686/EEG van de Raad ( 2 ) genoemde fundamentele veiligheids- en gezondheidsvoorschriften omvat, wordt aangenomen dat volgens die norm vervaardigde beschermingsmiddelen voldoen aan de desbetreffende fundamentele voorschriften. (2) De Commissie heeft krachtens artikel 6, lid 1, van Richtlijn 89/686/EEG formeel bezwaar aangetekend tegen norm EN 1384:1996 „Helmen voor de ruitersport”, die is geharmoniseerd krachtens Richtlijn 89/686/EEG. De referentie van de norm is op 14 juni 1997 voor het eerst in Publicatieblad C 180 bekendgemaakt en de referentie van wijzigingsblad A1 is op 10 augustus 2002 in Publicatieblad C 190 bekendgemaakt. Ondertussen heeft het Europees Comité voor Normalisatie (CEN) een nieuwe versie van de norm, EN 1384:2012, gepubliceerd, waarvan de referentie op 20 december 2012 in Publicatieblad C 395 is bekendgemaakt; op 30 april 2013 is het vermoeden van overeenstemming ten aanzien van de vervangen norm EN 1384:1996 vervallen. (3) De nieuwe versie is nu geharmoniseerd en verleent een vermoeden van overeenstemming; de norm is echter niet ingrijpend gewijzigd. Aangezien de nieuwe versie de tekortkomingen van de norm niet verhelpt, heeft de Commissie haar formele bezwaar ten aanzien van norm EN 1384:2012 bijgewerkt. (4) Het formele bezwaar is gebaseerd op het feit dat de norm de fundamentele gezondheids- en veiligheidsvoorschriften als bedoeld in artikel 3 van Richtlijn 89/686/EEG en vastgesteld in bijlage II bij die richtlijn niet voldoende omvat, en een lager veiligheidsniveau heeft dan andere veiligheidsnormen voor helmen (zoals de Snell-norm of PAS 015 voor ruiterhelmen), in het bijzonder met betrekking tot schokabsorptie, penetratie van het omhulsel en stabiliteit van de helm. Na onderzoek van norm EN 1384:2012 en na raadpleging van deskundigen meent de Commissie dat met name de volgende aspecten moeten worden verbeterd: — schokabsorptie: bij de meeste vergelijkbare normen wordt niet alleen een aambeeld gebruikt en zijn de energieniveaus hoger; — penetratie van het omhulsel: de valhoogte van de massa is slechts de helft van de in de Snell-norm voorgeschreven valhoogte; — zijstabiliteit: er zijn geen voorschriften in verband met zijstabiliteit, dus is er geen vereiste dat de helm bestand is tegen hoge zijdelingse druk; — beschermde oppervlakte: er moet meer aandacht worden besteed aan de slaapstreek en het hoorvermogen mag niet worden beïnvloed; — gezichtsveld: er zijn geen voorschriften in verband met het gezichtsveld met het oog op een goed zicht bij het paardrijden; — stabiliteit van de helm: er zou een stabiliteitstest als in PAS 015 kunnen worden opgenomen om ervoor te zorgen dat de helm niet op het hoofd kan bewegen bij het paardrijden. (5) Rekening houdend met de bovengenoemde veiligheidsaspecten die moeten worden verbeterd, kan norm EN 1384:2012 geen vermoeden van overeenstemming met de fundamentele gezondheids- en veiligheidsvoorschriften van Richtlijn 89/686/EEG verlenen. De referentie van norm EN 1384:2012 moet dan ook worden geschrapt uit het Publicatieblad. (6) Verordening (EU) nr. 1025/2012 is sinds 1 januari 2013 van toepassing. In artikel 26 van die verordening wordt bepaald dat artikel 6, lid 1, van Richtlijn 89/686/EEG wordt geschrapt en dat verwijzingen naar de geschrapte bepaling gelden als verwijzingen naar artikel 11 van de verordening. (7) De Europese normalisatie-instellingen, de Europese organisaties van belanghebbenden die financiering ontvangen van de Unie, en de werkgroep persoonlijke beschermingsmiddelen zijn geraadpleegd. (8) De in dit besluit vervatte maatregelen zijn in overeenstemming met het advies van het comité dat is ingesteld bij artikel 22 van Verordening (EU) nr. 1025/2012, HEEFT HET VOLGENDE BESLUIT VASTGESTELD: Artikel 1 De referentie van norm EN 1384:2012 „Helmen voor de ruitersport” wordt geschrapt uit het Publicatieblad van de Europese Unie . Artikel 2 Dit besluit is gericht tot de lidstaten. Gedaan te Brussel, 13 oktober 2014. Voor de Commissie Ferdinando NELLI FEROCI Lid van de Commissie ( 1 ) PB L 316 van 14.11.2012, blz. 12 . ( 2 ) Richtlijn 89/686/EEG van de Raad van 21 december 1989 inzake de onderlinge aanpassing van de wetgevingen der lidstaten betreffende persoonlijke beschermingsmiddelen ( PB L 399 van 30.12.1989, blz. 18 ).",
  "source": "EUR LEX"
}