{
  "url": "http://www.w3.org/1999/xhtml\"><!--",
  "content": "L_202302795NL.000101.fmx.xml Publicatieblad van de Europese Unie NL Serie L 2023/2795 14.12.2023 BESLUIT (EU) 2023/2795 VAN DE EUROPESE CENTRALE BANK van 4 december 2023 tot wijziging van Besluit (EU) 2022/1982 betreffende het gebruik van de diensten van het Europees Stelsel van centrale banken door bevoegde autoriteiten en door samenwerkende autoriteiten (ECB/2022/34) (ECB/2023/29) De Raad van bestuur van de Europese Centrale Bank, Gezien het Verdrag betreffende de werking van de Europese Unie, en met name artikel 127 en artikel 132, lid 1, Gezien de statuten van het Europees Stelsel van centrale banken en van de Europese Centrale Bank, en met name artikel 12.1, in samenhang met artikel 3.1 en artikel 12.3, en artikel 34, Overwegende hetgeen volgt: (1) Krachtens Besluit (EU) 2022/1982 van de Europese Centrale Bank (ECB/2022/34) ( 1 ) kunnen bevoegde autoriteiten gebruikmaken van de diensten van het Europees Stelsel van centrale banken (ESCB) om met het ESCB en onderling samen te werken met het oog op het uitvoeren van hun taken uit hoofde van het krachtens Verordening (EU) nr. 1024/2013 van de Raad ( 2 ) ingestelde gemeenschappelijk toezichtsmechanisme (GTM). (2) ESCB-diensten worden verleend aan centrale banken van het ESCB ter ondersteuning van de uitvoering van hun taken. Statistische ESCB-diensten worden ontwikkeld, geëxploiteerd en onderhouden door een of meer centrale banken van het ESCB en aangestuurd door het Comité Statistieken van het ESCB. Om de vlotte, doeltreffende en samenhangende werking van het GTM te waarborgen, moeten de praktische regelingen voor de samenwerking tussen de Europese Centrale Bank en de nationale bevoegde autoriteiten (NBA’s) binnen het GTM regelingen omvatten voor het gebruik door die NBA’s van bepaalde statistische ESCB-diensten om hun taken uit hoofde van Verordening (EU) nr. 1024/2013 uit te voeren. Daarom moet de lijst van ESCB-diensten die aan de bevoegde autoriteiten en de samenwerkende autoriteiten ter beschikking moeten worden gesteld, worden uitgebreid met AnaCredit, de gecentraliseerde effectendatabase ( Centralised Securities Databas e — CSDB), het gegevensregister inzake instellingen en verbonden ondernemingen ( Register of Institutions and Affiliates Database — RIAD) en de statistische databank inzake aangehouden effecten ( Securities Holdings Statistics Database — SHSDB). (3) Bevoegde autoriteiten die gebruikmaken van ESCB-diensten dienen bij te dragen in de kosten van de ontwikkeling en exploitatie van de ESCB-diensten volgens een vastgesteld vergoedingskader op basis van een verdeelsleutel voor de kosten. In het licht van de aanzienlijke administratieve lasten van de berekening van de vergoeding door de bevoegde autoriteiten van met name kosten uit het verleden, mogen de bevoegde autoriteiten die de SHSDB of de CSDB gebruiken alleen worden verplicht bij te dragen in de kosten van ontwikkeling en exploitatie van de respectieve ESCB-dienst die op of na 1 juli 2023 voor de SHSDB, en op of na 1 januari 2024 voor de CSDB zijn ontstaan. De bestaande financiële regelingen moeten daarom nader worden uitgewerkt. (4) Het gebruik van ESCB-diensten kan gepaard gaan met de verwerking van persoonsgegevens. De gegevensverwerkingsactiviteiten met betrekking tot de verschillende ESCB-diensten kunnen variëren en kunnen derhalve verschillende classificaties vereisen van elke bij de verwerking betrokken entiteit. Besluit (EU) 2022/1982 (ECB/2022/34) moet worden gewijzigd om de verschillende mogelijke classificaties van de verwerkingsverantwoordelijken met betrekking tot de verwerking van persoonsgegevens. (5) Derhalve moet Besluit (EU) 2022/1982 (ECB/2022/34) dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijzigingen Besluit (EU) 2022/1982 (ECB/2022/34) wordt als volgt gewijzigd: 1) Artikel 4 wordt vervangen door: “Artikel 4 Financiële regelingen 1.   Deelnemende centrale banken en deelnemende bevoegde autoriteiten dragen de kosten voor de ontwikkeling en exploitatie van de desbetreffende ESCB-dienst in overeenstemming met een vastgesteld vergoedingskader dat gebaseerd is op een verdeelsleutel voor de kosten, zoals nader gespecificeerd in de respectieve financiële enveloppes op basis van de toepasselijke vergoedingsregels. In voorkomend geval dragen de samenwerkende autoriteiten bij in de kosten van de respectieve ESCB-dienst in overeenstemming met een specifiek vergoedingskader. 2.   In afwijking van lid 1 worden de bevoegde autoriteiten die gebruikmaken van de gecentraliseerde effectendatabase ( Centralised Securities Database — CSDB) en/of de statistische databank inzake aangehouden effecten ( Securities Holdings Statistics Database — SHSDB) niet verplicht bij te dragen in de kosten voor de ontwikkeling en exploitatie van de CSDB en/of de SHSDB, naargelang van het geval, indien die kosten zijn gemaakt vóór 1 juli 2023 voor de SHSDB, respectievelijk vóór 1 januari 2024 voor de CSDB.”. 2) Bijlage I wordt vervangen door bijlage I bij dit besluit. 3) Bijlage II wordt gewijzigd overeenkomstig bijlage II bij dit besluit. Artikel 2 Inwerkingtreding Dit besluit treedt in werking op de twintigste dag volgende op die van de bekendmaking ervan in het Publicatieblad van de Europese Unie . Gedaan te Frankfurt am Main, 4 december 2023. De president van de ECB Christine LAGARDE ( 1 ) Besluit (EU) 2022/1982 van de Europese Centrale Bank van 10 oktober 2022 betreffende het gebruik van diensten van het Europees Stelsel van centrale banken door bevoegde autoriteiten en door samenwerkende autoriteiten, en tot wijziging van Besluit ECB/2013/1 (ECB/2022/34) ( PB L 272 van 20.10.2022, blz. 29 ). ( 2 ) Verordening (EU) nr. 1024/2013 van 15 oktober 2013 van de Raad waarbij aan de Europese Centrale Bank specifieke taken worden opgedragen betreffende het beleid inzake het prudentieel toezicht op kredietinstellingen ( PB L 287 van 29.10.2013, blz. 63 ). BIJLAGE I Bijlage I bij Besluit (EU) 2022/1982 (ECB/2022/34) wordt vervangen door: “BIJLAGE I Aan de bevoegde autoriteiten en samenwerkende autoriteiten ter beschikking te stellen ESCB-diensten — AnaCredit (AnaCredit) — Gecentraliseerde effectendatabase ( Centralised Securities Database — CSDB) — CoreNet — Enterprise Service Bus (ESB) — ESCB-publieke-sleutelinfrastructuur ( ESCB Public Key Infrastructure — ESCB PKI) — ESCB-teleconferentiesysteem ( ESCB Teleconference System ) — ESCB Performing Survey Initiative LimeSurvey-based Solution (EPSILON) — ENTM modelling tool and repository (ENTM) — Identiteits- en toegangsbeheer ( Identity and Access Management Service — IAM) — Gegevensregister inzake instellingen en verbonden ondernemingen ( Register of Institutions and Affiliates Database — RIAD) — Beveiligde ESCB e-mail ( Secure ESCB Email — SEE) — Statistische databank inzake aangehouden effecten ( Securities Holdings Statistics Database — SHSDB) ”. BIJLAGE II In bijlage II bij Besluit (EU) 2022/1982 (ECB/2022/34) wordt punt 10) vervangen door: “10. In het geval dat het gebruik van de ESCB-dienst gepaard gaat met de verwerking van persoonsgegevens door de bevoegde autoriteit, moet de bevoegde autoriteit voldoen aan de toepasselijke wetgeving inzake gegevensbescherming.”. ELI: http://data.europa.eu/eli/dec/2023/2795/oj ISSN 1977-0758 (electronic edition)",
  "source": "EUR LEX"
}