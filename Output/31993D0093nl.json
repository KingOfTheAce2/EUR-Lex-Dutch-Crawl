{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993D0093:NL:HTML\">",
  "content": "EUR-Lex - 31993D0093 - NL Avis juridique important | 31993D0093 93/93/EEG: Beschikking van de Commissie van 23 december 1992 houdende goedkeuring van het door de Bondsrepubliek Duitsland ingediende programma voor de uitroeiing van rabies en vaststelling van de financiële bijdrage van de Gemeenschap (Slechts de tekst in de Duitse taal is authentiek) Publicatieblad Nr. L 037 van 13/02/1993 blz. 0042 - 0042 BESCHIKKING VAN DE COMMISSIE van 23 december 1992 houdende goedkeuring van het door de Bondsrepubliek Duitsland ingediende programma voor de uitroeiing van rabies en vaststelling van de financiële bijdrage van de Gemeenschap (Slechts de tekst in  de Duitse taal is authentiek) (93/93/EEG)DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 92/337/EEG (2), en met name op artikel 24, Overwegende dat Beschikking 89/455/EEG van de Raad van 24 juli 1989 tot instelling van een communautaire actie betreffende het opzetten van proefprojecten voor de bestrijding van rabies met het oog op de uitroeiing of de voorkoming daarvan (3) in het  voorjaar 1992 is afgelopen, en dat deze proefprojecten met opmerkelijk succes zijn bekroond en hebben aangetoond dat het mogelijk is rabies in de Gemeenschap uit te roeien; Overwegende dat het thans wenselijk is in de besmette Lid-Staten en in aangrenzende besmette derde landen grootschalige uitroeiingsmaatregelen ten uitvoer te leggen om insleep van rabies te voorkomen; Overwegende dat de Bondsrepubliek Duitsland bij brief van 3 juni 1992 en mededeling van 10 september 1992 een programma voor de uitroeiing van rabies heeft ingediend dat in het najaar 1992 ten uitvoer zal worden gelegd; Overwegende dat het door de Bondsrepubliek Duitsland ingediende uitroeiingsprogramma ook betrekking heeft op de aangrenzende gebieden Polen, Oostenrijk en Tsjechoslowakije; Overwegende dat bij het onderzoek van het programma is gebleken dat het voldoet aan alle communautaire criteria in verband met de uitroeiing van de ziekte als bepaald in Beschikking 90/638/EEG van de Raad van 27 november 1990 tot vaststelling van  communautaire criteria voor de maatregelen inzake de uitroeiing van en de controle op bepaalde dierziekten (4), laatstelijk gewijzigd bij Richtlijn 92/65/EEG (5); Overwegende dat een financiële bijdrage van de Gemeenschap zal worden verleend op voorwaarde dat aan de voornoemde voorwaarden wordt voldaan en de autoriteiten, overeenkomstig artikel 24, lid 8, van Beschikking 90/424/EEG, alle vereiste informatie  verstrekken; dat het dienstig is de financiële bijdrage van de Gemeenschap vast te stellen op 0,5 ecu voor elke dosis lokaas met vaccin die wordt uitgelegd, plus een vergoeding van 50 % van de kosten om het lokaas vanuit de lucht op de plaats van  bestemming af te werpen; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Het door de Bondsrepubliek Duitsland ingediende programma voor de uitroeiing van rabies in september, oktober, november en december 1992 wordt hierbij goedgekeurd. Artikel 2 De Bondsrepubliek Duitsland doet uiterlijk op 1 september 1992 de wettelijke en bestuursrechtelijke bepalingen voor de tenuitvoerlegging van het in artikel 1 bedoelde programma in werking treden. Artikel 3 De Gemeenschap verleent een financiële bijdrage van 0,5 ecu voor elke dosis lokaas met vaccin die in het uitroeiingsgebied wordt uitgelegd, plus een vergoeding van 50 % van de kosten voor het afwerpen van lokaas met vaccin vanuit de lucht. Artikel 4 De financiële bijdrage van de Gemeenschap wordt uitgekeerd nadat de desbetreffende bewijsstukken zijn overgelegd. Artikel 5 Deze beschikking is gericht tot de Bondsrepubliek Duitsland. Gedaan te Brussel, 23 december 1992. Voor de Commissie Ray MAC SHARRY Lid van de Commissie (1) PB nr. L 224 van 18. 8. 1990, blz. 19. (2) PB nr. L 187 van 7. 7. 1992, blz. 45. (3) PB nr. L 223 van 2. 8. 1989, blz. 19. (4) PB nr. L 347 van 12. 12. 1990, blz. 27. (5) PB nr. L 268 van 14. 9. 1992, blz. 54.",
  "source": "EUR LEX"
}