{
  "url": "http://www.w3.org/1999/xhtml\"><!--",
  "content": "L_202402779NL.000101.fmx.xml Publicatieblad van de Europese Unie NL L-serie 2024/2779 29.10.2024 BESLUIT (EU) 2024/2779 VAN DE COMMISSIE van 24 oktober 2024 tot oprichting van de deskundigengroep inzake ecologisch ontwerp voor duurzame producten en energie-etikettering (“het forum inzake ecologisch ontwerp”) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2024/1781 van het Europees Parlement en de Raad van 13 juni 2024 betreffende de totstandbrenging van een kader voor het vaststellen van vereisten inzake ecologisch ontwerp voor duurzame producten, tot wijziging van Richtlijn (EU) 2020/1828 en Verordening (EU) 2023/1542, en tot intrekking van Richtlijn 2009/125/EG ( 1 ) , en met name artikel 19, Gezien Verordening (EU) 2017/1369 van het Europees Parlement en de Raad van 4 juli 2017 tot vaststelling van een kader voor energie-etikettering en tot intrekking van Richtlijn 2010/30/EU ( 2 ) , en met name artikel 14, Overwegende hetgeen volgt: (1) Om te zorgen voor een behoorlijke raadpleging met betrekking tot eisen inzake ecologisch ontwerp en energie-etikettering voor producten via een evenwichtige deelname van door de lidstaten aangewezen deskundigen en van alle belanghebbende partijen, moet de Commissie een beroep doen op de deskundigheid van specialisten in een adviesorgaan. (2) In artikel 14 van Verordening (EU) 2017/1369 van het Europees Parlement en de Raad ( 3 ) is bepaald dat de overeenkomstig dat artikel opgerichte deskundigengroep (“het overlegforum”) moet worden gecombineerd met het in artikel 18 van Richtlijn 2009/125/EG bedoelde overlegforum, om te zorgen voor een consistente betrokkenheid van belanghebbenden bij het vergaren van expertise met betrekking tot voorstellen van de Commissie inzake ecologisch ontwerp en energie-etikettering. Na de inwerkingtreding van Verordening (EU) 2024/1781 en de intrekking van Richtlijn 2009/125/EG moet de in artikel 14 van Verordening (EU) 2017/1369 bedoelde deskundigengroep worden gecombineerd met de bij dit besluit opgerichte deskundigengroep (“het forum inzake ecologisch ontwerp”). (3) Daarom moet een groep van deskundigen op het gebied van ecologisch ontwerp en energie-etikettering worden opgericht en moeten de taken en de structuur daarvan worden vastgesteld, in overeenstemming met Besluit C(2016) 3301 van de Commissie tot vaststelling van horizontale regels voor de oprichting en het functioneren van haar deskundigengroepen. (4) De groep moet bijdragen aan de ontwikkeling van de eisen inzake ecologisch ontwerp en energie-etikettering. (5) De groep moet bestaan uit door de lidstaten aangewezen deskundigen en andere belanghebbende partijen, zoals vertegenwoordigers van het bedrijfsleven, met inbegrip van kleine en middelgrote ondernemingen (kmo’s) zoals gedefinieerd in artikel 2, lid 1, van de bijlage bij Aanbeveling 2003/361/EG van de Commissie ( 4 ) , en de ambachtelijke industrie, sociale ondernemingen, vakbonden, handelaars, detailhandelaars, importeurs, consumenten- en milieuorganisaties, actoren die betrokken zijn bij activiteiten op het gebied van de circulaire economie, Europese normalisatieorganisaties en onderzoekers. (6) Er moeten regels worden vastgesteld inzake de openbaarmaking van informatie door de leden van de groep. (7) Persoonsgegevens moeten worden verwerkt overeenkomstig Verordening (EU) 2018/1725 van het Europees Parlement en de Raad ( 5 ) , BESLUIT: Artikel 1 Onderwerp De deskundigengroep inzake ecologisch ontwerp voor duurzame producten en energie-etikettering (“het forum inzake ecologisch ontwerp”) wordt opgericht. Artikel 2 Taken De taken van de groep zijn: de taken die worden bedoeld in artikel 19 van Verordening (EU) 2024/1781; de Commissie bijstaan bij de uitvoering van haar activiteiten in het kader van Verordening (EU) 2017/1369; de Commissie bijstaan in een vroeg stadium van de voorbereiding van de in artikel 42, lid 1, van Verordening (EU) 2024/1781 bedoelde uitvoeringshandelingen overeenkomstig artikel 42, lid 3, van Verordening (EU) 2024/1781 en artikel 12, lid 12, van Verordening (EU) 2017/1369, voordat zij overeenkomstig Verordening (EU) nr. 182/2011 aan het comité worden voorgelegd; de uitwisseling van ervaringen en goede praktijken op het gebied van duurzame producten bevorderen. Artikel 3 Raadpleging De bevoegde diensten van de Commissie kunnen de groep raadplegen over alle kwesties in verband met het ontwerp en de uitvoering van beleid op het gebied van duurzame producten en energie-etikettering. Artikel 4 Lidmaatschap 1.   De leden zijn personen die worden benoemd om een gemeenschappelijk belang, organisaties, autoriteiten van de lidstaten of andere overheidsinstanties te vertegenwoordigen. 2.   De groep bestaat uit ten hoogste 250 leden. 3.   De leden die zijn aangewezen om een gemeenschappelijk belang te vertegenwoordigen, vertegenwoordigen geen individuele belanghebbende, maar een beleidsoriëntatie die verschillende organisaties van belanghebbenden gemeen hebben. 4.   De autoriteiten van de lidstaten, organisaties en andere publieke entiteiten wijzen hun eigen vertegenwoordigers aan en zijn ervoor verantwoordelijk dat deze een hoog niveau van deskundigheid bezitten. 5.   Leden die geen doeltreffende bijdrage aan de beraadslagingen van de groep meer kunnen leveren en die naar het oordeel van de bevoegde diensten van de Commissie niet aan de voorwaarden van artikel 339 van het Verdrag betreffende de werking van de Europese Unie voldoen of die ontslag nemen, worden niet langer uitgenodigd om aan vergaderingen van de groep deel te nemen en kunnen voor de rest van hun ambtstermijn worden vervangen. De bevoegde diensten van de Commissie kunnen het lidmaatschap van die leden ook beëindigen. Artikel 5 Selectieprocedure 1.   De selectie van personen die worden benoemd om een gemeenschappelijk belang te vertegenwoordigen en van organisaties als leden van de groep, vindt plaats via een openbare oproep tot kandidaatstelling die in het register van deskundigengroepen van de Commissie en andere adviesorganen (“het register van deskundigengroepen”) wordt bekendgemaakt. Daarnaast kan de oproep tot kandidaatstelling via andere media, waaronder speciale websites, worden bekendgemaakt. In de oproep tot kandidaatstelling worden de selectiecriteria, waaronder die voor de vereiste deskundigheid, en de te vertegenwoordigen belangen met betrekking tot het uit te voeren werk, duidelijk geformuleerd. 2.   Om te kunnen worden benoemd, moeten personen die een gemeenschappelijk belang vertegenwoordigen en organisaties, zich inschrijven in het transparantieregister. 3.   De leden van de groep worden door de bevoegde diensten van de Commissie benoemd uit de kandidaten met bekwaamheid op de in de artikelen 2 en 3 bedoelde gebieden. 4.   De leden worden benoemd voor een periode van vijf jaar, die automatisch wordt verlengd, tenzij de bevoegde diensten van de Commissie anders besluiten. De leden blijven in functie totdat zij worden vervangen. Artikel 6 voorzitterschap De groepen worden voorgezeten door een vertegenwoordiger van de bevoegde diensten van Commissie. Artikel 7 Werking 1.   De groep handelt op verzoek van de bevoegde diensten van de Commissie in overeenstemming met de horizontale regels voor deskundigengroepen ( 6 ) (hierna “de horizontale regels” genoemd). 2.   In principe vinden de vergaderingen van de groep plaats in de gebouwen van de Commissie of worden zij virtueel gehouden, afhankelijk van de omstandigheden. 3.   De bevoegde diensten van de Commissie verzorgen het secretariaat. Ambtenaren van de Commissie van andere diensten die een belang in de werkzaamheden hebben, mogen de vergaderingen van de groep en haar subgroepen bijwonen. 4.   In overleg met de voorzitter kan de groep bij een gewone meerderheid van zijn leden besluiten om zijn beraadslagingen open te stellen voor het publiek. 5.   De notulen van de besprekingen over elk agendapunt en over de door de groep verleende adviezen moeten relevant en volledig zijn. De notulen worden onder verantwoordelijkheid van de voorzitter opgesteld door het secretariaat. 6.   Voor zover mogelijk neemt de groep haar adviezen, aanbevelingen of rapporten aan bij consensus. Wanneer er wordt gestemd, wordt de uitslag van de stemming bepaald bij gewone meerderheid van de leden. Leden die tegen hebben gestemd of zich van stemming hebben onthouden, hebben het recht een document met een samenvatting van de redenen voor hun standpunt aan de adviezen, aanbevelingen of verslagen te laten hechten. Artikel 8 Subgroepen 1.   Er wordt een subgroep opgericht, bestaande uit door de lidstaten aangewezen deskundigen (“de deskundigengroep van de lidstaten”). 2.   De bevoegde diensten van de Commissie kunnen subgroepen oprichten om specifieke kwesties te onderzoeken op basis van een door die diensten opgesteld mandaat. Dergelijke aanvullende subgroepen handelen overeenkomstig de horizontale regels en brengen verslag uit aan de groep. Ze worden opgeheven zodra hun opdracht is vervuld. 3.   De leden van subgroepen die geen lid zijn van de groep, worden geselecteerd via een openbare oproep tot kandidaatstelling overeenkomstig artikel 5 en de horizontale regels. Artikel 9 Uitgenodigde deskundigen De bevoegde diensten van de Commissie kunnen deskundigen met een specifieke deskundigheid ten aanzien van een agendapunt verzoeken om op ad-hocbasis deel te nemen aan de werkzaamheden van de groep of de subgroepen. Artikel 10 Waarnemers 1.   Overeenkomstig de horizontale regels kan via een rechtstreekse uitnodiging of na een oproep tot het indienen van sollicitaties de status van waarnemer worden toegekend aan andere personen, organisaties of publieke entiteiten dan autoriteiten van de lidstaten. 2.   De tot waarnemer benoemde organisaties en overheidsentiteiten wijzen hun vertegenwoordigers aan. 3.   Waarnemers en hun vertegenwoordigers kunnen toestemming van de voorzitter krijgen om aan de besprekingen van de groep en de subgroepen deel te nemen en deskundigheid te bieden. Zij hebben echter geen stemrecht en nemen niet deel aan de opstelling van aanbevelingen of adviezen van de groep en zijn subgroepen. Artikel 11 Reglement van orde Op voorstel van en in overleg met de bevoegde diensten van de Commissie stelt de groep haar reglement van orde vast met een gewone meerderheid van stemmen van haar leden, op basis van het standaardreglement van orde voor deskundigengroepen en overeenkomstig de horizontale regels. De subgroepen handelen overeenkomstig het reglement van orde van de groep. Artikel 12 Beroepsgeheim en behandeling van gerubriceerde informatie De leden van de groep en hun vertegenwoordigers, alsmede uitgenodigde deskundigen en waarnemers, zijn gebonden aan het beroepsgeheim, dat op grond van de Verdragen en de uitvoeringsregels ervan voor alle leden van de instellingen en hun personeelsleden geldt, alsook aan de veiligheidsvoorschriften van de Commissie betreffende de bescherming van gerubriceerde informatie van de Unie, die zijn neergelegd in de Besluiten (EU, Euratom) 2015/443 ( 7 ) en (EU, Euratom) 2015/444 ( 8 ) van de Commissie. Als zij die verplichtingen niet zouden nakomen, mag de Commissie alle passende maatregelen nemen. Artikel 13 Transparantie 1.   De groep en zijn subgroepen worden geregistreerd in het register van deskundigengroepen en andere adviesorganen van de Commissie (hierna “het register van deskundigengroepen” genoemd). 2.   Wat de samenstelling van de groep en de subgroepen betreft, worden de volgende gegevens in het register van deskundigengroepen bekendgemaakt: — de naam van de autoriteiten van de lidstaten; — de naam van andere overheidsinstanties, met inbegrip van de naam van de autoriteiten van derde landen; — de namen van de personen die zijn benoemd om een gemeenschappelijk belang te vertegenwoordigen; het vertegenwoordigde belang; — de namen van organisaties die lid zijn; het vertegenwoordigde belang; — de namen van waarnemers. 3.   Alle relevante documenten, met inbegrip van de agenda’s, de notulen en de bijdragen van deelnemers, worden ter beschikking gesteld in het register van deskundigengroepen. Met name de agenda en andere relevante achtergronddocumenten worden te zijner tijd voor aanvang van de vergadering bekendgemaakt, gevolgd door de tijdige bekendmaking van de notulen. Op de bekendmakingsplicht kan uitsluitend een uitzondering worden gemaakt wanneer wordt geoordeeld dat de openbaarmaking van een document de bescherming van een openbaar of particulier belang zou ondermijnen als bedoeld in artikel 4 van Verordening (EG) nr. 1049/2001 van het Europees Parlement en de Raad ( 9 ) . Artikel 14 Financiële ondersteuning De Commissie kan financiële steun verlenen aan leden, met name consumentenorganisaties, milieu-ngo’s of vertegenwoordigers van kmo’s, in het bijzonder die van micro-ondernemingen zoals gedefinieerd in artikel 2, lid 3, van de bijlage bij Aanbeveling 2003/361/EG, om hun effectieve deelname aan de groep mogelijk te maken, binnen de grenzen van de beschikbare kredieten in het kader van de desbetreffende financiële middelen van het EU-programma. Artikel 15 Kosten van vergaderingen 1.   Deelnemers aan de werkzaamheden van het forum inzake ecologisch ontwerp en de subgroepen ontvangen geen bezoldiging voor de diensten die zij aanbieden. 2.   Reis- en verblijfkosten in verband met de activiteiten van het forum inzake ecologisch ontwerp en de subgroepen worden door de Commissie voor één vertegenwoordiger per lidstaat en voor overeenkomstig artikel 9 uitgenodigde deskundigen vergoed. Vergoeding vindt plaats overeenkomstig de binnen de Commissie geldende bepalingen en binnen de grenzen van de beschikbare kredieten die op grond van de jaarlijkse procedure voor de toewijzing van middelen aan de diensten van de Commissie worden toegewezen. Gedaan te Brussel, 24 oktober 2024. Voor de Commissie namens de voorzitter, Maroš ŠEFČOVIČ Uitvoerend vicevoorzitter ( 1 ) PB L, 2024/1781, 28.6.2024, ELI: http://data.europa.eu/eli/reg/2024/1781/oj . ( 2 ) PB L 198 van 28.7.2017, blz. 1 , ELI: http://data.europa.eu/eli/reg/2017/1369/oj . ( 3 ) Richtlijn 2009/125/EG van het Europees Parlement en de Raad van 21 oktober 2009 betreffende de totstandbrenging van een kader voor het vaststellen van eisen inzake ecologisch ontwerp voor energiegerelateerde producten ( PB L 285 van 31.10.2009, blz. 10 . ELI: http://data.europa.eu/eli/dir/2009/125/oj ). ( 4 ) Aanbeveling van de Commissie van 6 mei 2003 betreffende de definitie van kleine, middelgrote en micro-ondernemingen ( PB L 124 van 20.5.2003, blz. 36 , ELI: http://data.europa.eu/eli/reco/2003/361/oj ). ( 5 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj ). ( 6 ) Commission Decision C(2016) 3301 final of 30 May 2016 establishing horizontal rules on the creation and operation of Commission expert groups. ( 7 ) Besluit (EU, Euratom) 2015/443 van de Commissie van 13 maart 2015 betreffende veiligheid binnen de Commissie ( PB L 72 van 17.3.2015, blz. 41 , ELI: http://data.europa.eu/eli/dec/2015/443/oj ). ( 8 ) Besluit (EU, Euratom) 2015/444 van de Commissie van 13 maart 2015 betreffende de veiligheidsvoorschriften voor de bescherming van gerubriceerde EU-informatie ( PB L 72 van 17.3.2015, blz. 53 , ELI: http://data.europa.eu/eli/dec/2015/444/oj ). ( 9 ) Deze uitzonderingen strekken tot bescherming van de openbare veiligheid, militaire aangelegenheden, internationale betrekkingen, het financieel, monetair of economisch beleid, de persoonlijke levenssfeer en de integriteit van het individu, commerciële belangen, gerechtelijke procedures en juridisch advies, inspecties/onderzoeken/audits en het besluitvormingsproces van de instelling. ELI: http://data.europa.eu/eli/dec/2024/2779/oj ISSN 1977-0758 (electronic edition)",
  "source": "EUR LEX"
}