{
  "url": "http://www.w3.org/1999/xhtml\"><!--",
  "content": "L_202500153NL.000101.fmx.xml Publicatieblad van de Europese Unie NL L-serie 2025/153 30.1.2025 UITVOERINGSVERORDENING (EU) 2025/153 VAN DE COMMISSIE van 29 januari 2025 tot toelating van het in de handel brengen van planten van de soorten Lemna minor en Lemna gibba als nieuw voedingsmiddel en tot wijziging van Uitvoeringsverordening (EU) 2017/2470 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/2283 van het Europees Parlement en de Raad van 25 november 2015 betreffende nieuwe voedingsmiddelen, tot wijziging van Verordening (EU) nr. 1169/2011 van het Europees Parlement en de Raad en tot intrekking van Verordening (EG) nr. 258/97 van het Europees Parlement en de Raad en Verordening (EG) nr. 1852/2001 van de Commissie ( 1 ) , en met name artikel 12, lid 1, Overwegende hetgeen volgt: (1) Bij Verordening (EU) 2015/2283 is vastgesteld dat alleen nieuwe voedingsmiddelen die zijn toegelaten en in de Unielijst van nieuwe voedingsmiddelen zijn opgenomen, in de Unie in de handel mogen worden gebracht. (2) Overeenkomstig artikel 8 van Verordening (EU) 2015/2283 is bij Uitvoeringsverordening (EU) 2017/2470 van de Commissie ( 2 ) een Unielijst van nieuwe voedingsmiddelen vastgesteld. (3) Op 20 mei 2020 heeft de onderneming Wageningen Plant Research (“de aanvrager”) overeenkomstig artikel 10, lid 1, van Verordening (EU) 2015/2283 bij de Commissie een aanvraag ingediend om planten van de soorten Lemna minor en Lemna gibba als nieuw voedingsmiddel in de Unie in de handel te brengen. De aanvrager heeft verzocht om het nieuwe voedingsmiddel toe te laten voor gebruik als groente, vergelijkbaar met andere bladgroenten, gekookt of toegevoegd aan kant-en-klare producten voor de algemene bevolking. (4) Op 27 oktober 2020 heeft de Commissie de Europese Autoriteit voor voedselveiligheid (EFSA) verzocht een beoordeling van plantaardig materiaal van gehele Lemna minor - en Lemna gibba -planten als nieuw voedingsmiddel uit te voeren. (5) Op 28 september 2022 heeft de EFSA overeenkomstig artikel 11 van Verordening (EU) 2015/2283 haar wetenschappelijk advies uitgebracht over de veiligheid van plantaardig materiaal van gehele Lemna minor - en Lemna gibba -planten (“Safety of Lemna minor and Lemna gibba whole plant material as novel food”) ( 3 ) . (6) In haar wetenschappelijk advies heeft de EFSA geconcludeerd dat het nieuwe voedingsmiddel mangaan bevat in grotere hoeveelheden dan het normaal aanwezige gehalte aan mangaan in andere bladgroenten, wat een veiligheidsrisico zou kunnen inhouden. De veiligheid van het nieuwe voedingsmiddel kon daarom niet worden vastgesteld. (7) Na de vaststelling van het wetenschappelijk advies heeft de aanvrager de Commissie verzocht de in de conclusie van de EFSA genoemde punten van zorg met betrekking tot de veiligheid aan te mogen pakken door aanvullende informatie te verstrekken waaruit blijkt dat het gehalte aan mangaan in Lemna gibba niet hoger is dan het gehalte aan mangaan in bladgroenten wanneer het gehalte aan mangaan in het teeltmedium wordt verlaagd. (8) Op 30 april 2024 heeft de Commissie de EFSA om wetenschappelijke en technische bijstand verzocht met betrekking tot haar wetenschappelijk advies “Safety of Lemna minor and Lemna gibba whole plant material as novel food pursuant to Regulation (EU) 2015/2283”, teneinde nader vast te stellen of de door de aanvrager verstrekte aanvullende informatie tegemoetkomt aan de punten van zorg rond de inname van mangaan. (9) Op 10 juli 2024 heeft de EFSA haar verslag voor wetenschappelijke en technische bijstand vastgesteld over de beoordeling van de veiligheid van plantaardig materiaal van gehele Lemna gibba - en Lemna minor -planten (“Scientific and technical assistance report on the evaluation of the safety of Lemna gibba and Lemna minor whole plant material as novel food”) ( 4 ) . In haar verslag merkte de EFSA op dat het gehalte aan mangaan in Lemna gibba was verlaagd tot 6 mg/kg vers gewicht, wat vergelijkbaar is met spinazie, waarvan is gebleken dat het de bladgroente met het hoogste gehalte aan mangaan is, met een gehalte tot 9 mg/kg vers gewicht. De EFSA heeft daarom geconcludeerd dat het gehalte aan mangaan in het nieuwe voedingsmiddel is teruggebracht tot gehalten die niet hoger liggen dan die in andere bladgroenten. In het verslag wordt ook aangegeven dat het, aangezien de waargenomen gehalten aan mangaan in beide Lemna -soorten vergelijkbaar zijn, redelijkerwijs aanneembaar wordt geacht dat onder de nieuwe teeltomstandigheden een gelijkwaardige vermindering van het gehalte aan mangaan zoals bereikt voor Lemna gibba ook haalbaar is voor Lemna minor . Gezien het bovenstaande was de EFSA van mening dat het in de specificaties vermelde maximumgehalte aan mangaan in het nieuwe voedingsmiddel moet worden vastgesteld op 6 mg/kg vers gewicht. (10) Op basis daarvan is de Commissie van oordeel dat het wetenschappelijk advies en het technisch verslag voldoende redenen bevatten om vast te stellen dat planten van de soorten Lemna gibba en Lemna minor voldoen aan de voorwaarden voor het in de handel brengen ervan overeenkomstig artikel 12, lid 1, van Verordening (EU) 2015/2283. (11) Het is passend in de vermelding van Lemna minor en Lemna gibba als nieuw voedingsmiddel in de Unielijst van nieuwe voedingsmiddelen ook de in artikel 9, lid 3, van Verordening (EU) 2015/2283 bedoelde informatie op te nemen. (12) Planten van de soorten Lemna minor en Lemna gibba moeten in de Unielijst van nieuwe voedingsmiddelen in Uitvoeringsverordening (EU) 2017/2470 worden opgenomen. De bijlage bij Uitvoeringsverordening (EU) 2017/2470 moet daarom dienovereenkomstig worden gewijzigd. (13) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 1.   Planten van de soorten Lemna minor en Lemna gibba mogen in de Unie in de handel worden gebracht. Planten van de soorten Lemna minor en Lemna gibba worden opgenomen in de Unielijst van nieuwe voedingsmiddelen in Uitvoeringsverordening (EU) 2017/2470. 2.   De bijlage bij Uitvoeringsverordening (EU) 2017/2470 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 januari 2025. Voor de Commissie De voorzitter Ursula VON DER LEYEN ( 1 ) PB L 327 van 11.12.2015, blz. 1 , ELI: http://data.europa.eu/eli/reg/2015/2283/oj . ( 2 ) Uitvoeringsverordening (EU) 2017/2470 van de Commissie van 20 december 2017 tot vaststelling van de Unielijst van nieuwe voedingsmiddelen overeenkomstig Verordening (EU) 2015/2283 van het Europees Parlement en de Raad betreffende nieuwe voedingsmiddelen ( PB L 351 van 30.12.2017, blz. 72 , ELI: http://data.europa.eu/eli/reg_impl/2017/2470/oj ). ( 3 ) EFSA Journal 2022;20(11):7598. ( 4 ) https://doi.org/10.2903/sp.efsa.2024.EN-8963 . BIJLAGE De bijlage bij Uitvoeringsverordening (EU) 2017/2470 wordt als volgt gewijzigd: 1) In tabel 1 (Toegelaten nieuwe voedingsmiddelen) wordt de volgende vermelding ingevoegd: Toegelaten nieuw voedingsmiddel Voorwaarden waaronder het nieuwe voedingsmiddel mag worden gebruikt Aanvullende specifieke etiketteringsvoorschriften Andere voorschriften Gegevensbescherming “Warmtebehandelde Lemna minor en Lemna gibba Gespecificeerde levensmiddelencategorie Maximumgehalten 1. Het nieuwe voedingsmiddel wordt op de etikettering van het voedingsmiddel dat het bevat, aangeduid met: “Planten van de soorten Lemna minor en Lemna gibba ”” Niet gespecificeerd 2) In tabel 2 (Specificaties) wordt de volgende vermelding ingevoegd: Toegelaten nieuw voedingsmiddel Specificaties “Warmtebehandelde Lemna minor en Lemna gibba Omschrijving/definitie Plantaardig materiaal van onder gecontroleerde omstandigheden geteelde Lemna minor en Lemna gibba , bestaande uit warmtebehandelde kleine groene bladeren met enkele kleine witte wortels. Kenmerken/samenstelling Vocht: 91—95 g/100 g Eiwitten: (N × 6,25) 1-4 g/100 g Koolhydraten: 1-3 g/100 g Voedingsvezels: < 0,5-3 g/100 g As: 1-2 g/100 g Vet: 0,2-0,6 g/100 g Oxalaten (als calciumoxalaat): < 1,6 g/kg β-Caroteen: < 3 160  μg/100 g Folaat: < 38 μg/100 g Fyllochinon: < 46 μg/100 g Koper: < 2,5 mg/kg IJzer: < 53 mg/kg Mangaan: ≤ 6 mg/kg Molybdeen: < 0,5 mg/kg Zink: < 20 mg/kg Chroom: < 1 mg/kg Boor: < 15 mg/kg Verontreinigingen Nitraat: < 520 mg/kg Nitriet: < 1,75 mg/kg Lood: < 0,3 mg/kg Cadmium: < 0,2 mg/kg Kwik: < 0,05 mg/kg Arseen: < 0,05 mg/kg Microcystinen: < 23 μg/kg Nodularinen: < 7 μg/kg IAZ: < 0,1 mg/kg Microbiologische criteria Totaal aeroob kiemgetal: < 5 000  kve/g Escherichia coli : < 100 kve/g Bacillus cereus : < 100 kve/g Coagulase-positieve stafylokokken: niet aangetoond in 10 g Listeria monocytogenes: afwezig in 25 g Salmonella spp.: afwezig in 25 g Totaal kiemgetal gisten en schimmels: < 100 kve/g IAZ: indool-3-azijnzuur; kve: kolonievormende eenheden.” ELI: http://data.europa.eu/eli/reg_impl/2025/153/oj ISSN 1977-0758 (electronic edition)",
  "source": "EUR LEX"
}