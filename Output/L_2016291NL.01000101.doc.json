{
  "url": "http://www.w3.org/1999/xhtml\">",
  "content": "L_2016291NL.01000101.xml 26.10.2016 NL Publicatieblad van de Europese Unie L 291/1 BESLUIT (EU) 2016/1884 VAN DE RAAD van 18 oktober 2016 houdende de sluiting van een Overeenkomst in de vorm van een briefwisseling tussen de Europese Unie en de Republiek ten oosten van de Uruguay uit hoofde van artikel XXIV, lid 6, en artikel XXVIII van de Algemene Overeenkomst inzake Tarieven en Handel (GATT) 1994 betreffende de wijziging van de concessies die vervat zijn in de lijst van verbintenissen van de Republiek Kroatië, in verband met haar toetreding tot de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, juncto artikel 218, lid 6, tweede alinea, onder a), v), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Op 15 juli 2013 heeft de Raad de Commissie gemachtigd uit hoofde van artikel XXIV, lid 6, van de Algemene Overeenkomst inzake Tarieven en Handel (GATT) 1994 met bepaalde andere leden van de Wereldhandelsorganisatie onderhandelingen te openen in verband met de toetreding tot de Europese Unie van de Republiek Kroatië. (2) De Commissie heeft onderhandelingen gevoerd volgens de door de Raad vastgestelde onderhandelingsrichtsnoeren. (3) Die onderhandelingen zijn afgesloten, en op 18 december 2015 vond de parafering plaats van een Overeenkomst in de vorm van een briefwisseling tussen de Europese Unie en de Republiek ten oosten van de Uruguay uit hoofde van artikel XXIV, lid 6, en artikel XXVIII van de Algemene Overeenkomst inzake Tarieven en Handel (GATT) 1994 betreffende de wijziging van de concessies die vervat zijn in de lijst van verbintenissen van de Republiek Kroatië, in verband met haar toetreding tot de Europese Unie (hierna „de overeenkomst” genoemd). (4) De overeenkomst werd namens de Europese Unie ondertekend op 16 juni 2016, onder voorbehoud van de sluiting ervan op een later tijdstip, overeenkomstig Besluit (EU) 2016/581 van de Raad ( 2 ) . (5) De overeenkomst dient te worden goedgekeurd, HEEFT HET VOLGENDE BESLUIT VASTGESTELD: Artikel 1 De Overeenkomst in de vorm van een briefwisseling tussen de Europese Unie en de Republiek ten oosten van de Uruguay uit hoofde van artikel XXIV, lid 6, en artikel XXVIII van de Algemene Overeenkomst inzake Tarieven en Handel (GATT) 1994 betreffende de wijziging van de concessies die vervat zijn in de lijst van verbintenissen van de Republiek Kroatië, in verband met hun toetreding tot de Europese Unie, wordt hierbij namens de Unie goedgekeurd. De tekst van de overeenkomsten is aan dit besluit gehecht. Artikel 2 De voorzitter van de Raad wijst de persoon aan die bevoegd is om namens de Unie over te gaan tot de in de overeenkomst bedoelde kennisgeving teneinde kenbaar te maken dat de Unie ermee instemt door de overeenkomst gebonden te zijn ( 3 ) . Artikel 3 Dit besluit treedt in werking op de datum waarop het wordt vastgesteld. Gedaan te Luxemburg, 18 oktober 2016. Voor de Raad De voorzitter M. LAJČÁK ( 1 ) Het Europees Parlement heeft op 13 september 2016 zijn goedkeuring gegeven voor de sluiting van de overeenkomst. ( 2 ) Besluit (EU) 2016/581 van de Raad van 11 april 2016 houdende ondertekening namens de Europese Unie van de Overeenkomst in de vorm van een briefwisseling tussen de Europese Unie en de Republiek ten oosten van de Uruguay uit hoofde van artikel XXIV, lid 6, en artikel XXVIII van de Algemene Overeenkomst inzake Tarieven en Handel (GATT) 1994 betreffende de wijziging van de concessies die vervat zijn in de lijst van verbintenissen van de Republiek Kroatië, in verband met hun toetreding tot de Europese Unie ( PB L 101 van 16.4.2016, blz. 1 ). ( 3 ) De datum van inwerkingtreding van de overeenkomst wordt door het secretariaat-generaal van de Raad in het Publicatieblad van de Europese Unie bekendgemaakt.",
  "source": "EUR LEX"
}