{
  "url": "http://www.w3.org/1999/xhtml\">",
  "content": "L_2005225NL.01002801.xml 31.8.2005 NL Publicatieblad van de Europese Unie L 225/28 BESCHIKKING VAN DE COMMISSIE van 29 augustus 2005 betreffende essentiële eisen zoals bedoeld in Richtlijn 1999/5/EG van het Europees Parlement en de Raad om de toegang tot alarmdiensten via de Cospas-Sarsat-noodbakens te waarborgen (Kennisgeving geschied onder nummer C(2005) 3059) (Voor de EER relevante tekst) (2005/631/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 1999/5/EG van het Europees Parlement en de Raad van 9 maart 1999 betreffende radioapparatuur en telecommunicatie-eindapparatuur en de wederzijdse erkenning van hun conformiteit ( 1 ) , en met name op artikel 3, lid 3, onder e), Overwegende hetgeen volgt: (1) Bepaalde noodbakens met positie-indicatie (Emergency position-indicating radiobeacons, EPIRB's) die via het Cospas-Sarsat-systeem op de 406 MHz-band zenden, maken deel uit van het wereldwijde maritieme nood- en veiligheidssysteem (Global Maritime Distress and Safety System, GMDSS). (2) Overeenkomstig Beschikking 2004/71/EG van de Commissie van 4 september 2003 betreffende essentiële eisen ten aanzien van radioapparatuur die bedoeld is om op niet Solas-schepen te worden gebruikt voor deelname aan het wereldwijde maritieme nood- en veiligheidssysteem (GMDSS) ( 2 ) moeten fabrikanten van EPIRB’s ervoor zorgen dat dergelijke apparatuur zodanig ontworpen is dat ze correct werkt, dat ze in noodsituaties voldoet aan alle operationele vereisten van het GMDSS en dat de communicatie duidelijk en degelijk is. (3) Bakens voor andere doeleinden vallen echter niet onder Beschikking 2004/71/EG. Naar verwachting zullen veel van deze Cospas-Sarsat-bakens met positie indicatie worden gebruikt als noodbaken. Voorzover zij onder Richtlijn 1999/5/EG vallen, dient dan ook te worden bepaald dat zij zodanig ontworpen moeten zijn dat zij correct werken overeenkomstig erkende operationele eisen en voldoen aan alle eisen van het Cospas-Sarsat systeem. (4) De in deze beschikking vervatte maatregelen zijn in overeenstemming met het advies van het Comité voor overeenstemmingsbeoordeling en markttoezicht inzake telecommunicatie (TCAM), HEEFT DE VOLGENDE BESCHIKKING GEGEVEN: Artikel 1 Deze beschikking is van toepassing op noodbakens die via het Cospas-Sarsat-systeem op de 406 MHz-band zenden, voorzover zij niet onder Beschikking 2004/71/EG vallen. Artikel 2 De in artikel 1 bedoelde noodbakens moeten zodanig zijn ontworpen dat een correcte werking overeenkomstig de erkende operationele eisen gewaarborgd is wanneer zij worden blootgesteld aan de omgeving waarin zij kunnen worden gebruikt. In noodsituaties moeten zij duidelijke, krachtige signalen met een hoog betrouwbaarheidsniveau geven, waartoe zij aan alle vereisten van het Cospas-Sarsat-systeem moeten voldoen. Artikel 3 Deze beschikking is gericht tot de lidstaten. Gedaan te Brussel, 29 augustus 2005. Voor de Commissie Günter VERHEUGEN Vice-voorzitter ( 1 ) PB L 91 van 7.4.1999, blz. 10 . Richtlijn gewijzigd bij Verordening (EG) nr. 1882/2003 ( PB L 284 van 31.10.2003, blz. 1 ). ( 2 ) PB L 16 van 23.1.2004, blz. 54 .",
  "source": "EUR LEX"
}