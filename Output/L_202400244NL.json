{
  "url": "http://www.w3.org/1999/xhtml\">",
  "content": "L_202400244NL.000101.fmx.xml Publicatieblad van de Europese Unie NL L-serie 2024/244 28.2.2024 BESLUIT (EU) 2024/244 VAN DE RAAD van 27 november 2023 betreffende de sluiting, namens de Unie, van de vrijhandelsovereenkomst tussen de Europese Unie en Nieuw-Zeeland DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, lid 1, artikel 100, lid 2, en artikel 207, lid 4, eerste alinea, in samenhang met artikel 218, lid 6, tweede alinea, punt a), v), en artikel 218, lid 7, Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Overeenkomstig Besluit (EU) 2023/1323 van de Raad ( 2 ) is de vrijhandelsovereenkomst tussen de Europese Unie en Nieuw-Zeeland (de “overeenkomst”) op 9 juli 2023 ondertekend, onder voorbehoud van de sluiting ervan op een latere datum. (2) Overeenkomstig artikel 218, lid 7, van het Verdrag is het passend de Commissie te machtigen tot goedkeuring, namens de Unie, na raadpleging van het door de Raad overeenkomstig artikel 207, lid 3, van het Verdrag aangewezen speciaal comité, van wijzigingen van de overeenkomst die door middel van een vereenvoudigde procedure zijn vastgesteld op grond van artikel 14.4 of artikel 18.33 of artikel 24.3, punt h) of punt i), van de overeenkomst. (3) Binnen de Unie kunnen overeenkomstig artikel 27.6 van de overeenkomst daaraan geen rechten worden ontleend door of daarmee verplichtingen worden opgelegd aan personen, anders dan die welke tussen de Unie en Nieuw-Zeeland uit hoofde van internationaal publiekrecht tussen hen hebben vastgesteld. (4) De overeenkomst moet worden goedgekeurd, HEEFT HET VOLGENDE BESLUIT VASTGESTELD: Artikel 1 De vrijhandelsovereenkomst tussen de Europese Unie en Nieuw-Zeeland (“de overeenkomst”) wordt namens de Unie goedgekeurd ( 3 ) . Artikel 2 Voor de toepassing van artikel 14.4 en artikel 24.3, punt h), van de overeenkomst worden wijzigingen of rectificaties van bijlage 14 bij de overeenkomst door de Commissie namens de Unie goedgekeurd na raadpleging van het door de Raad overeenkomstig artikel 207, lid 3, van het Verdrag aangewezen speciaal comité. Artikel 3 Voor de toepassing van artikel 18.33 en artikel 24.3, punt i), van de overeenkomst worden de wijzigingen van bijlagen 18-A en 18-B bij de overeenkomst door de Commissie namens de Unie goedgekeurd na raadpleging van het door de Raad overeenkomstig artikel 207, lid 3, van het Verdrag aangewezen speciaal comité. Artikel 4 De voorzitter van de Raad verricht namens de Unie de in artikel 27.2, lid 1, van de overeenkomst bedoelde kennisgeving ( 4 ) . Artikel 5 Dit besluit treedt in werking op de datum van de vaststelling ervan. Gedaan te Brussel, 27 november 2023. Voor de Raad De voorzitter X. MÉNDEZ BÉRTOLO ( 1 ) Goedkeuring van 22 november 2023 (nog niet bekendgemaakt in het Publicatieblad). ( 2 ) Besluit (EU) 2023/1323 van de Raad van 27 juni 2023 betreffende de ondertekening, namens de Unie, van de vrijhandelsovereenkomst tussen de Europese Unie en Nieuw-Zeeland ( PB L 166 van 30.6.2023, blz. 48 ). ( 3 ) De tekst van de overeenkomst wordt bekendgemaakt in PB L, 2024/229, 28.2.2024, ELI: http://data.europa.eu/eli/agree/2024/229/oj . ( 4 ) De datum van inwerkingtreding van de overeenkomst wordt door het secretariaat-generaal van de Raad bekendgemaakt in het Publicatieblad van de Europese Unie. ELI: http://data.europa.eu/eli/dec/2024/244/oj ISSN 1977-0758 (electronic edition)",
  "source": "EUR LEX"
}