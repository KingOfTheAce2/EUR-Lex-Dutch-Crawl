{
  "url": "http://www.w3.org/1999/xhtml\"><!--",
  "content": "L_2023096NL.01000101.xml 5.4.2023 NL Publicatieblad van de Europese Unie L 96/1 GEDELEGEERDE VERORDENING (EU) 2023/735 VAN DE COMMISSIE van 30 januari 2023 tot wijziging van Gedelegeerde Verordening (EU) 2020/760 wat betreft de vereiste om facturen in te dienen voor de vaststelling van de referentiehoeveelheid, en tot verduidelijking van een aantal zaken die verband houden met het elektronisch systeem voor de registratie en identificatie van marktdeelnemers (LORI) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 186, Overwegende hetgeen volgt: (1) Gedelegeerde Verordening (EU) 2020/760 van de Commissie ( 2 ) vult Verordening (EU) nr. 1308/2013 aan wat betreft de voorschriften voor het beheer van tariefcontingenten voor de invoer en uitvoer van landbouwproducten waarvoor een certificaat verplicht is. (2) Overeenkomstig artikel 10, lid 2, van Gedelegeerde Verordening (EU) 2020/760 moeten marktdeelnemers bij de met de afgifte van certificaten belaste autoriteit een factuur indienen voor de vaststelling van de referentiehoeveelheid. Tot dusver werd de referentiehoeveelheid bepaald op basis van de overgangsbepaling van artikel 26, eerste alinea, van die gedelegeerde verordening en werd de betrokken bepaling derhalve niet toegepast. Aangezien andere elementen betreffende het beheer van tariefcontingenten die bij die gedelegeerde verordening zijn ingevoerd, efficiënt zijn gebleken, en om de administratieve druk voor de marktdeelnemers en de met de afgifte van certificaten belaste autoriteiten te verlichten, is het raadzaam de verplichting van de marktdeelnemers om bij de met de afgifte van certificaten belaste autoriteit een factuur in te dienen voor de vaststelling van de referentiehoeveelheid, af te schaffen. (3) Op grond van artikel 13, lid 12, van Gedelegeerde Verordening (EU) 2020/760 stellen de marktdeelnemers de bevoegde met de afgifte van certificaten belaste autoriteit in kennis van elke wijziging die van invloed is op hun record in het elektronisch systeem voor de registratie en identificatie van marktdeelnemers (LORI), en wel binnen tien kalenderdagen na de datum waarop deze wijziging van kracht wordt. Die termijn moet worden verlengd vanwege de tijd die het kost om dergelijke wijzigingen door te voeren, en de moeite die het de marktdeelnemers kost om deze tijdig te melden. (4) Voorts is opheldering nodig over de discrepantie in artikel 3, lid 5, en artikel 13, lid 13, van Gedelegeerde Verordening (EU) 2020/760 tussen de verplichting en de keuzemogelijkheid wat betreft de voorafgaande registratie van marktdeelnemers in geval van schorsing van de vereiste inzake de referentiehoeveelheid overeenkomstig artikel 9, lid 9, van die gedelegeerde verordening. (5) Artikel 14 van Gedelegeerde Verordening (EU) 2020/760 bevat regels voor klachten wegens onterechte registratie van een marktdeelnemer. De rol van de met de afgifte van certificaten belaste autoriteiten van de lidstaat waar de gecontroleerde marktdeelnemer is gevestigd en voor btw-doeleinden is geregistreerd, en die van de lidstaat waar een klacht is ontvangen, moeten worden verduidelijkt in die zin dat de controle moet worden uitgevoerd door de lidstaat waar de gecontroleerde marktdeelnemer is gevestigd. (6) Gedelegeerde Verordening (EU) 2020/760 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Wijzigingen in Gedelegeerde Verordening (EU) 2020/760 Gedelegeerde Verordening (EU) 2020/760 wordt als volgt gewijzigd: 1) Artikel 10 wordt als volgt gewijzigd: a) lid 2 wordt vervangen door: “2.   De marktdeelnemer zorgt ervoor dat een gewaarmerkte afdruk van de douaneaangifte voor het vrije verkeer in de Unie die hij voor de vaststelling van de referentiehoeveelheid gebruikt, het nummer van de factuur als bedoeld in artikel 145 van Uitvoeringsverordening (EU) 2015/2447 bevat.” ; b) lid 3 wordt vervangen door: “3.   De met de afgifte van certificaten belaste autoriteiten vergelijken de gegevens op de invoercertificaten en de douaneaangiften. De documenten mogen geen discrepanties bevatten met betrekking tot de identiteit van de importeur of de aangever en de productbeschrijving. Deze documenten worden geverifieerd op basis van de risicoanalyse van de lidstaten.” ; c) lid 4 wordt geschrapt. 2) Artikel 13 wordt als volgt gewijzigd: a) in lid 12 wordt de eerste zin vervangen door: “De marktdeelnemer stelt de bevoegde met de afgifte van certificaten belaste autoriteit in kennis van elke wijziging die van invloed is op zijn LORI-record, en wel binnen dertig kalenderdagen na de datum waarop een dergelijke wijziging van kracht wordt.”; b) in lid 13 wordt de eerste alinea vervangen door: “De Commissie schorst de vereiste inzake voorafgaande registratie van de marktdeelnemers in het elektronische LORI-systeem wanneer de vereiste inzake de referentiehoeveelheid op grond van artikel 9, lid 9, is geschorst.”. 3) Lid 2 van artikel 14 wordt vervangen door: “2.   Als de met de afgifte van certificaten belaste autoriteit van de lidstaat van vestiging van de klager van mening is dat de klacht gegrond is, geeft zij gevolg aan die klacht met de controles die zij passend acht. Wanneer de gecontroleerde marktdeelnemer is gevestigd en voor btw-doeleinden is geregistreerd in een andere lidstaat dan de met de afgifte van certificaten belaste autoriteit die de klacht heeft ontvangen, dan biedt die met de afgifte van certificaten belaste autoriteit de nodige bijstand aan de met de afgifte van certificaten belaste autoriteit van de lidstaat waarin de marktdeelnemer is gevestigd en voor btw-doeleinden is geregistreerd en die de controle tijdig uitvoert. De met de afgifte van certificaten belaste autoriteit van de lidstaat waar de betrokken marktdeelnemer is gevestigd en voor btw-doeleinden is geregistreerd, registreert het resultaat van de controle in het elektronische LORI-systeem in de LORI-record van de marktdeelnemer.” . Artikel 2 Inwerkingtreding Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 januari 2023. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2020/760 van de Commissie van 17 december 2019 tot aanvulling van Verordening (EU) nr. 1308/2013 van het Europees Parlement en de Raad wat betreft de voorschriften voor het beheer van tariefcontingenten voor invoer en uitvoer waarvoor een certificaat verplicht is, en tot aanvulling van Verordening (EU) nr. 1306/2013 van het Europees Parlement en de Raad wat betreft het stellen van zekerheden bij het beheer van tariefcontingenten ( PB L 185 van 12.6.2020, blz. 1 ).",
  "source": "EUR LEX"
}