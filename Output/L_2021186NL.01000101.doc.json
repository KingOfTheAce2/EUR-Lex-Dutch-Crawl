{
  "url": "http://www.w3.org/1999/xhtml\"><!--",
  "content": "L_2021186NL.01000101.xml 27.5.2021 NL Publicatieblad van de Europese Unie L 186/1 VERORDENING (EU) 2021/840 VAN HET EUROPEES PARLEMENT EN DE RAAD van 20 mei 2021 tot vaststelling van een programma inzake uitwisselingen, bijstand en opleiding voor de bescherming van de euro tegen valsemunterij voor de periode 2021-2027 (het „Pericles IV-programma”) en tot intrekking van Verordening (EU) nr. 331/2014 HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 133, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van de Europese Centrale Bank ( 1 ) , Handelend volgens de gewone wetgevingsprocedure ( 2 ) , Overwegende hetgeen volgt: (1) De Unie en de lidstaten hebben zich ten doel gesteld de maatregelen vast te stellen die noodzakelijk zijn voor het gebruik van de euro als munteenheid. Die maatregelen omvatten de bescherming van de euro tegen valsemunterij en daarmee verband houdende fraude, teneinde de doeltreffendheid van de economie van de Unie te waarborgen en de houdbaarheid van de overheidsfinanciën veilig te stellen. (2) Verordening (EG) nr. 1338/2001 van de Raad ( 3 ) voorziet in de uitwisseling van informatie, samenwerking en wederzijdse bijstand waardoor een geharmoniseerd kader wordt geschapen voor de bescherming van de euro. De werking van die verordening werd bij Verordening (EG) nr. 1339/2001 van de Raad ( 4 ) uitgebreid tot de lidstaten die de euro niet als munteenheid hebben aangenomen, teneinde in de hele Unie een gelijkwaardig niveau van bescherming van de euro te bieden. (3) Acties ter bevordering van de uitwisseling van informatie en personeel en van technische en wetenschappelijke bijstand en gespecialiseerde opleiding dragen wezenlijk bij tot de bescherming van de munteenheid van de Unie tegen valsemunterij en daarmee verband houdende fraude en derhalve tot het realiseren van een hoog en gelijkwaardig beschermingsniveau in de hele Unie, terwijl wordt aangetoond dat de Unie in staat is om ernstige vormen van georganiseerde criminaliteit aan te pakken. Dergelijke acties kunnen ook helpen bij de aanpak van de gemeenschappelijke uitdagingen op het gebied van de bestrijding van georganiseerde criminaliteit, waaronder het witwassen van geld. (4) Een programma voor de bescherming van de euro tegen valsemunterij draagt bij tot de bewustmaking van burgers van de Unie, vergroot hun vertrouwen in de euro en verbetert de bescherming ervan, in het bijzonder door de voortdurende verspreiding van resultaten van door dat programma ondersteunde acties. (5) Gedegen bescherming van de euro tegen valsemunterij is een belangrijk onderdeel van een veilige en concurrerende economie van de Unie en houdt rechtstreeks verband met de doelstelling van de Unie om een doeltreffende werking van de economische en monetaire unie te bevorderen. (6) Eerdere steun voor dergelijke acties, door middel van de Besluiten 2001/923/EG ( 5 ) en 2001/924/EG ( 6 ) van de Raad, naderhand gewijzigd en verlengd bij de Besluiten 2006/75/EG ( 7 ) , 2006/76/EG ( 8 ) , 2006/849/EG ( 9 ) en 2006/850/EG ( 10 ) van de Raad en Verordening (EU) nr. 331/2014 van het Europees Parlement en de Raad ( 11 ) , heeft het mogelijk gemaakt om de acties van de Unie en de lidstaten op het gebied van de bescherming van de euro tegen valsemunterij te versterken. De doelstellingen van het programma voor de bescherming van de euro tegen valsemunterij voor de voorafgaande periode zijn met succes verwezenlijkt. (7) In 2017 heeft de Commissie een tussentijdse evaluatie van het bij Verordening (EU) nr. 331/2014 vastgestelde meerjarig actieprogramma (het “Pericles 2020-programma”) verricht, ondersteund door een onafhankelijk verslag. Het verslag was in het algemeen positief over het Pericles 2020-programma, maar er heerste ongerustheid over het beperkte aantal bevoegde autoriteiten dat aanvragen indiende om acties uit hoofde van het Pericles 2020-programma uit te voeren en over de kwaliteit van de belangrijkste prestatie-indicatoren die gebruikt werden om de resultaten van het Pericles 2020-programma te meten. In haar mededeling aan het Europees Parlement en de Raad over de tussentijdse evaluatie van het Pericles 2020-programma, en haar evaluatie vooraf in de vorm van het werkdocument dat haar voorstel vergezelt, is de Commissie, gezien de conclusies en aanbevelingen van de tussentijdse evaluatie, tot de conclusie gekomen dat de voortzetting van het Pericles 2020-programma na 2020 moet worden ondersteund, gezien de toegevoegde waarde ervan voor de Unie, het langetermijneffect ervan en de duurzaamheid van de acties ervan alsmede de bijdrage ervan aan het bestrijden van georganiseerde misdaad. (8) Het advies in de tussentijdse evaluatie luidde dat de in het kader van het Pericles 2020-programma gefinancierde acties moeten worden voortgezet, daarbij tegemoetkomend aan de behoefte om de indiening van aanvragen te vereenvoudigen, de differentiatie van begunstigden alsook de deelname van een zo groot mogelijk aantal bevoegde autoriteiten uit diverse landen aan de Pericles 2020-programma-activiteiten aan te moedigen, zich te blijven richten op nieuwe en terugkerende bedreigingen van namaak en de belangrijkste prestatie-indicatoren te stroomlijnen. (9) Er zijn vervalsingshotspots ontdekt in derde landen en vervalsing van de euro krijgt een steeds grotere internationale dimensie. Capaciteitsopbouw en opleidingsactiviteiten waaraan wordt deelgenomen door de bevoegde autoriteiten van derde landen moeten derhalve van essentieel belang worden geacht als het gaat om doeltreffende bescherming van de euro, en verder worden gestimuleerd in het kader van het voortzetten van het Pericles 2020-programma. (10) Er moet een nieuw programma voor de periode 2021-2027 (het “Pericles IV-programma”) worden vastgesteld. Er dient voor te worden gezorgd dat het Pericles IV-programma in overeenstemming is met andere relevante programma’s en acties, en deze aanvult. Voor de toepassing van het Pericles IV-programma dient de Commissie derhalve, in het kader van het in Verordening (EG) nr. 1338/2001 vermelde comité, het nodige overleg te plegen met de belangrijkste betrokken actoren, met name de door de lidstaten aangewezen bevoegde nationale autoriteiten, de Europese Centrale Bank (ECB), en Europol, ter evaluatie van de behoeften op het gebied van de bescherming van de euro, in het bijzonder met betrekking tot uitwisselingen, bijstand en opleiding. Bovendien moet de Commissie bij de tenuitvoerlegging van het Pericles IV-programma gebruikmaken van de ruime ervaring van de ECB wat betreft het geven van opleidingen en het verstrekken van informatie over valse eurobiljetten. (11) De horizontale financiële regels die het Europees Parlement en de Raad op grond van artikel 322 van het Verdrag betreffende de werking van de Europese Unie (VWEU) hebben vastgesteld, zijn op deze verordening van toepassing. Deze regels zijn neergelegd in Verordening (EU, Euratom) 2018/1046 van het Europees Parlement en de Raad ( 12 ) (het Financieel Reglement) en bepalen met name de procedure voor het opstellen en uitvoeren van de begroting door middel van subsidies, aanbestedingen, prijzen en indirecte uitvoering, en voorzien in controles op de verantwoordelijkheid van financiële actoren. De op grond van artikel 322 VWEU vastgestelde regels omvatten ook een algemeen conditionaliteitsregime ter bescherming van de Uniebegroting. (12) Aangezien de doelstellingen van deze verordening, namelijk de samenwerking bevorderen tussen de lidstaten onderling en tussen de Commissie en de lidstaten, met het oog op de bescherming van de euro tegen valsemunterij, zonder afbreuk te doen aan de verantwoordelijkheden van de lidstaten en met een efficiënter gebruik van middelen dan op nationaal niveau mogelijk zou zijn, de lidstaten ondersteunen bij de collectieve bescherming van de euro en het gebruik aanmoedigen van gemeenschappelijke Uniestructuren ter versterking van de samenwerking en de tijdige en uitgebreide uitwisseling van informatie tussen de bevoegde autoriteiten, niet voldoende door de lidstaten kunnen worden verwezenlijkt, maar vanwege de omvang en de gevolgen ervan beter door de Unie kunnen worden verwezenlijkt, kan de Unie, overeenkomstig het in artikel 5 van het Verdrag betreffende de Europese Unie neergelegde subsidiariteitsbeginsel, maatregelen nemen. Overeenkomstig het in hetzelfde artikel neergelegde evenredigheidsbeginsel gaat deze verordening niet verder dan nodig is om die doelstellingen te verwezenlijken. (13) Het Pericles IV-programma moet worden uitgevoerd in overeenstemming met het meerjarig financieel kader dat is vastgesteld bij Verordening (EU, Euratom) 2020/2093 van de Raad ( 13 ) . (14) Om eenvormige voorwaarden voor de uitvoering van het Pericles IV-programma te waarborgen, moeten aan de Commissie uitvoeringsbevoegdheden worden toegekend. De Commissie dient jaarlijkse werkprogramma’s vast te stellen waarin de prioriteiten, de verdeling van de begrotingsmiddelen en de beoordelingscriteria voor de subsidies voor acties worden bepaald. De uitzonderlijke en naar behoren gemotiveerde gevallen waarin een verhoging van het medefinancieringspercentage noodzakelijk is om de lidstaten meer economische flexibiliteit te bieden opdat zij de projecten ter bescherming en vrijwaring van de euro naar tevredenheid kunnen uitvoeren en voltooien, moeten een onderdeel zijn van de jaarlijkse werkprogramma’s. (15) Bij deze verordening worden de financiële middelen voor het Pericles IV-programma vastgesteld, die voor het Europees Parlement en de Raad in de loop van de jaarlijkse begrotingsprocedure het voornaamste referentiebedrag vormen in de zin van punt 18 van het Interinstitutioneel Akkoord van 16 december 2020 ( 14 ) . (16) Teneinde de voortgang van het Pericles IV-programma richting de verwezenlijking van de doelstellingen ervan effectief te kunnen meten, moet aan de Commissie de bevoegdheid worden overgedragen om overeenkomstig artikel 290 van het Verdrag betreffende de werking van de Europese Unie handelingen vast te stellen om de bijlage te wijzigen met betrekking tot de indicatoren wanneer dit noodzakelijk wordt geacht voor de evaluatie, alsook om deze verordening aan te vullen met bepalingen over de vaststelling van een monitoring- en evaluatiekader. Het is van bijzonder belang dat de Commissie bij haar voorbereidende werkzaamheden tot passende raadplegingen overgaat, onder meer op deskundigenniveau, en dat die raadplegingen gebeuren in overeenstemming met de beginselen die zijn vastgelegd in het Interinstitutioneel Akkoord van 13 april 2016 over beter wetgeven ( 15 ) . Met name om te zorgen voor gelijke deelname aan de voorbereiding van gedelegeerde handelingen ontvangen het Europees Parlement en de Raad alle documenten op hetzelfde tijdstip als de deskundigen van de lidstaten, en hebben hun deskundigen systematisch toegang tot de vergaderingen van de deskundigengroepen van de Commissie die zich bezighouden met de voorbereiding van de gedelegeerde handelingen. (17) Overeenkomstig het Financieel Reglement, Verordening (EU, Euratom) nr. 883/2013 van het Europees Parlement en de Raad ( 16 ) en Verordeningen (EG, Euratom) nr. 2988/95 ( 17 ) , (EG, Euratom) nr. 2185/96 ( 18 ) en (EU) 2017/1939 ( 19 ) van de Raad moeten de financiële belangen van de Unie worden beschermd door middel van evenredige maatregelen, onder meer op het gebied van preventie, opsporing, correctie en onderzoek van onregelmatigheden, onder meer maatregelen met betrekking tot fraude, terugvordering van verloren gegane, ten onrechte betaalde of onjuist bestede financiële middelen en, waar passend, met betrekking tot het opleggen van administratieve sancties. Met name heeft het Europees Bureau voor fraudebestrijding (OLAF) overeenkomstig Verordeningen (EG, Euratom) nr. 2185/96 en (EU, Euratom) nr. 883/2013 de bevoegdheid administratieve onderzoeken uit te voeren, met inbegrip van controles en verificaties ter plaatse, om vast te stellen of er sprake is van fraude, corruptie of andere onwettige activiteiten waardoor de financiële belangen van de Unie worden geschaad. Het Europees Openbaar Ministerie (EOM) is overeenkomstig Verordening (EU) 2017/1939 bevoegd over te gaan tot onderzoek en vervolging van strafbare feiten waardoor de financiële belangen van de Unie worden geschaad als bepaald in Richtlijn (EU) 2017/1371 van het Europees Parlement en de Raad ( 20 ) . Personen of entiteiten die financiële middelen van de Unie ontvangen, moeten overeenkomstig het Financieel Reglement ten volle meewerken aan de bescherming van de financiële belangen van de Unie, de nodige rechten en toegang verlenen aan de Commissie, OLAF, het EOM — wat betreft de lidstaten die deelnemen aan nauwere samenwerking overeenkomstig Verordening (EU) 2017/1939 — en de Europese Rekenkamer, en ervoor zorgen dat derden die betrokken zijn bij de uitvoering van financiële middelen van de Unie gelijkwaardige rechten verlenen. (18) De Commissie moet aan het Europees Parlement en de Raad een tussentijds evaluatieverslag over de uitvoering van het Pericles IV-programma uitbrengen, alsmede een definitief evaluatieverslag over de verwezenlijking van de doelstellingen van het programma. Overeenkomstig de punten 22 en 23 van het Interinstitutioneel Akkoord van 13 april 2016 over beter wetgeven moet het Pericles IV-programma worden geëvalueerd op basis van overeenkomstig specifieke monitoringvoorschriften verzamelde informatie, waarbij echter administratieve lasten, in het bijzonder voor de lidstaten, en overregulering moeten worden vermeden. Die voorschriften moeten, waar passend, meetbare indicatoren omvatten als maatstaf om de effecten van het Pericles IV-programma in de praktijk te evalueren. (19) Verordening (EU) nr. 331/2014 moet daarom worden ingetrokken. (20) Om ervoor te zorgen dat de steun voor het betrokken beleidsgebied ononderbroken doorloopt en dat de uitvoering van start kan gaan vanaf het begin van het meerjarig financieel kader 2021-2027, moet deze verordening met spoed in werking treden en met terugwerkende kracht van toepassing zijn vanaf 1 januari 2021, HEBBEN DE VOLGENDE VERORDENING VASTGESTELD: HOOFDSTUK I ALGEMENE BEPALINGEN Artikel 1 Onderwerp Deze verordening stelt een programma vast inzake uitwisselingen, bijstand en opleiding voor de bescherming van de euro tegen valsemunterij (het “Pericles IV-programma”) voor de periode van 1 januari 2021 tot en met 31 december 2027. In deze verordening worden de doelstellingen van het Pericles IV-programma, de begroting voor de periode 2021-2027, de vormen van Uniefinanciering en de regels voor de verstrekking van die financiering vastgelegd. Artikel 2 Doelstellingen van het programma 1.   De algemene doelstelling van het Pericles IV-programma is het voorkomen en bestrijden van valsemunterij en daarmee verband houdende fraude en het beschermen van de integriteit van de eurobiljetten en -munten teneinde het vertrouwen van burgers en bedrijven in de echtheid van deze bankbiljetten en munten te vergroten en aldus het vertrouwen in de economie van de Unie te versterken, terwijl de houdbaarheid van de overheidsfinanciën gewaarborgd wordt. 2.   De specifieke doelstelling van het Pericles IV-programma is het beschermen van eurobankbiljetten en -munten tegen valsemunterij en daarmee verband houdende fraude door de maatregelen van de lidstaten te ondersteunen en aan te vullen en de bevoegde nationale en uniale autoriteiten bij te staan bij hun inspanningen om onderling en met de Commissie een nauwe en regelmatige samenwerking en een uitwisseling van beste praktijken te ontwikkelen, waarbij in voorkomend geval ook derde landen en internationale organisaties worden betrokken. Artikel 3 Begroting 1.   De financiële middelen voor de uitvoering van het Pericles IV-programma voor de periode van 1 januari 2021 tot en met 31 december 2027 bedragen 6 193 284 EUR in lopende prijzen. 2.   De jaarlijkse kredieten worden door het Europees Parlement en de Raad toegestaan binnen de grenzen van het meerjarig financieel kader. 3.   Het in lid 1 genoemde bedrag kan worden gebruikt voor technische en administratieve bijstand bij de uitvoering van het Pericles IV-programma, zoals activiteiten op het gebied van voorbereiding, monitoring, controle, audit en evaluatie, met inbegrip van bedrijfsinformatietechnologiesystemen. Artikel 4 Uitvoering en vormen van Uniefinanciering 1.   Het Pericles IV-programma wordt uitgevoerd in direct beheer overeenkomstig het Financieel Reglement. 2.   Het Pericles IV-programma wordt door de Commissie in samenwerking met de lidstaten uitgevoerd door middel van regelmatige raadplegingen tijdens de verschillende uitvoeringsfasen van het Pericles IV-programma, waarbij de overeenstemming met de relevante maatregelen die worden genomen door andere bevoegde entiteiten, waaronder met name de ECB en Europol, wordt gewaarborgd en onnodige overlapping wordt voorkomen. Hiertoe houdt de Commissie bij de voorbereiding van de werkprogramma’s uit hoofde van artikel 10 rekening met de bestaande en geplande werkzaamheden van de ECB en Europol ter bestrijding van eurovalsemunterij en daarmee verband houdende fraude. 3.   Financiële steun uit hoofde van het Pericles IV-programma voor de in artikel 6 vermelde subsidiabele acties wordt verstrekt in de vorm van subsidies of aanbestedingen. Artikel 5 Gezamenlijke acties 1.   Acties uit hoofde van het Pericles IV-programma kunnen gezamenlijk worden georganiseerd door de Commissie en andere partners met relevante deskundigheid, zoals: a) de nationale centrale banken en de ECB; b) de nationale analysecentra en de nationale centra voor de analyse van muntstukken; c) het Europees Technisch en Wetenschappelijk Centrum en de munthuizen; d) Europol, Eurojust en Interpol; e) de nationale centra voor de bestrijding van valsemunterij waarin voorzien is bij artikel 12 van het Internationale Verdrag van Genève van 20 april 1929 ( 21 ) ter bestrijding van de valsemunterij, alsmede andere diensten die gespecialiseerd zijn in de preventie, opsporing en rechtshandhaving met betrekking tot valsemunterij; f) de betrokken gespecialiseerde organen op het gebied van reprografie- en legaliseringstechniek, drukkers en graveurs; g) andere dan de in de punten a) tot en met f) bedoelde organen met een bijzondere deskundigheid, eventueel ook in derde landen en met name in toetredende staten en kandidaat-lidstaten, en h) private entiteiten die technische kennis hebben ontwikkeld en die kennis hebben aangetoond of gespecialiseerde teams voor het opsporen van vervalste bankbiljetten en munten. 2.   Indien de subsidiabele acties gezamenlijk door de Commissie en de ECB, Eurojust, Europol of Interpol worden georganiseerd, worden de daaruit voortvloeiende kosten onder hen verdeeld. In elk geval draagt elk van hen de reis- en verblijfkosten van zijn eigen gastsprekers. HOOFDSTUK II SUBSIDIABILITEIT Artikel 6 In aanmerking komende acties 1.   Uit hoofde van het Pericles IV-programma wordt, onder de voorwaarden die zijn vastgelegd in de in artikel 10 bedoelde jaarlijkse werkprogramma’s, financiële steun verleend voor de volgende acties: a) de uitwisseling en verspreiding van informatie, in het bijzonder door het organiseren van workshops, bijeenkomsten en seminars, met inbegrip van opleiding, doelgerichte plaatsing en uitwisseling van personeel van bevoegde nationale autoriteiten en andere soortgelijke acties. De uitwisseling van informatie heeft onder meer betrekking op: — beste werkwijzen ter voorkoming van valsemunterij en fraude in verband met de euro; — methoden voor het toezicht op en de analyse van de economische en financiële gevolgen van valsemunterij; — de werking van databanken en systemen voor vroegtijdige waarschuwing; — het gebruik van opsporingsinstrumenten, waaronder computerondersteunde opsporingsinstrumenten; — de onderzoeks- en opsporingsmethoden; — wetenschappelijke bijstand, waaronder follow-up van nieuwe ontwikkelingen; — de bescherming van de euro buiten de Unie; — onderzoeksacties; — de terbeschikkingstelling van specifieke operationele deskundigheid; b) technische, wetenschappelijke en operationele bijstand die noodzakelijk wordt geacht in het kader van het Pericles IV-programma, waaronder met name: — alle passende maatregelen waarbij op het niveau van de Unie leermiddelen worden ontwikkeld, zoals een handboek over de wetgeving van de Unie, informatiebulletins, praktische handleidingen, glossaria en lexicons, databanken, met name op het gebied van wetenschappelijke bijstand of technologiebewaking of ondersteunende computertoepassingen, zoals software; — relevante studies met een multidisciplinaire en transnationale dimensie, inclusief onderzoek naar innovatieve veiligheidskenmerken; — de ontwikkeling van instrumenten en methoden voor technische ondersteuning ter bevordering van opsporingsacties op het niveau van de Unie; — steun voor samenwerking bij operaties waarbij minstens twee landen zijn betrokken, mits dergelijke steun niet beschikbaar kan worden gesteld in het kader van andere programma’s van instellingen en organen van de Unie; c) de aanschaf van apparatuur die in de bestrijding van valsemunterij gespecialiseerde autoriteiten van derde landen gebruiken voor de bescherming van de euro tegen valsemunterij, in overeenstemming met artikel 7, lid 2. 2.   Het Pericles IV-programma houdt rekening met de transnationale en multidisciplinaire aspecten van de bestrijding van valsemunterij door zich te richten op de deelname van de volgende groepen: a) personeel van instanties die betrokken zijn bij de opsporing en bestrijding van valsemunterij, in het bijzonder de politiediensten, douane en de financiële autoriteiten, overeenkomstig hun specifieke nationale bevoegdheden; b) het personeel van inlichtingendiensten; c) vertegenwoordigers van de nationale centrale banken, de munthuizen, commerciële banken en andere financiële intermediairs, met name wat betreft de verplichtingen van de financiële instellingen; d) magistraten en op dit gebied gespecialiseerde juristen en leden van de rechterlijke macht; e) alle overige betrokken gespecialiseerde groepen, zoals de kamers van koophandel en industrie of vergelijkbare structuren die toegang kunnen verschaffen tot het midden- en kleinbedrijf, detailhandelaren en geldtransportbedrijven. 3.   De groepen waarvan sprake is in lid 2 kunnen deelnemers uit derde landen omvatten. HOOFDSTUK III SUBSIDIES Artikel 7 Subsidies 1.   De toekenning en het beheer van subsidies uit hoofde van het Pericles IV-programma geschieden overeenkomstig titel VIII van het Financieel Reglement. 2.   Bij acties die met subsidies worden uitgevoerd, mag de aankoop van apparatuur niet het enige onderdeel van de subsidieovereenkomst zijn. Artikel 8 Medefinancieringspercentages Het medefinancieringspercentage voor subsidies die uit hoofde van het Pericles IV-programma worden verleend, bedraagt niet meer dan 75 % van de subsidiabele kosten. In uitzonderlijke en naar behoren gemotiveerde gevallen, die in het in artikel 10 genoemde jaarlijkse werkprogramma worden vastgelegd, bedraagt de medefinanciering niet meer dan 90 % van de subsidiabele kosten. Artikel 9 Subsidiabele entiteiten De entiteiten die uit hoofde van het Pericles IV-programma voor financiering in aanmerking komen, zijn de bevoegde nationale autoriteiten als gedefinieerd in artikel 2, punt b), van Verordening (EG) nr. 1338/2001. HOOFDSTUK IV PROGRAMMERING, TOEZICHT EN EVALUATIE Artikel 10 Werkprogramma’s 1.   De Commissie stelt ter uitvoering van het Pericles IV-programma werkprogramma’s vast als bedoeld in artikel 110 van het Financieel Reglement. 2.   In het geval van subsidies specificeert het werkprogramma, naast de vereisten van artikel 110 van het Financieel Reglement, de essentiële selectie- en toekenningscriteria en het maximaal mogelijke medefinancieringspercentage. Artikel 11 Uitoefening van de bevoegdheidsdelegatie 1.   De bevoegdheid om gedelegeerde handelingen vast te stellen, wordt aan de Commissie toegekend onder de in dit artikel neergelegde voorwaarden. 2.   De in artikel 12, lid 2, bedoelde bevoegdheidsdelegatie wordt aan de Commissie verleend van 1 januari 2021 tot en met 31 december 2027. 3.   Het Europees Parlement of de Raad kan de in artikel 12, lid 2, bedoelde bevoegdheidsdelegatie te allen tijde intrekken. Het besluit tot intrekking beëindigt de delegatie van de in dat besluit genoemde bevoegdheid. Het wordt van kracht op de dag na die van de bekendmaking ervan in het Publicatieblad van de Europese Unie of op een daarin genoemde latere datum. Het laat de geldigheid van de reeds van kracht zijnde gedelegeerde handelingen onverlet. 4.   Vóór de vaststelling van een gedelegeerde handeling raadpleegt de Commissie de door elke lidstaat aangewezen deskundigen overeenkomstig de beginselen die zijn neergelegd in het Interinstitutioneel Akkoord van 13 april 2016 over beter wetgeven. 5.   Zodra de Commissie een gedelegeerde handeling heeft vastgesteld, doet zij daarvan gelijktijdig kennisgeving aan het Europees Parlement en de Raad. 6.   Een overeenkomstig artikel 12, lid 2, vastgestelde gedelegeerde handeling treedt alleen in werking indien het Europees Parlement noch de Raad daartegen binnen een termijn van drie maanden na de kennisgeving van de handeling aan het Europees Parlement en de Raad bezwaar heeft gemaakt, of indien zowel het Europees Parlement als de Raad voor het verstrijken van die termijn de Commissie hebben medegedeeld dat zij daartegen geen bezwaar zullen maken. Die termijn wordt op initiatief van het Europees Parlement of de Raad met drie maanden verlengd. Artikel 12 Toezicht 1.   De bijlage bevat indicatoren voor de rapportage over de voortgang van het Pericles IV-programma bij de verwezenlijking van de in artikel 2 genoemde specifieke doelstelling. 2.   Om de voortgang van het Pericles IV-programma richting doelstellingen effectief te kunnen meten, wordt de Commissie overeenkomstig artikel 11 gemachtigd om gedelegeerde handelingen vast te stellen om de bijlage te wijzigen met betrekking tot de indicatoren wanneer dit noodzakelijk wordt geacht voor de evaluatie, alsook om deze verordening aan te vullen met bepalingen over de vaststelling van een monitoring- en evaluatiekader. 3.   De Commissie verstrekt het Europees Parlement, de Raad en de ECB jaarlijks informatie over de resultaten van het Pericles IV-programma, rekening houdend met de kwantitatieve en kwalitatieve indicatoren in de bijlage. 4.   De deelnemende landen en andere begunstigden verstrekken de Commissie alle gegevens en informatie die nodig zijn voor het toezicht op en de evaluatie van het Pericles IV-programma. Artikel 13 Evaluatie 1.   Er wordt een onafhankelijke tussentijdse evaluatie van het programma uitgevoerd zodra voldoende informatie over de uitvoering van het programma beschikbaar is, maar uiterlijk vier jaar nadat met de uitvoering van het Pericles IV-programma is begonnen. 2.   Aan het einde van de uitvoering van het Pericles IV-programma, maar uiterlijk twee jaar na afloop van de in artikel 1 genoemde periode, voert de Commissie een eindevaluatie van het programma uit. 3.   De Commissie deelt de conclusies van de evaluaties samen met haar opmerkingen mee aan het Europees Parlement, de Raad en de ECB. HOOFDSTUK V OVERGANGS- EN SLOTBEPALINGEN Artikel 14 Informatie, communicatie en zichtbaarheid 1.   De ontvangers van financiering van de Unie erkennen de oorsprong van die financiering en waarborgen de zichtbaarheid van de financiering van de Unie, met name wanneer zij de acties en de resultaten ervan promoten, door meerdere doelgroepen, waaronder de media en het grote publiek, op samenhangende, doeltreffende en evenredige wijze te informeren. 2.   De Commissie voert informatie- en communicatieacties uit met betrekking tot het Pericles IV-programma alsmede de krachtens het Pericles IV-programma ondernomen acties en de behaalde resultaten. 3.   De aan het Pericles IV-programma toegewezen financiële middelen dragen tevens bij aan de institutionele communicatie over de politieke prioriteiten van de Unie, voor zover die prioriteiten verband houden met de in artikel 2 bedoelde doelstellingen. Artikel 15 Intrekking Verordening (EU) nr. 331/2014 wordt ingetrokken met ingang van 1 januari 2021. Artikel 16 Overgangsbepaling 1.   Deze verordening doet geen afbreuk aan de voortzetting of de wijziging van de krachtens Verordening (EU) nr. 331/2014 begonnen acties, die op die acties van toepassing blijft tot zij worden afgesloten. 2.   De financiële middelen voor het Pericles IV-Programma kunnen tevens de uitgaven dekken voor de technische en administratieve bijstand die noodzakelijk zijn om de overgang te waarborgen tussen het Pericles IV-Programma en de maatregelen die zijn vastgesteld op grond van Verordening (EU) nr. 331/2014. Artikel 17 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2021. Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 20 mei 2021. Voor het Europees Parlement De voorzitter D. M. SASSOLI Voor de Raad De voorzitter A. P. ZACARIAS ( 1 ) PB C 378 van 19.10.2018, blz. 2 . ( 2 ) Standpunt van het Europees Parlement van 13 februari 2019 (nog niet bekendgemaakt in het Publicatieblad) en standpunt van de Raad in eerste lezing van 13 april 2021 (nog niet bekendgemaakt in het Publicatieblad). Standpunt van het Europees Parlement van 18 mei 2021 (nog niet bekendgemaakt in het Publicatieblad). ( 3 ) Verordening (EG) nr. 1338/2001 van de Raad van 28 juni 2001 tot vaststelling van maatregelen die noodzakelijk zĳn voor de bescherming van de euro tegen valsemunterĳ ( PB L 181 van 4.7.2001, blz. 6 ). ( 4 ) Verordening (EG) nr. 1339/2001 van de Raad van 28 juni 2001 houdende uitbreiding van de werking van Verordening (EG) nr. 1338/2001 tot vaststelling van maatregelen die noodzakelĳk zĳn voor de bescherming van de euro tegen valsemunterĳ, tot de lidstaten die de euro niet als munteenheid hebben aangenomen ( PB L 181 van 4.7.2001, blz. 11 ). ( 5 ) Besluit 2001/923/EG van de Raad van 17 december 2001 tot vaststelling van een actieprogramma inzake uitwisselingen, bijstand en opleiding voor de bescherming van de euro tegen valsemunterij (programma “Pericles”) ( PB L 339 van 21.12.2001, blz. 50 ). ( 6 ) Besluit 2001/924/EG van de Raad van 17 december 2001 houdende uitbreiding van de werking van het besluit tot vaststelling van een actieprogramma inzake uitwisselingen, bijstand en opleiding, voor de bescherming van de euro tegen valsemunterij (programma “Pericles”) tot de lidstaten die de euro niet als munteenheid hebben aangenomen ( PB L 339 van 21.12.2001, blz. 55 ). ( 7 ) Besluit 2006/75/EG van de Raad van 30 januari 2006 tot wijziging en uitbreiding van de werking van Besluit 2001/923/EG tot vaststelling van een actieprogramma inzake uitwisselingen, bijstand en opleiding voor de bescherming van de euro tegen valsemunterij (programma Pericles) ( PB L 36 van 8.2.2006, blz. 40 ). ( 8 ) Besluit 2006/76/EG van de Raad van 30 januari 2006 waarbij de toepassing van Besluit 2006/75/EG tot wijziging en uitbreiding van de werking van Besluit 2001/923/EG tot vaststelling van een actieprogramma inzake uitwisselingen, bijstand en opleiding voor de bescherming van de euro tegen valsemunterij (programma Pericles) wordt uitgebreid tot de niet-deelnemende lidstaten ( PB L 36 van 8.2.2006, blz. 42 ). ( 9 ) Besluit 2006/849/EG van de Raad van 20 november 2006 tot wijziging en uitbreiding van de werking van Besluit 2001/923/EG tot vaststelling van een actieprogramma inzake uitwisselingen, bijstand en opleiding voor de bescherming van de euro tegen valsemunterij (programma Pericles) ( PB L 330 van 28.11.2006, blz. 28 ). ( 10 ) Besluit 2006/850/EG van de Raad van 20 november 2006 waarbij de toepassing van Besluit 2006/849/EG tot wijziging en uitbreiding van de werking van Besluit 2001/923/EG tot vaststelling van een actieprogramma inzake uitwisselingen, bijstand en opleiding voor de bescherming van de euro tegen valsemunterij (programma Pericles) wordt uitgebreid tot de niet-deelnemende lidstaten ( PB L 330 van 28.11.2006, blz. 30 ). ( 11 ) Verordening (EU) nr. 331/2014 van het Europees Parlement en de Raad van 11 maart 2014 tot vaststelling van een programma inzake uitwisselingen, bijstand en opleiding voor de bescherming van de euro tegen valsemunterij (programma “Pericles 2020”) en tot intrekking van de Besluiten 2001/923/EG, 2001/924/EG, 2006/75/EG, 2006/76/EG, 2006/849/EG en 2006/850/EG van de Raad ( PB L 103 van 5.4.2014, blz. 1 ). ( 12 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ). ( 13 ) Verordening (EU, Euratom) 2020/2093 van de Raad van 17 december 2020 tot bepaling van het meerjarig financieel kader voor de jaren 2021-2027 ( PB L 433 I van 22.12.2020, blz. 11 ). ( 14 ) Interinstitutioneel Akkoord van 16 december 2020 tussen het Europees Parlement, de Raad van de Europese Unie en de Europese Commissie betreffende begrotingsdiscipline, samenwerking in begrotingszaken en goed financieel beheer, alsmede betreffende nieuwe eigen middelen, met inbegrip van een routekaart voor de invoering van nieuwe eigen middelen ( PB L 433 I van 22.12.2020, blz. 28 ). ( 15 ) PB L 123 van 12.5.2016, blz. 1 . ( 16 ) Verordening (EU, Euratom) nr. 883/2013 van het Europees Parlement en de Raad van 11 september 2013 betreffende onderzoeken door het Europees Bureau voor fraudebestrijding (OLAF) en tot intrekking van Verordening (EG) nr. 1073/1999 van het Europees Parlement en de Raad en Verordening (Euratom) nr. 1074/1999 van de Raad ( PB L 248 van 18.9.2013, blz. 1 ). ( 17 ) Verordening (EG, Euratom) nr. 2988/95 van de Raad van 18 december 1995 betreffende de bescherming van de financiële belangen van de Europese Gemeenschappen ( PB L 312 van 23.12.1995, blz. 1 ). ( 18 ) Verordening (Euratom, EG) nr. 2185/96 van de Raad van 11 november 1996 betreffende de controles en verificaties ter plaatse die door de Commissie worden uitgevoerd ter bescherming van de financiële belangen van de Europese Gemeenschappen tegen fraudes en andere onregelmatigheden ( PB L 292 van 15.11.1996, blz. 2 ). ( 19 ) Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie (“EOM”) ( PB L 283 van 31.10.2017, blz. 1 ). ( 20 ) Richtlijn (EU) 2017/1371 van het Europees Parlement en de Raad van 5 juli 2017 betreffende de strafrechtelijke bestrijding van fraude die de financiële belangen van de Unie schaadt ( PB L 198 van 28.7.2017, blz. 29 ). ( 21 ) Volkenbond, Recueil des Traités, nr. 2623 (1931), blz. 372. BIJLAGE INDICATOREN VOOR DE EVALUATIE VAN HET PERICLES IV-PROGRAMMA Het Pericles IV-programma wordt nauwlettend gemonitord op basis van een reeks indicatoren die bestemd zijn om, tegen een minimum aan administratieve lasten en kosten, te meten in hoeverre de algemene en specifieke doelstellingen van het Pericles IV-programma zijn verwezenlijkt. Daartoe worden gegevens verzameld met betrekking tot de volgende reeks sleutelindicatoren: a) het aantal ontdekte valse euro; b) het aantal ontmantelde illegale werkplaatsen; c) het aantal bevoegde autoriteiten die aanvragen voor het Pericles IV-programma hebben ingediend; d) het tevredenheidspercentage van de deelnemers aan de door het Pericles IV-programma gefinancierde acties, en e) de feedback van deelnemers die reeds aan eerdere Pericles-acties hebben deelgenomen over de impact van het Pericles IV-programma op hun activiteiten op het gebied van de bescherming van de euro tegen valsemunterij. De gegevens en informatie voor de kernprestatie-indicatoren worden jaarlijks als volgt door de Commissie en de begunstigden van het Pericles IV-programma verzameld: — de Commissie verzamelt de gegevens met betrekking tot het aantal valse euromunten en -bankbiljetten; — de Commissie verzamelt de gegevens met betrekking tot het aantal ontmantelde illegale werkplaatsen; — de Commissie verzamelt de gegevens met betrekking tot het aantal bevoegde autoriteiten die aanvragen voor het Pericles IV-programma hebben ingediend; — de Commissie en de begunstigden van het Pericles IV-programma verzamelen de gegevens met betrekking tot het tevredenheidspercentage van de deelnemers over de uit het Pericles IV-programma gefinancierde acties; — de Commissie en de begunstigden van het Pericles IV-programma verzamelen de gegevens met betrekking tot de feedback van deelnemers die reeds aan eerdere Pericles-acties hebben deelgenomen over de impact van het Pericles IV-programma op hun activiteiten op het gebied van de bescherming van de euro tegen valsemunterij.",
  "source": "EUR LEX"
}