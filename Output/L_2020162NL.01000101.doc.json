{
  "url": "http://www.w3.org/1999/xhtml\">",
  "content": "L_2020162NL.01000101.xml 26.5.2020 NL Publicatieblad van de Europese Unie L 162/1 UITVOERINGSVERORDENING (EU) 2020/693 VAN DE COMMISSIE van 15 mei 2020 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN‐code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 mei 2020. Voor de Commissie, namens de voorzitter, Philip KERMODE Waarnemend directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een band, vervaardigd van gelegeerd staal (ander dan roestvrij staal), met een breedte van ongeveer 30 mm en een dikte van ongeveer 0,02 mm, aangeboden in rollen. Het artikel heeft een op alle plaatsen gelijke dwarsdoorsnede in de vorm van een rechthoek. De oppervlakte ervan is niet behandeld. Het artikel is vervaardigd door middel van een continugiettechniek, smeltspinnen genoemd. Het is ontworpen om te worden gebruik in de elektrische industrie, bijvoorbeeld voor de productie van transformatorkernen, sensorkernen, kernen voor verzadigbare reactoren, magnetische versterkers, kralen en pulscompressoren. 7228 60 80 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 1 m) op hoofdstuk 72 en de tekst van de GN-codes 7228, 7228 60  en 7228 60 80 . Gezien de objectieve kenmerken en eigenschappen ervan voldoet het artikel aan de definitie van “staven” in aantekening 1 m) op hoofdstuk 72 aangezien het een op alle plaatsen gelijke dwarsdoorsnede heeft in de vorm van een rechthoek. Daarom wordt het artikel beschouwd als een daarin gedefinieerde staaf. Het artikel wordt vervaardigd door smeltspinnen, hetgeen een andere metaalbewerkingstechniek is dan walsen. Voorts betreft het productieproces een continugiettechniek en geen spuitgiettechniek, waardoor aantekening 3 op hoofdstuk 72 niet van toepassing is. Daarom is indeling onder post 7226 als gewalste platte producten van ander gelegeerd staal, met een breedte van minder dan 600 mm, of onder post 7227 als walsdraad, uitgesloten. Het artikel moet daarom worden ingedeeld onder GN-code 7228 60 80  als andere staven van ander gelegeerd staal.",
  "source": "EUR LEX"
}