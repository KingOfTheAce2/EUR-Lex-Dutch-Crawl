{
  "url": "http://www.w3.org/1999/xhtml\">",
  "content": "L_2017204NL.01008001.xml 5.8.2017 NL Publicatieblad van de Europese Unie L 204/80 UITVOERINGSVERORDENING (EU) 2017/1423 VAN DE COMMISSIE van 4 augustus 2017 tot wijziging van Verordening (EU) 2016/44 van de Raad betreffende beperkende maatregelen in verband met de situatie in Libië DE EUROPESE COMMISSIE, Gezien het Verdrag betreffende de werking van de Europese Unie, Gezien Besluit (GBVB) 2015/1333 van de Raad van 31 juli 2015 betreffende beperkende maatregelen in het licht van de situatie in Libië en tot intrekking van Besluit 2011/137/GBVB ( 1 ) , Gezien Verordening (EU) 2016/44 van de Raad van 18 januari 2016 betreffende beperkende maatregelen in het licht van de situatie in Libië en tot intrekking van Verordening (EU) nr. 204/2011 ( 2 ) , en met name artikel 20, onder b), Overwegende hetgeen volgt: (1) In bijlage V bij Verordening (EU) 2016/44 worden de vaartuigen opgesomd die door het Sanctiecomité van de VN zijn aangewezen als bedoeld in punt 11 van Resolutie 2146 (2014) van de VN-Veiligheidsraad. Op die vaartuigen zijn op grond van die verordening een aantal verbodsbepalingen van toepassing, waaronder een verbod op het laden, vervoeren of lossen van ruwe olie uit Libië en op toegang tot havens op het grondgebied van de Unie. (2) Op 21 juli 2017 heeft het Comité van de Veiligheidsraad van de Verenigde Naties het vaartuig Capricorn toegevoegd aan de lijst van vaartuigen waarop beperkende maatregelen van toepassing zijn. Bijlage V bij Verordening (EU) 2016/44 moet daarom dienovereenkomstig worden gewijzigd. (3) Teneinde de effectiviteit van de maatregelen waarin deze verordening voorziet te waarborgen, dient deze verordening onmiddellijk in werking te treden, HEEFT DE VOLGENDE VERORDENING VASTGESTELD: Artikel 1 Bijlage V bij Verordening (EU) 2016/44 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 augustus 2017. Voor de Commissie, namens de voorzitter, Hoofd van de dienst Instrumenten voor het buitenlands beleid ( 1 ) PB L 206 van 1.8.2015, blz. 34 . ( 2 ) PB L 12 van 19.1.2016, blz. 1 . BIJLAGE Bijlage V bij Verordening (EU) 2016/44 wordt vervangen door: „BIJLAGE V LIJST VAN IN ARTIKEL 1, ONDER H), EN ARTIKEL 15 BEDOELDE VAARTUIGEN EN TOEPASSELIJKE MAATREGELEN ALS BEPAALD DOOR HET SANCTIECOMITÉ Naam: CAPRICORN Op de lijst geplaatst uit hoofde van de punten 10 a) en 10 b) van Resolutie 2146 (2014), als uitgebreid en gewijzigd bij Resolutie 2362 (2017), lid 2 (verboden te laden, te vervoeren of te lossen; verboden havens binnen te lopen). Overeenkomstig punt 11 van Resolutie 2146 is deze vermelding geldig van 21 juli tot en met 21 oktober 2017, tenzij deze eerder wordt beëindigd door het Comité overeenkomstig punt 12 van Resolutie 2146. Vlaggenstaat: Tanzania. Aanvullende informatie Vanaf 16 juli 2017 bevond het vaartuig zich voor de kust van Cyprus.. ”",
  "source": "EUR LEX"
}