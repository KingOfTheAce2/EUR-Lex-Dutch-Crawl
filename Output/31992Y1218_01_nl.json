{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992Y1218(01):NL:HTML\">",
  "content": "EUR-Lex - 31992Y1218(01) - NL Avis juridique important | 31992Y1218(01) Resolutie van de Raad van 7 december 1992 over een goede werking van de interne markt Publicatieblad Nr. C 334 van 18/12/1992 blz. 0001 - 0003 RESOLUTIE VAN DE RAAD van 7 december 1992 over een goede werking van de interne markt (92/C 334/01) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, zoals gewijzigd bij de Europese Akte, Gezien de verslagen van de Commissie aan het Europees Parlement en aan de Raad betreffende de tenuitvoerlegging van het Witboek over de voltooiing van de Interne Markt, Gezien de Verklaring betreffende de tenuitvoerlegging van het Gemeenschapsrecht die op 7 februari 1992 is aangenomen door de Intergouvernementele Conferentie en aan het Verdrag betreffende de Europese Unie is gehecht, Gezien de conclusies betreffende de afschaffing van de grenscontroles die de Raad heeft aangenomen op 14 mei 1992, Overwegende dat de interne markt een ruimte zonder binnengrenzen zal omvatten waarin het vrije verkeer van goederen, personen, diensten en kapitaal is gewaarborgd overeenkomstig de bepalingen van het Verdrag; Overwegende dat deze resolutie is bedoeld om verder denkwerk over de praktische stappen in verband met een goede werking van de interne markt te stimuleren; Overwegende dat de Gemeenschap acties zal ontwikkelen en voeren die leiden tot de versterking van haar economische en sociale samenhang; Overwegende dat in de conclusies van de Europese Raad van Lissabon van juni 1992 is erkend dat de aandacht in toenemende mate moet uitgaan naar het waarborgen dat de interne markt na 1992 billijk en doeltreffend zal werken; Overwegende dat deze zelfde Europese Raad de ter zake bevoegde instellingen heeft verzocht vóór 1 januari 1993 de nodige stappen te ondernemen om dit doel veilig te stellen en hierbij voort te bouwen op het werk dat reeds door de Commissie en de Raad op  dit gebied is verricht; Overwegende dat de bepalingen van het Verdrag tijdig ten uitvoer moeten worden gelegd; Overwegende dat in de mechanismen voor de tenuitvoerlegging van afzonderlijke Gemeenschapsmaatregelen en in de rechtsmiddelen rekening moet worden gehouden met de specifieke behoeften van elke sector; Overwegende dat het wenselijk is dat de met de tenuitvoerlegging belaste ambtenaren en diensten in de Lid-Staten directe contacten onderhouden over zaken waarbij wederzijdse belangen in het geding zijn, en erkennende dat het uitwisselingsprogramma voor  met tenuitvoerlegging belaste ambtenaren hiertoe zal bijdragen; Overwegende dat de transnationale telematica en andere communicatie- en informatienetwerken dringend moeten worden versterkt naar aanleiding van de afschaffing van controles aan de grenzen; dat ook dringend moet worden onderzocht of aanvullende  transnationale telematicanetwerken dienen te worden opgezet om de doeltreffende tenuitvoerlegging van de wetgeving betreffende de interne markt te waarborgen; Overwegende dat de consumenten en het bedrijfsleven de zekerheid moeten hebben dat zij ten volle en op billijke wijze profijt kunnen trekken van de interne markt, dat problemen snel worden opgelost en dat een doeltreffende en samenhangende reactie op  basis van overeengekomen criteria kan worden verkregen door degenen die hierop recht hebben; Overwegende dat problemen die de soepele werking van de maatregelen betreffende de interne markt in de weg staan, snel en efficiënt moeten worden aangepakt; Overwegende dat bij de toepassing van de wetgeving inzake de interne markt rekening moet worden gehouden met de noodzaak om de met de tenuitvoerlegging belaste autoriteiten en diensten in de Lid-Staten geen overbodige lasten op te leggen, 1.  wijst erop dat hij vastbesloten is ervoor te zorgen dat de interne markt een ruimte zonder binnengrenzen omvat, waarin het vrije verkeer van goederen, personen, diensten en kapitaal gewaarborgd is volgens de bepalingen van het Verdrag, 2. wijst erop dat hij vastbesloten is ervoor te zorgen dat de interne markt ten behoeve van alle burgers van de  Gemeenschap doeltreffend werkt en de vier vrijheden worden gerealiseerd, waardoor de consument het voordeel heeft van een grotere keuze van  goederen en diensten van hoge kwaliteit, en de concurrentiepositie van EG-ondernemingen, met inbegrip van kleine en middelgrote ondernemingen, wordt verbeterd, 3. staat positief tegenover het initiatief van de Commissie een Groep op hoog niveau in te stellen, onder voorzitterschap van de heer Peter Sutherland, die verslag zal uitbrengen over de werking van de interne markt, evenals tegenover het voornemen van  de Commissie om de Raad en het Europees Parlement tijdig voor de Europese Raad van Edinburgh in kennis te stellen van haar antwoord op de aanbevelingen van deze Groep; verbindt zich er tevens toe, de mededeling van de Commissie over dit verslag met  bekwame spoed te behandelen, 4. acht het, om de voordelen van de interne markt te plukken, van wezenlijk belang dat de Lid-Staten de maatregelen inzake die markt duidelijk, accuraat en tijdig in eigen wetgeving omzetten, 5. wijst op het belang van een nog nauwer partnerschap tussen de Lid-Staten onderling en tussen de Lid-Staten en de Commissie, en op de noodzaak van samenwerking in een geest van wederzijds respect en bundeling van krachten om alle verplichtingen van  de interne markt na te komen, VERZOEKT DE COMMISSIE: 6. de haar toegekende uitvoerende bevoegdheden uit te oefenen en alle verdere voorstellen in te dienen die nodig zijn om de voltooiing van de interne markt te waarborgen, 7. tegen eind januari 1993 alle praktische regelingen voor te stellen die kunnen bijdragen tot een vlotte werking van de interne markt en, zo nodig, tegen eind maart 1993 de vereiste initiatieven te nemen, 8. ten behoeve van de Raad en het Europees Parlement een jaarverslag op te stellen over de werking van de interne markt, met opmerkingen over zowel de geboekte vooruitgang als de geconstateerde moeilijkheden, met het oog op een evaluatie van de werking  van de interne markt, 9. aan de Raad regelmatig verslag te blijven uitbrengen over de tenuitvoerlegging door de Lid-Staten, totdat alle maatregelen volledig ten uitvoer zijn gelegd in alle Lid-Staten waar zij van toepassing zijn, en erop toe te zien dat waar aanvullende  voorschriften en definities op communautair niveau nodig zijn voor het omzetten van Gemeenschapsmaatregelen, deze tijdig worden gegeven, 10. in de loop van 1996 een algemene analyse in te dienen over de doeltreffendheid van de maatregelen die zijn getroffen voor de totstandbrenging van de interne markt, waarbij inzonderheid wordt gelet op het effect daarvan voor het streven om in de  gehele Gemeenschap een harmonische en evenwichtige ontwikkeling van de economische activiteiten te bevorderen, alsmede een duurzame, niet-inflatoire en milieuvriendelijke groei, een hoge mate van convergentie van de economische prestaties en een hoog  niveau van werkgelegenheid en sociale bescherming tot stand te brengen, de levensstandaard en de kwaliteit van het leven te verhogen en bij te dragen tot de economische en sociale samenhang en de solidariteit onder de Lid-Staten. In deze analyse zou  voorts het effect op de verbetering van de competitiviteit van het Europese bedrijfsleven op de wereldmarkten aan de orde moeten komen, 11. overeenkomstig haar toezegging tijdens de Europese Raad van Birmingham, alvorens nieuwe wetgeving met betrekking tot de interne markt voor te stellen, waar mogelijk, uitvoeriger raadplegingen te houden, hetgeen overleg met alle Lid-Staten alsmede  een systematischer gebruik van overlegdocumenten (groenboeken) kan impliceren, 12. nauwlettend toe te zien op de tenuitvoerlegging van alle wetgeving betreffende de interne markt, ten einde een evenwichtige vooruitgang in alle betrokken sectoren te garanderen. In dit verband dient aandacht te worden besteed aan de terreinen die  een specifieke problematiek kennen, VERZOEKT DE LID-STATEN EN DE COMMISSIE: 13. regelmatige contacten en samenwerking te blijven bevorderen tussen nationale ambtenaren onderling en tussen nationale ambtenaren en ambtenaren van de Commissie die belast zijn met het beleid inzake specifieke aspecten van de voorschriften  betreffende de interne markt, ten einde een goed begrip en de tenuitvoerlegging van de Gemeenschapswetgeving te waarborgen, 14. in het licht van de opheffing van de grenscontroles als bepaald in artikel 8 A van het Verdrag te overwegen of de samenwerking moet worden uitgebreid om eventuele praktische problemen op te lossen, 15. doeltreffende communicatie en goede samenwerking tussen de Lid-Staten en ook met de Commissie te stimuleren en te vergemakkelijken, om de zaken te verduidelijken en de praktische problemen op te lossen bij de concrete werking van de interne markt,  dit ten behoeve van zowel de overheidsdiensten als het bedrijfsleven, en onverminderd de verantwoordelijkheden van de Commissie, met name inzake het aanklagen van inbreuken op het Gemeenschapsrecht en het zoeken naar een oplossing, 16. het formuleren van Europese normen te helpen versnellen, en, waar nodig, overeenkomsten inzake wederzijdse erkenning te bevorderen tussen particuliere testlaboratoria en instanties voor certificering en goedkeuring in de Gemeenschap, binnen het  kader van de European Organisation for Testing and Certification, ten einde belemmeringen voor het vrije verkeer van goederen uit de weg te helpen ruimen, 17. de duidelijkheid, begrijpelijkheid en samenhang van bestaande en nieuwe communautaire wetgeving te vergroten door meer consolidatie en codificatie, om aldus de informatie meer toegankelijk te maken voor de consumenten en het bedrijfsleven, 18. te zorgen voor informatieverstrekking aan de consumenten en het bedrijfsleven over bestaande en voorgenomen maatregelen betreffende de interne markt, inclusief het op ruime schaal beschikbaar stellen van informatie over de omzetting in nationale  wetgeving van deze maatregelen, over de tenuitvoerlegging ervan en over de ter beschikking staande rechtsmiddelen, 19. te bevorderen dat groepen uit het bedrijfsleven en consumentenverenigingen de grensoverschrijdende samenwerking verbeteren en helpen aangeven waar zich bij het functioneren van de interne markt problemen voordoen, VERBINDT ZICH ERTOE: 20. prioriteit te verlenen aan de passende initiatieven die de Commissie eventueel neemt om een vlotte werking van de interne markt te waarborgen, onder andere aan de verwachte mededeling van de Commissie betreffende het Sutherland-rapport, en in de  eerste helft van 1993 te bekijken welk gevolg reeds is gegeven aan deze resolutie, 21. jaarlijks het functioneren van de interne markt te bespreken en daarbij eventuele knelpunten die een doelmatig functioneren van de interne markt in de weg staan, nauwlettend en constructief te zullen bezien, 22. waar belemmeringen zijn geïdentificeerd die een goede werking van de interne markt daadwerkelijk in de weg staan, zich ernstig te beraden op de beste manier om deze belemmeringen op te heffen, en ervoor te zorgen dat elk optreden op  Gemeenschapsniveau passend en noodzakelijk is, 23. bij het bestuderen van Commissievoorstellen, ook die welke het resultaat vormen van een overeengekomen herziening van bestaande voorschriften, zorgvuldig te overwegen hoe de duidelijkheid, begrijpelijkheid en samenhang van de Gemeenschapswetgeving  kan worden gewaarborgd, 24. als partners samen te werken met alle Gemeenschapsinstellingen en de Lid-Staten te waarborgen dat de interne markt doeltreffend werkt, en prompt op te treden wanneer nieuwe belemmeringen worden ontdekt die de interne markt in gevaar kunnen brengen.",
  "source": "EUR LEX"
}