{
  "url": "http://www.w3.org/1999/xhtml\"><!--",
  "content": "C_2021344NL.01000401.xml 27.8.2021 NL Publicatieblad van de Europese Unie C 344/4 BESLUIT VAN HET EUROPEES COMITÉ VOOR SYSTEEMRISICO’S van 6 augustus 2021 tot wijziging van Besluit ESRB/2015/4 betreffende een coördinatiekader voor de kennisgeving door betrokken autoriteiten van nationale macroprudentiële beleidsmaatregelen, het uitbrengen van adviezen en aanbevelingen door het ESRB en tot intrekking van Besluit ESRB/2014/2 (ESRB/2021/7) (2021/C 344/04) DE ALGEMENE RAAD VAN HET EUROPEES COMITÉ VOOR SYSTEEMRISICO’S Gezien het Verdrag betreffende de werking van de Europese Unie, Gezien Verordening (EU) nr. 1092/2010 van het Europees Parlement en de Raad van 24 november 2010 betreffende macroprudentieel toezicht van de Europese Unie op het financiële stelsel en tot oprichting van een Europees Comité voor systeemrisico’s ( 1 ) , en met name artikel 3, Gezien Besluit ESRB/2011/1 van het Europees Comité voor systeemrisico’s van 20 januari 2011 houdende goedkeuring van het reglement van orde van het Europees Comité voor systeemrisico’s ( 2 ) , en met name artikel 6, Overwegende hetgeen volgt: (1) Besluit ESRB/2015/4 van het Europees Comité voor systeemrisico’s ( 3 ) stelde een coördinatiekader in voor de kennisgeving door betrokken autoriteiten van nationale macroprudentiële beleidsmaatregelen en voor het uitbrengen van adviezen en aanbevelingen door het Europees Comité voor Systeemrisico’s (ESRB). Deze taken worden opgedragen door het Unierecht, met name Richtlijn 2013/36/EU van het Europees Parlement en de Raad ( 4 ) en Verordening (EU) nr. 575/2013 van het Europees Parlement en de Raad ( 5 ) , en/of volgen uit Verordening (EU) nr. 1092/2010. (2) Verordening (EU) 2019/876 van het Europees Parlement en de Raad ( 6 ) en Richtlijn (EU) 2019/878 van het Europees Parlement en de Raad ( 7 ) zijn op 20 mei 2019 vastgesteld en brachten wijzigingen aan in respectievelijk Verordening (EU) 575/2013 en Richtlijn 2013/36/EU. Sommige wijzigingen die daarbij werden ingevoerd, zoals wijzigingen in de artikelen 124 en 164 van Verordening (EU) nr. 575/2013 en artikel 131 van Richtlijn 2013/36/EU, moeten worden weergegeven in Besluit ESRB/2015/4 door wijziging van bepalingen met betrekking tot het uitbrengen van adviezen en aanbevelingen. (3) De bepalingen van Besluit ESRB/2015/4 betreffende de samenstelling van het Beoordelingsteam zijn gelinkt aan de relevante bepalingen van Verordening (EU) nr. 1092/2010 aangaande het lidmaatschap van de Algemene Raad en het Stuurcomité van het ESRB. Het is noodzakelijk om deze bepalingen af te stemmen op recente institutionele wijzigingen die door Verordening (EU) 2019/2176 van het Europees Parlement en de Raad werden ingevoerd ( 8 ) met betrekking tot de samenstelling van de Algemene Raad en de bankenunie. (4) Bovendien heeft dit besluit tot doel de kwesties aan te pakken ten aanzien van de bepalingen van Besluit ESRB/2015/4 die in de loop der tijd onvoldoende duidelijk zijn gebleken en derhalve voor uiteenlopende interpretatie vatbaar zijn, of die onpraktisch of te belastend zijn bevonden, waaronder de bepalingen inzake de door het Beoordelingsteam te volgen procedure wanneer het adviezen opstelt. (5) Derhalve moet Besluit ESRB/2015/4 dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijzigingen Besluit ESRB/2015/4 wordt als volgt gewijzigd: 1. In artikel 1 wordt lid 2 als volgt gewijzigd: a) punt a) wordt vervangen door: “a) ESRB-aanbevelingen en -adviezen betreffende macroprudentiële beleidsmaatregelen overeenkomstig artikel 131, lid 5 bis, artikel 133, leden 11 en 12 van Richtlijn 2013/36/EU, artikel 124, lid 2, artikel 164, lid 6, en artikel en artikel 458, lid 4 van Verordening (EU) nr. 575/2013;”; b) punt b) wordt vervangen door: “b) Wijzigingen van Aanbeveling ESRB/2015/2 om aanvullende genotificeerde macroprudentiële beleidsmaatregelen te incorporeren die werden aanbevolen voor toepassing van wederkerigheid overeenkomstig, maar niet beperkt tot artikel 134, lid 5, van Richtlijn 2013/36/EU en artikel 458, lid 8, van Verordening (EU) nr. 575/2013”; 2. Artikel 2 wordt als volgt gewijzigd: a) punt 7 wordt vervangen door: “7. “advies”: een door het ESRB uit te brengen advies na de ontvangst van een kennisgeving aangaande een macroprudentiële beleidsmaatregel overeenkomstig artikel 131, lid 5 bis en artikel 133, lid 12, van Richtlijn 2013/36/EU en artikel 124, lid 2, artikel 164, lid 6 en artikel 458 van Verordening (EU) nr. 575/2013;”; b) punt 9 wordt vervangen door: “9. “aanbeveling”: een door het ESRB uit te brengen advies overeenkomstig, maar niet beperkt tot artikel 133, lid 11, artikel 134, lid 5, artikel 138 en artikel139, lid 3, van Richtlijn 2013/36/EU en artikel 458, lid 8, van Verordening (EU) nr. 575/2013;”; 3. artikel 4 wordt vervangen door: “Artikel 4 ESRB-adviezen en -aanbevelingen betreffende nationale macroprudentiële beleidsmaatregelen 1.   Dit artikel is van toepassing op adviezen en aanbevelingen als bedoeld in artikel 1, lid 2, punt a). 2.   Na ontvangst van een kennisgeving overeenkomstig de artikelen 131 en 133 van Richtlijn 2013/36/EU, of de artikelen 124, 164 of 458 van Verordening (EU) nr. 575/2013, dient het ESRB-secretariaat die kennisgeving via Darwin onverwijld in bij de Algemene Raad en het Beoordelingsteam. 3.   Binnen vijf ECB-werkdagen volgende op de ontvangst van een kennisgeving overeenkomstig lid 2 kunnen leden van de Algemene Raad materiële bezwaren uiten met betrekking tot negatieve externe factoren zoals negatieve grensoverschrijdende overloopeffecten van de genotificeerde macroprudentiële beleidsmaatregelen. Om een soepel en efficiënt proces te waarborgen, stellen leden voor zover mogelijk die relevante problemen in de Engelse taal aan de orde. 4.   Het Beoordelingsteam bereidt een beoordeling en een ontwerpadvies of -aanbeveling voor aangaande de deugdelijkheid van de genotificeerde macroprudentiële beleidsmaatregel, zulks gezien de relevante vereisten uit hoofde van Richtlijn 2013/36/EU en Verordening (EU) nr. 575/2013 vanuit een macroprudentieel en financieel stabiliteitsperspectief en tevens rekening houdend met eventuele materiële bezwaren die de leden van de Algemene Raad overeenkomstig lid 3 hebben geuit. 5.   Zodra het Beoordelingsteam het ontwerpadvies of de ontwerpaanbeveling heeft voltooid, dient het ESRB-secretariaat het ontwerp via Darwin onverwijld in bij de leden van de Algemene Raad ter overweging via de schriftelijke procedure. 6.   Op basis van de door het Beoordelingsteam voorbereide beoordeling en het ontwerp, neemt de Algemene Raad een besluit inzake het ontwerpadvies of de ontwerpaanbeveling. Tenzij een vergadering van de Algemene Raad wordt belegd overeenkomstig het reglement van orde van het ESRB, wordt het besluit van de Algemene Raad genomen via een schriftelijke procedure. De Algemene Raad stelt het besluit minstens één ECB-werkdag vóór het verstrijken van de relevante periode, zoals bedoeld in artikel 131 of artikel 133 van Richtlijn 2013/36/EU of de artikelen 124, 164 of 458 van Verordening (EU) nr. 575/2013, vast. 7.   Het ESRB kan een advies uitbrengen met de vermelding dat het niet mogelijk is om de naleving van de vereisten van Richtlijn 2013/36/EU en Verordening (EU) nr. 575/2013 te beoordelen, indien het ESRB op zijn verzoek om nadere informatie van de kennisgevende autoriteiten informatie heeft ontvangen die nog steeds niet alle voor de beoordeling van de deugdelijkheid van de betrokken maatregel relevante informatie omvat, waaronder naleving van de betrokken vereisten van Richtlijn 2013/36/EU en Verordening (EU) nr. 575/2013. Het ESRB kan tevens een negatief advies of aanbeveling uitbrengen, naargelang het geval.”; 4. Artikel 5 wordt vervangen door: “Artikel 5 ESRB-aanbevelingen betreffende de wederkerigheid van macroprudentiële beleidsmaatregelen 1.   Dit artikel is van toepassing op wijzigingen van Aanbeveling ESRB/2015/2 als bedoeld in artikel 1, lid 2, punt b). 2.   Binnen vijf ECB-werkdagen nadat het ESRB een verzoek om toepassing van wederkerigheid heeft ontvangen van een lidstaat, dient het ESRB-secretariaat overeenkomstig, maar niet beperkt tot, artikel 134, lid 5, van Richtlijn 2013/36/EU of artikel 458, lid 8, van Verordening (EU) nr. 575/2013 via Darwin het verzoek in bij de leden van het Technisch Adviescomité, de Algemene Raad en het Beoordelingsteam. 3.   Binnen vijf ECB-werkdagen na de verzending van de in lid 2 bedoelde informatie mogen de leden van de Algemene Raad aan het ESRB aantonen dat de genotificeerde macroprudentiële beleidsmaatregel aanzienlijke negatieve grensoverschrijdende overloopeffecten in hun jurisdictie zou hebben. Om een soepel en efficiënt proces te waarborgen, verstrekken de leden van de Algemene Raad voor zover mogelijk relevante informatie aan het ESRB in de Engelse taal. 4.   Het Beoordelingsteam bereidt een beoordeling voor van de noodzaak tot vaststelling van een aanbeveling inzake de toepassing van wederkerigheid, samen met een ontwerpwijziging van Aanbeveling ESRB/2015/2, indien noodzakelijk. Het Beoordelingsteam bereidt een voorstel aan het Technisch Adviescomité voor betreffende de toepassing van wederkerigheid ten aanzien van de genotificeerde maatregel en betreffende de middelen waarmee toepassing van wederkerigheid in overeenstemming met Aanbeveling ESRB/2015/2 bereikt kan worden. 5.   Het Beoordelingsteam beoordeelt of de ontwerpwijziging van Aanbeveling ESRB/2015/2 moet worden herzien in het licht van de opmerkingen van de leden van het Technisch Adviescomité en dient via Darwin de ontwerpwijziging van Aanbeveling ESRB/2015/2 via het ESRB-secretariaat in bij de Algemene Raad. 6.   Op basis van de door het Beoordelingsteam voorbereide beoordeling en het ontwerp, neemt de Algemene Raad een besluit inzake de ontwerpwijziging van Aanbeveling ESRB/2015/2. Tenzij een vergadering van de Algemene Raad wordt belegd overeenkomstig het reglement van orde van het ESRB, wordt het besluit van de Algemene Raad genomen via de schriftelijke procedure.” 5. Artikel 7 wordt vervangen door: “Artikel 7 Beoordelingsteam 1.   Inzake macroprudentiële beleidsmaatregelen, wederkerigheid van macroprudentiële beleidsmaatregelen en anticyclische bufferpercentages voor derde landen bereidt het Beoordelingsteam beoordelingen en ontwerpadviezen of -aanbevelingen voor. De leden van het Beoordelingsteam, alsook waarnemers, hebben technisch, alsook beleidsmatig een toereikend niveau van senioriteit. 2.   Het Hoofd van het Beoordelingsteam is het Hoofd van het ESRB-secretariaat of zijn/haar aangewezen plaatsvervanger. Het Hoofd van het Beoordelingsteam is verantwoordelijk voor de voorbereiding van de werkzaamheden van het Beoordelingsteam, met inbegrip van het opstellen van de agenda, het beleggen van de vergaderingen en het indienen van discussiepunten, en zit de vergaderingen van het Beoordelingsteam voor. 3.   Het Beoordelingsteam omvat: a) twee vertegenwoordigers van het ESRB-secretariaat, waaronder het Hoofd van het Beoordelingsteam; b) één vertegenwoordiger van de toezichtfunctie van de ECB; c) één vertegenwoordiger van de macroprudentiële functie van de ECB; d) één vertegenwoordiger van de Europese Commissie; e) één vertegenwoordiger van de Europese Bankautoriteit (EBA), en f) negen vertegenwoordigers, die elk een andere nationale autoriteit vertegenwoordigen waaruit het ESRB de stemgerechtigde leden van zijn Algemene Raad put overeenkomstig artikel 6, lid 1, van Verordening (EU) nr. 1092/2010. De negen in punt f) bedoelde vertegenwoordigers omvatten ten minste twee vertegenwoordigers van de nationale autoriteiten waaruit een nationaal lid van het Stuurcomité is verkozen overeenkomstig artikel 11, lid 1, punt c), van Verordening (EU) nr. 1092/2010, alsmede een vertegenwoordiger van de autoriteit waaruit de eerste vicevoorzitter van het ESRB is verkozen overeenkomstig artikel 5, lid 2, van Verordening (EU) nr. 1092/2010, en een vertegenwoordiger van de autoriteit waaruit de voorzitter van de Technisch Adviescomité is benoemd overeenkomstig artikel 13, lid 2, van Verordening (EU) nr. 1092/2010, indien die autoriteit een autoriteit is als bedoeld onder punt f) hierboven. 4.   Uitgaande van voordrachten van de nationale autoriteiten waaruit het ESRB zijn stemgerechtigde leden van de Algemene Raad verkiest, benoemt de Algemene Raad de negen in lid 3 genoemde vertegenwoordigers, rekening houdend met de noodzaak van een evenwichtige vertegenwoordiging van de lidstaten tussen de lidstaten die deelnemende lidstaten zijn als gedefinieerd in artikel 2, lid 1, van Verordening (EU) nr. 1024/2013 van de Raad ( *1 ) en die welke dat niet zijn. Zij worden benoemd voor dezelfde periode als het respectieve nationale lid van het Stuurcomité, dan wel voor een periode van drie jaar. Vertegenwoordigers van het Beoordelingsteam van nationale autoriteiten waaruit geen nationaal lid van het Stuurcomité is geselecteerd, kunnen worden herbenoemd. 5.   Alle overige leden van het Beoordelingsteam worden voor een onbepaalde periode benoemd. 6.   Autoriteten die in het Beoordelingsteam vertegenwoordigd zijn kunnen hun leden vervangen op basis van de vereiste deskundigheid en het type beoordeling dat het Beoordelingsteam krachtens artikel 1, lid 2, moet uitvoeren. Het Hoofd van het Beoordelingsteam moet die vervangingen goedkeuren. 7.   Waarnemers kunnen verzoeken te worden uitgenodigd tot deelname aan het Beoordelingsteam om aan het overleg bij te dragen. Waarnemers kunnen vertegenwoordigers van de in artikel 6, leden 1 en 2, en artikel 13, lid 1, van Verordening (EU) nr. 1092/2010 bedoelde autoriteiten zijn. Indien een aanbeveling of een advies overeenkomstig artikel 131, lid 5 bis, artikel 133, leden 11 en 12, van Richtlijn 2013/36/EU en artikel 458, lid 4, van Verordening (EU) nr. 575/2013 wordt voorbereid, nemen vertegenwoordigers van de Commissie en de EBA deel als waarnemers. Wanneer een advies overeenkomstig artikel 124, lid 2, of artikel 164, lid 6, van Verordening (EU) nr. 575/2013 wordt voorbereid nemen vertegenwoordigers van de EBA deel als waarnemers. Vertegenwoordigers van relevante autoriteiten in de desbetreffende derde landen waarvan anticyclische bufferpercentages ter discussie staan, kunnen ook als waarnemers uitgenodigd worden, in welk geval vertrouwelijkheidsovereenkomsten op hen van toepassing zijn. 8.   Indien uit hoofde van artikel 5, lid 2, van Verordening (EU) nr. 1024/2013, de ECB, en niet een nationale autoriteit, een macroprudentiële beleidsmaatregel op nationaal niveau notificeert, wordt de ECB vertegenwoordigd door twee waarnemers en iedere betrokken lidstaat wordt vertegenwoordigd door twee waarnemers. 9.   Teneinde bij de beoordeling van macroprudentiële beleidsmaatregelen overeenkomstig artikel 1, lid 2, punt a) belangenconflicten te vermijden, wordt de status van leden van het Beoordelingsteam tijdelijk opgeschort, en worden zij niet vervangen, ten aanzien van vertegenwoordiger van lidstaten of de ECB in alle gevallen waarin de betrokken autoriteiten van de betrokken lidstaat of de ECB een macroprudentiële beleidsmaatregel heeft genotificeerd of materiële bezwaren heeft geuit aangaande de macroprudentiële beleidsmaatregel of de verzochte toepassing van wederkerigheid ten aanzien van een door het Beoordelingsteam te beoordelen macroprudentiële beleidsmaatregel. 10.   Leden van het Beoordelingsteam bereiden ontwerpadviezen of -aanbevelingen voor overeenkomstig artikel 4, lid 4, artikel 5, lid 4 en artikel 6, lid 5, waarover de Algemene Raad kan stemmen. Het Beoordelingsteam streeft naar consensus tussen zijn leden. Indien omstandigheden dit vereisen, kan het een meerderheids- en een minderheidsstandpunt afgeven in de beoordeling die wordt ingediend bij de Algemene Raad. ( *1 ) Verordening (EU) nr. 1024/2013 van 15 oktober 2013 van de Raad waarbij aan de Europese Centrale Bank specifieke taken worden opgedragen betreffende het beleid inzake het prudentieel toezicht op kredietinstellingen ( PB L 287 van 29.10.2013, blz. 63 ).”.\" Artikel 2 Overgangsbepaling De overeenkomstig artikel 7 van Besluit ESRB/2015/4 benoemde NCB-vertegenwoordigers blijven in functie tot het einde van de in artikel 7, lid 4, van Besluit ESRB/2015/4 bedoelde huidige aanstellingsduur. Artikel 3 Inwerkingtreding Dit besluit treedt op 6 augustus 2021 in werking. Gedaan te Frankfurt am Main, 6 augustus 2021. Francesco MAZZAFERRO Hoofd van het ESRB-secretariaat, namens de algemene raad van het ESRB, ( 1 ) PB L 331, van 15.12.2010, blz. 1 . ( 2 ) PB C 58 van 24.2.2011, blz. 4 . ( 3 ) Besluit ESRB/2015/4 van het Europees Comité voor systeemrisico’s van 16 december 2015 betreffende een coördinatiekader voor de kennisgeving door betrokken autoriteiten van nationale macroprudentiële beleidsmaatregelen, het uitbrengen van adviezen en aanbevelingen door het ESRB en tot intrekking van Besluit ESRB/2014/2 ( PB C 97 van 12.3.2016, blz. 28 ). ( 4 ) Richtlijn 2013/36/EU van het Europees Parlement en de Raad van 26 juni 2013 betreffende toegang tot het bedrijf van kredietinstellingen en het prudentieel toezicht op kredietinstellingen, tot wijziging van Richtlijn 2002/87/EG en tot intrekking van de Richtlijnen 2006/48/EG en 2006/49/EG ( PB L 176 van 27.6.2013, blz. 338 ). ( 5 ) Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en tot wijziging van Verordening (EU) nr. 648/2012 ( PB L 176 van 27.6.2013, blz. 1 ). ( 6 ) Verordening (EU) 2019/876 van het Europees Parlement en de Raad van 20 mei 2019 tot wijziging van Verordening (EU) nr. 575/2013 wat betreft de hefboomratio, de nettostabielefinancieringsratio, vereisten inzake eigen vermogen en in aanmerking komende passiva, tegenpartijkredietrisico, marktrisico, blootstellingen aan centrale tegenpartijen, blootstellingen aan instellingen voor collectieve belegging, grote blootstellingen, rapportage- en openbaarmakingsvereisten, en van Verordening (EU) nr. 648/2012 ( PB L 150 van 7.6.2019, blz. 1 ). ( 7 ) Richtlijn (EU) 2019/878 van het Europees Parlement en de Raad van 20 mei 2019 tot wijziging van Richtlijn 2013/36/EU met betrekking tot vrijgestelde entiteiten, financiële holdings, gemengde financiële holdings, beloning, toezichtmaatregelen en -bevoegdheden en kapitaalconserveringsmaatregelen ( PB L 150 van 7.6.2019, blz. 253 ). ( 8 ) Verordening (EU) nr. 2019/2176 van het Europees Parlement en de Raad van 18 december 2019 tot wijziging van Verordening (EU) nr. 1092/2010 betreffende macroprudentieel toezicht van de Europese Unie op het financiële stelsel en tot oprichting van een Europees Comité voor systeemrisico’s ( PB L 334, 27.12.2019, blz. 146 ).",
  "source": "EUR LEX"
}