{
  "url": "http://www.w3.org/1999/xhtml\">",
  "content": "L_2007128NL.01004901.xml 16.5.2007 NL Publicatieblad van de Europese Unie L 128/49 BESCHIKKING VAN DE COMMISSIE van 15 mei 2007 houdende goedkeuring van de door Denemarken, Duitsland en het Verenigd Koninkrijk ontwikkelde regelingen voor de automatische schorsing van visvergunningen in geval van overtredingen (Kennisgeving geschied onder nummer C(2007) 2036) (Slechts de teksten in de Deense, de Duitse en de Engelse taal zijn authentiek) (2007/337/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 41/2007 van de Raad van 21 december 2006 tot vaststelling, voor 2007, van de vangstmogelijkheden voor sommige visbestanden en groepen visbestanden welke in de wateren van de Gemeenschap en, voor vaartuigen van de Gemeenschap, in andere wateren met vangstbeperkingen van toepassing zijn ( 1 ) , en met name op bijlage IIA, punt 8.1, onder h), Gezien de door Denemarken, Duitsland en het Verenigd Koninkrijk ingediende verzoeken, Overwegende hetgeen volgt: (1) Krachtens Verordening (EG) nr. 41/2007 is de ontwikkeling door de lidstaten van een regeling voor de automatische schorsing van visvergunningen in geval van overtredingen een voorwaarde voor het verhogen van het maximale aantal dagen per jaar waarop een vissersvaartuig aanwezig mag zijn in het in bijlage IIA bij die verordening omschreven geografische gebied in de periode van 1 februari 2007 tot en met 31 januari 2008. (2) Denemarken, Duitsland en het Verenigd Koninkrijk hebben de Commissie informatie verstrekt over regelingen voor de automatische schorsing van visvergunningen in geval van overtredingen door vaartuigen die het in punt 4.1, onder a), v), van bijlage IIA bij Verordening (EG) nr. 41/2007 omschreven vistuig, namelijk trawls, Deense zegennetten of soortgelijk vistuig, met uitzondering van boomkorren, met een maaswijdte gelijk aan of groter dan 120 mm, aan boord hebben. (3) In het licht van deze informatie moeten de door de betrokken lidstaten meegedeelde regelingen voor de automatische schorsing van visvergunningen worden goedgekeurd met betrekking tot de betrokken vaartuigen, HEEFT DE VOLGENDE BESCHIKKING GEGEVEN: Artikel 1 De door Denemarken, Duitsland en het Verenigd Koninkrijk ontwikkelde regelingen voor de automatische schorsing van visvergunningen in geval van overtredingen worden goedgekeurd voor de toepassing van het bepaalde in punt 8.1, onder h), van bijlage IIA bij Verordening (EG) nr. 41/2007 voor vaartuigen die trawls, Deense zegennetten of soortgelijk vistuig, met uitzondering van boomkorren, met een maaswijdte gelijk aan of groter dan 120 mm, aan boord hebben. Artikel 2 Deze beschikking is gericht tot het Koninkrijk Denemarken, de Bondsrepubliek Duitsland en het Verenigd Koninkrijk van Groot-Brittannië en Noord-Ierland. Gedaan te Brussel, 15 mei 2007. Voor de Commissie Joe BORG Lid van de Commissie ( 1 ) PB L 15 van 20.1.2007, blz. 1 . Verordening gewijzigd bij Verordening (EG) nr. 444/2007 van de Commissie ( PB L 106 van 24.4.2007, blz. 22 ).",
  "source": "EUR LEX"
}