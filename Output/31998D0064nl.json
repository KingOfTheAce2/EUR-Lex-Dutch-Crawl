{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0064:NL:HTML\">",
  "content": "EUR-Lex - 31998D0064 - NL Avis juridique important | 31998D0064 98/64/EG: Beschikking van de Commissie van 9 december 1997 houdende vaststelling van een financiële bijdrage van de Gemeenschap voor de verbetering van het programma inzake de bestrijding van mond- en klauwzeer in Turkije Publicatieblad Nr. L 016 van 21/01/1998 blz. 0045 - 0047 BESCHIKKING VAN DE COMMISSIE van 9 december 1997 houdende vaststelling van een financiële bijdrage van de Gemeenschap voor de verbetering van het programma inzake de bestrijding van mond- en klauwzeer in Turkije (98/64/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 94/370/EG van de Raad (2), en met name op de artikelen 12 en 13, Overwegende dat in 1995 en 1996 uitbraken van mond- en klauwzeer zijn gemeld in de regio Turks Thracië; Overwegende dat mond- en klauwzeer in Anatolië endemisch is; Overwegende dat de aanwezigheid van mond- en klauwzeer in Turkije een ernstige bedreiging vormt voor de veestapel van de Gemeenschap; Overwegende dat in september 1996 op gezamenlijk initiatief van de Europese Commissie voor de bestrijding van mond- en klauwzeer en de Europese Unie een inspectiebezoek is gebracht aan Turkije; Overwegende dat uit het inspectieapport blijkt dat prioriteit moet worden gegeven aan de controle op verplaatsingen van dieren en aan de verbetering van het reinigen en ontsmetten van transportvoertuigen; Overwegende dat in het rapport eveneens prioriteit wordt gegeven aan de verplichte grootschalige vaccinatie tegen mond- en klauwzeer in Turks Thracië en aan de invoering van een identificatiesysteem van runderen met gebruikmaking van oormerken; Overwegende dat Turkije zich ertoe heeft verbonden alle voor mond- en klauwzeer vatbare dieren in Turks Thracië te vaccineren; dat het vaccinatieprogramma vergezeld gaat van een monitoringprogramma op basis van serologische tests; Overwegende dat overeenstemming is bereikt over een actieprogramma voor de tenuitvoerlegging van de maatregelen; Overwegende dat, met name voor controledoeleinden, de artikelen 8 en 9 van Verordening (EEG) nr. 729/70 van 21 april 1970 betreffende de financiering van het gemeenschappelijk landbouwbeleid (3), laatstelijk gewijzigd bij Verordening (EG) nr. 1287/95 (4), van toepassing zijn; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1. Teneinde het programma inzake de bestrijding van mond- en klauwzeer in Turkije te verbeteren, worden de in de bijlage genoemde maatregelen uitgevoerd. 2. De Gemeenschap verleent een financiële bijdrage van ten hoogste 230 000 ECU voor de uitvoering van de in lid 1 bedoelde maatregelen. 3. De in lid 2 bedoelde financiële bijdrage wordt verleend aan de officiële veterinaire autoriteiten in Turkije. Artikel 2 De financiële bijdrage van de Gemeenschap wordt als volgt betaald: - 30 % als voorschot op verzoek van Turkije; - het saldo na overlegging en goedkeuring van de technische en financiële bewijsstukken. Deze bewijsstukken moeten uiterlijk veertien maanden na vaststelling van deze beschikking bij de Europese Commissie worden ingediend. Artikel 3 1. Afgezien van de in artikel 1, lid 1, bedoelde maatregelen is overeenstemming bereikt over het testen van in Turkije geproduceerd vaccin tegen mond- en klauwzeer. De Europese Commissie organiseert de testprocedure in samenwerking met de Turkse autoriteiten. 2. Turkije wijst een coördinator aan die de voortgang van het programma dient te volgen. 3. Een technisch voortgangsrapport wordt om de drie maanden door Turkije bij de Commissie ingediend. Artikel 4 De artikelen 8 en 9 van Verordening (EEG) nr. 729/70 zijn van overeenkomstige toepassing. Artikel 5 Deze beschikking is gericht tot de lidstaten. Gedaan te Brussel, 9 december 1997. Voor de Commissie Franz FISCHLER Lid van de Commissie (1) PB L 224 van 18. 8. 1990, blz. 19. (2) PB L 168 van 2. 7. 1994, blz. 31. (3) PB L 94 van 28. 4. 1970, blz. 13. (4) PB L 125 van 8. 6. 1995, blz. 1. BIJLAGE COMMUNAUTAIRE BIJSTAND AAN TURKIJE VOOR DE VERBETERING VAN HET PROGRAMMA INZAKE DE BESTRIJDING VAN MOND- EN KLAUWZEER >RUIMTE VOOR DE TABEL>",
  "source": "EUR LEX"
}