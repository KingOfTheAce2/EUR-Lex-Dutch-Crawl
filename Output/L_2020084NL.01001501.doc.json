{
  "url": "http://www.w3.org/1999/xhtml\"><!--",
  "content": "L_2020084NL.01001501.xml 20.3.2020 NL Publicatieblad van de Europese Unie L 84/15 UITVOERINGSVERORDENING (EU) 2020/423 VAN DE COMMISSIE van 19 maart 2020 tot wijziging van Verordening (EG) nr. 1010/2009 wat betreft de administratieve regelingen met derde landen inzake vangstcertificaten voor producten van de zeevisserij DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1005/2008 van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( 1 ) , en met name artikel 20, lid 4, Overwegende hetgeen volgt: (1) De met derde landen getroffen administratieve regelingen inzake vangstcertificaten voor visserijproducten zijn opgenomen in bijlage IX bij Verordening (EG) nr. 1010/2009 van de Commissie van 22 oktober 2009 tot vaststelling van bepalingen ter uitvoering van Verordening (EG) nr. 1005/2008 ( 2 ) . Bij deze regelingen is telkens een exemplaar gevoegd van het vangstcertificaat dat door de bevoegde autoriteiten van het betrokken derde land is gevalideerd. (2) De Verenigde Staten hebben het exemplaar van het vangstcertificaat van de Verenigde Staten herzien, met name in verband met het nieuwe IT-instrument CATCH, dat door de Commissie is ontwikkeld voor de vangstcertificeringsregeling van de Unie. (3) Bijlage IX bij Verordening (EG) nr. 1010/2009 moet dienovereenkomstig worden gewijzigd. (4) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Bijlage IX bij Verordening (EG) nr. 1010/2009 wordt gewijzigd overeenkomstig de bijlage bij deze verordening. Artikel 2 Inwerkingtreding Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 maart 2020. Voor de Commissie De voorzitter Ursula VON DER LEYEN ( 1 ) PB L 286 van 29.10.2008, blz. 1 . ( 2 ) Verordening (EG) nr. 1010/2009 van de Commissie van 22 oktober 2009 tot vaststelling van bepalingen ter uitvoering van Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( PB L 280 van 27.10.2009, blz. 5 ). BIJLAGE In bijlage IX bij Verordening (EG) nr. 1010/2009, wordt afdeling 2 vervangen door: “ Afdeling 2 VERENIGDE STATEN VANGSTCERTIFICERINGSREGELING Overeenkomstig artikel 12, lid 4, van Verordening (EG) nr. 1005/2008 wordt het in artikel 12 van en bijlage II bij Verordening (EG) nr. 1005/2008 bedoelde vangstcertificaat, wat betreft visserijproducten van vangsten door vissersvaartuigen die de vlag van de Verenigde Staten voeren, vervangen door het vangstcertificaat van de VS dat is gebaseerd op het vangstcertificeringssysteem van de VS (zoals beschreven in aanhangsel 2), d.i. een elektronisch rapportagesysteem en een systeem voor het bijhouden van een register dat door de autoriteiten van de VS wordt beheerd en dat dezelfde mate van controle door de autoriteiten garandeert als op grond van de vangstcertificeringsregeling van de Europese Unie vereist is. In aanhangsel 1 is een exemplaar opgenomen van het vangstcertificaat van de VS, dat het vangstcertificaat van de Europese Unie en het wederuitvoercertificaat vervangt. Dit herziene vangstcertificaat van de VS kan worden gebruikt voor visserijproducten van vangsten van een of meer afzonderlijke vaartuigen of groepen vaartuigen, zoals beschreven in aanhangsel 2. WEDERZIJDSE BIJSTAND Wederzijdse bijstand als bedoeld in artikel 51 van Verordening (EG) nr. 1005/2008 wordt tot stand gebracht om de uitwisseling van informatie en de administratieve samenwerking tussen de respectieve bevoegde autoriteiten in de Verenigde Staten en de lidstaten van de Europese Unie te vergemakkelijken, op basis van de bij Verordening (EG) nr. 1010/2009 vastgestelde uitvoeringsbepalingen inzake wederzijdse bijstand. Aanhangsel 1 Aanhangsel 2 De vangstdocumentatieregeling van de VS, zoals herzien in 2019, is bedoeld om één enkel vangstcertificaat af te geven voor uitvoerzendingen van rauwe en verwerkte visserijproducten van de Verenigde Staten naar de Europese Unie (EU). Amerikaanse exporteurs moeten op het vangstcertificaat van de VS 1) het enkele vaartuig vermelden dat verantwoordelijk is voor de gevangen vis of de visserijproducten waaruit de respectieve zending bestaat, alsmede alle toepasselijke informatie die vereist is voor de verklaring inzake legale vangst van de Verenigde Staten; of 2) de naam opgeven van de groep vaartuigen die verantwoordelijk is voor de gevangen vis of de visserijproducten waaruit de respectieve zending bestaat, alsmede alle toepasselijke informatie die vereist is voor de verklaring inzake legale vangst van de Verenigde Staten. De mogelijkheid om te groeperen wordt gebruikt voor visserijen waarvan de vangst op zee of aan de wal aanzienlijk wordt vermengd (bijvoorbeeld, maar niet uitsluitend, visserijen waarbij de oorspronkelijke vangsten vóór de verdere verzending naar grootte worden ingedeeld, bv. zeekreeft, of waarbij meerdere vissersvaartuigen op zee vis overladen op tendervaartuigen). De groepen worden beheerd door de Amerikaanse producent of verwerker die het certificaat aanvraagt, en worden aan een audit onderworpen. Rekening houdend met de huidige praktijken van de VS, is de Amerikaanse producent of verwerker verantwoordelijk voor het bewaren van alle informatie in verband met de vaartuigen of de lijst van vaartuigen die aan de zending hebben bijgedragen, en voor het verstrekken, op verzoek, van die informatie aan de bevoegde autoriteit van de VS. De mogelijkheid om een enkel vaartuig dan wel een groep vaartuigen te vermelden stelt de Verenigde Staten in staat om één certificaat per zending over te leggen en tezelfdertijd toegang te hebben tot de volledige vaartuiginformatie met betrekking tot de zending. De bevoegde autoriteit van de VS stelt deze informatie op verzoek ter beschikking van de autoriteiten in de invoerende lidstaten. ”",
  "source": "EUR LEX"
}