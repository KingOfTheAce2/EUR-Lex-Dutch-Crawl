{
  "url": "http://www.w3.org/1999/xhtml\">",
  "content": "C_2010144NL.01002201.xml 3.6.2010 NL Publicatieblad van de Europese Unie C 144/22 ADVIES VAN DE RAAD over het geactualiseerde stabiliteitsprogramma van Slovenië voor de periode 2009-2013 2010/C 144/05 DE RAAD VAN DE EUROPESE UNIE, Gelet op het Verdrag betreffende de werking van de Europese Unie, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name op artikel 5, lid 3, Gezien de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: (1) Op 26 april 2010 heeft de Raad het geactualiseerde stabiliteitsprogramma van Slovenië voor de periode 2009-2013 behandeld. (2) In de aan de crisis voorafgaande jaren maakte Slovenië een solide economische groei door onder invloed van een stijgende uitvoer en toenemende investeringen. De snelle expansie eindigde in het laatste kwartaal van 2008, toen de Sloveense economie hard en vrij plotseling door de mondiale crisis werd getroffen, vooral, wegens de grote openheid van de economie, via de handel. De economische neergang na een fase van dreigende oververhitting en verlies aan concurrentievermogen brengt veranderingen in de economie teweeg: sinds eind 2008 zijn het inflatieverschil ten opzichte van het eurogebied en het externe tekort geleidelijk afgenomen; het tekort is in 2009 zelfs bijna weggewerkt. Als gevolg van de economische neergang in combinatie met de herstelmaatregelen die overeenkomstig het Europees economisch herstelplan zijn genomen, alsook de sterke intrinsieke dynamiek van de uitgaven is de Sloveense begrotingssituatie snel verslechterd. De forse stijging van het overheidstekort, van 1,8 % van het bbp in 2008 tot naar schatting 5,7 % in 2009, deed de Raad op 2 december 2009 besluiten dat er in Slovenië een buitensporig tekort bestaat, waarbij die situatie uiterlijk in 2013 moet zijn verholpen. Naast een terugkeer naar gezonde overheidsfinanciën, onder meer door verdere hervormingen van het pensioenstelsel, zijn de belangrijkste uitdagingen voor de Sloveense economie de versterking van haar veerkracht en het herstel van het concurrentievermogen om ten volle van het wereldwijde economische herstel te kunnen profiteren. Daartoe moeten de lonen beter op de productiviteitsontwikkeling worden afgestemd en moeten structurele hervormingen doorgevoerd worden. (3) Hoewel de in de context van de crisis geconstateerde daling van het feitelijke bbp vooral conjunctureel van aard is, heeft dit ook de potentiële productie negatief beïnvloed. Daarnaast kan de crisis ook een negatief effect op de potentiële groei op middellange termijn sorteren als gevolg van lagere investeringen, een beperkte beschikbaarheid van kredieten en een stijgende structurele werkloosheid. Bovendien zullen de negatieve gevolgen van de vergrijzing voor de potentiële productie en de houdbaarheid van de overheidsfinanciën nog toenemen door de economische crisis. Tegen deze achtergrond is het van essentieel belang dat meer vaart wordt gezet achter de structurele hervormingen die erop gericht zijn de potentiële groei te ondersteunen. Voor Slovenië is het met name belangrijk de productiviteit op te voeren en de groei van de arbeidskosten per eenheid product te beheersen, onder meer door hervormingen op de arbeidsmarkt en op het gebied van innovatie en onderzoek door de voeren. (4) In het macro-economische scenario dat aan het programma ten grondslag ligt, wordt ervan uitgegaan dat de reële bbp-groei in 2010 weer positief zal zijn met 0,9 %, tegen – 7,3 % in 2009 (7,8 % volgens de ramingen van het bureau voor de statistiek van 1 maart 2010), en dat deze zal versnellen tot gemiddeld 3,2 % per jaar gedurende de resterende programmaperiode. Afgaande op de momenteel beschikbare informatie ( 2 ) lijken de groeiverwachtingen van dit scenario tot 2011 aannemelijk en voor de jaren daarna optimistisch. De verwachte daling van de werkgelegenheid en de overeenkomstige stijging van de werkloosheid zouden slechter kunnen uitpakken dan verwacht na i) de geleidelijke afbouw van de tijdelijke regelingen ter ondersteuning van de arbeidsmarkt, als deze niet — waar nodig — vergezeld gaat van een activerings- en opleidingsbeleid ter bevordering van de herverdeling van banen en de omscholing van werknemers, en na ii) de geplande geleidelijke verhoging van het minimumloon tussen 2010 en 2012. De in het programma gehanteerde inflatieprognoses lijken realistisch. (5) In het programma wordt ervan uitgegaan dat het overheidstekort stijgt van 1,8 % van het bbp in 2008 tot 5,7 % in 2009. Hoewel de rentelasten als percentage van het bbp volgens de prognoses globaal genomen stabiel zijn gebleven, is het primaire saldo sterk verslechterd. Zoals hierboven vermeld is dit het gevolg van de werking van de automatische stabilisatoren, de sterke intrinsieke dynamiek van de sociale overdrachten en de ambtenarensalarissen, alsmede diverse discretionaire maatregelen, zoals onder meer maatregelen in reactie op de crisis ter grootte van circa 1,5 % van het bbp die de regering in overeenstemming met het Europees economisch herstelplan heeft genomen. Volgens het programma zal het begrotingsbeleid licht restrictief worden in 2010 en nog restrictiever in de jaren daarna, hetgeen in overeenstemming is met de door de Raad bepleite exitstrategie en wenselijk is met het oog op correctie van het buitensporige tekort in 2013. (6) Voor 2010 is in het programma een stabilisatie van het overheidstekort gepland op 5,7 % van het bbp. Gezien de snelle stijging van de rentelasten wordt gemikt op een verkleining van het primaire tekort met 0,7 procentpunt tot net onder de 4 % van het bbp. Op zich is de begrotingsstrategie in 2010 in grote lijnen in overeenstemming met de aanbevelingen van de Raad van 2 december 2009 op grond van artikel 126, lid 7, om de consolidatiemaatregelen in 2010 uit te voeren zoals gepland. Discretionaire maatregelen aan de inkomstenzijde — te weten de verdere reductie van het vennootschapsbelastingtarief en een extra belastingvrijstelling voor sociaal zwakkeren enerzijds en de verdere verhoging van de accijnzen en een herziene belasting op CO 2 -emissies (die nog moet worden gespecificeerd en aangenomen) anderzijds — hebben een min of meer neutraal effect op de begroting. Desondanks worden de inkomsten geacht te stijgen met 0,8 procentpunt van het bbp ten opzichte van het geraamde resultaat voor 2009 dankzij de veronderstelde forse toename van de indirecte belastingopbrengsten ( 3 ) en een geringe stijging van de „overige” inkomsten. De voor 2010 aan de uitgavenzijde geplande maatregelen — zoals onder meer een verder uitstel van de loonsverhogingen in de overheidssector, een minder royale indexering van de sociale uitkeringen, met inbegrip van de pensioenen, en lagere vermogensoverdrachten — moeten circa 1,25 % van het bbp aan besparingen opleveren in vergelijking met een scenario bij ongewijzigd beleid, maar gezien de sterke intrinsieke dynamiek van de uitgaven zal de primaire uitgavenquote in 2010 naar verwachting toch nog licht stijgen. Tegen deze achtergrond zal het structurele saldo (dat wil zeggen het voor de conjunctuur gecorrigeerde saldo, ongerekend eenmalige en andere tijdelijke maatregelen, zoals berekend volgens de algemeen aanvaarde methode) naar verwachting slechts licht verbeteren, namelijk met 0,25 procentpunt van het bbp, na een verslechtering met 0,25 procentpunt van het bbp in 2009. (7) Het hoofddoel van de budgettaire middellangetermijnstrategie van het programma is het tekort uiterlijk in 2013 tot onder de referentiewaarde van 3 % van het bbp terug te dringen in overeenstemming met de aanbeveling van de Raad op grond van artikel 126, lid 7, met tekortdoelstellingen voor 2011, 2012 en 2013 van respectievelijk 4,2 %, 3,1 % en 1,6 % van het bbp. De consolidatiestrategie voor de middellange termijn berust op een algemene beheersing van de primaire uitgaven. Het programma bevat aanwijzingen van de algemene maatregelen die ter onderbouwing van deze strategie zijn gepland, maar ze moeten nog volledig worden gespecificeerd en aangenomen. De maatregelen draaien om een grotere doelmatigheid van de overheidssector en een stroomlijning van de openbare dienstverlening en de sociale bescherming. Daarnaast wordt er in de begrotingsprojecties van het programma van uitgegaan dat de tijdelijke stimuleringsmaatregelen, die vanaf 2010 geleidelijk zullen worden afgebouwd, volledig zullen worden teruggedraaid. In de periode 2010-2013 wordt een gemiddelde jaarlijkse structurele verbetering van iets onder 0,75 procentpunt van het bbp gepland, hetgeen globaal genomen in overeenstemming is met de aanbeveling van de Raad op grond van artikel 126, lid 7. De aanpassing is ongelijkmatig verdeeld over de programmaperiode, waarbij het restrictieve begrotingsbeleid in 2011 en 2013 is geconcentreerd. In het programma wordt de oorspronkelijk in 2005 bepaalde budgettaire middellangetermijndoelstelling (MTD) voor Slovenië, namelijk een structureel tekort van 1 % van het bbp, bevestigd. Gezien de laatste projecties en het schuldniveau lijkt de MTD onvoldoende rekening te houden met de impliciete verplichtingen van de vergrijzing, ondanks het feit dat de schuldquote zich onder de referentiewaarde van 60 % bevindt. De structurele saldi die met de tekortdoelstellingen van het programma overeenstemmen, houden in dat de MTD niet binnen de programmaperiode zal worden bereikt. (8) De begrotingsresultaten kunnen slechter uitvallen dan in het programma begroot is en de kans dat dit gebeurt, neemt in de loop van de programmaperiode alsmaar toe. In 2010 lijkt de voorspelde aanmerkelijke groei van de opbrengsten van de indirecte belastingen slechts gedeeltelijk door in het programma opgenomen maatregelen te worden onderbouwd en lijkt de groeiraming tevens aan de hoge kant te zijn, gezien de matige vooruitzichten voor de particuliere consumptie. De uitgavenstijgingen waren de afgelopen jaren hoger dan gepland en dat zou opnieuw het geval kunnen zijn. Vanaf 2011 neemt het risico van uitgavenoverschrijdingen toe doordat de onderliggende maatregelen niet volledig zijn gespecificeerd of aangenomen en doordat sommige van deze maatregelen naar verwachting zullen afhangen van de uitkomst van onderhandelingen met de sociale partners. Verder moet ook de omvang van de beoogde beperkingen worden gezien tegen de sterke intrinsieke dynamiek van de uitgaven van de laatste jaren, vooral bij de salarissen en de sociale uitkeringen (inclusief pensioenen), posten die beide een omvangrijke bijdrage aan de tekortreductie zouden moeten leveren. De beoogde aanmerkelijke daling van de kapitaaluitgaven over de gehele programmaperiode zou er moeten komen doordat meer gebruik zal worden gemaakt van EU-fondsen, hetgeen problematisch kan zijn omdat er te weinig absorptiecapaciteit is. De risico's aan de ontvangstenzijde hebben te maken met het optimistische macro-economische scenario na 2011. (9) Volgens het programma zou de bruto overheidsschuld fors zijn gestegen, namelijk van 22,5 % van het bbp in 2008 tot 34,4 % in 2009 (in het licht van het lagere nominale bbp-cijfer in de raming van het bureau voor de statistiek van 1 maart 2010 zou de brutoschuld in 2009 ongeveer 1 procentpunt van het bbp hoger kunnen uitkomen). Deze stijging is hoofdzakelijk toe te schrijven aan de toename van het primaire tekort en een aanzienlijke stock-flow adjustment in verband met herkapitalisaties en liquiditeitsoperaties ter ondersteuning van de financiële sector. De schuldquote zal naar verwachting gedurende de gehele programmaperiode onder de referentiewaarde van het Verdrag blijven, maar in 2012 wel met meer dan 8 procentpunten stijgen tot bijna 43 % van het bbp (vooral onder invloed van primaire tekorten en betere vooruitzichten voor het nominale bbp) en in 2013 een bescheiden daling vertonen doordat opnieuw een primair overschot wordt bereikt. Gezien de negatieve risico's voor de begrotingsdoelstellingen, die nog worden vergroot door de onzekerheid waarmee de stock-flow adjustment uit hoofde van de steun aan de financiële sector is omgeven, kan de ontwikkeling van de schuldquote ongunstiger uitvallen dan in het programma wordt aangenomen. (10) Uit schuldprojecties op middellange termijn waarbij wordt aangenomen dat de bbp-groei slechts geleidelijk naar het niveau van voor de crisis zal terugkeren, de belastingquote opnieuw naar het niveau van vóór de crisis gaat, en waarin de verwachte toename van de leeftijdsgerelateerde uitgaven is meegenomen, blijkt dat de in het programma tot 2013 geplande begrotingsstrategie op zich en bij ongewijzigd beleid zou volstaan om de schuldquote een aantal jaren te stabiliseren, maar niet zou voorkomen dat deze quote naar 2020 toe wederom een licht opwaartse tendens gaat vertonen. (11) Van de vergrijzing gaat een veel groter langetermijneffect op de begroting uit dan gemiddeld in de EU het geval is. Dat komt met name doordat de pensioenuitgaven als percentage van het bbp de komende decennia een vrij forse stijging zullen vertonen. De budgettaire gevolgen van de vergrijzing voor het houdbaarheidstekort worden nog verergerd door de begrotingssituatie in 2009 zoals deze in het programma wordt ingeschat. Het realiseren van primaire overschotten op middellange termijn en het doorvoeren van hervormingen om onder meer de aanzienlijke stijging van de leeftijdsgerelateerde uitgaven om te buigen, zouden bijdragen tot het verkleinen van de risico's voor de houdbaarheid van de overheidsfinanciën, die in het houdbaarheidsverslag 2009 van de Commissie ( 4 ) als groot werden aangemerkt. Daarbij zou goed kunnen worden voortgebouwd op de geplande pensioenhervorming in twee stappen die in de in februari 2010 aangenomen „Exitstrategie 2010-2013” van de regering wordt gepresenteerd. (12) De invoering van voortschrijdende tweejarenbegrotingen voor de centrale overheid en de vaststelling van een plafond voor de totale uitstaande schuld van de lokale overheid zijn vaste positieve aspecten van het Sloveense begrotingskader. Toch is de budgettaire governance nog voor verbetering vatbaar. Een zwakte van de voortschrijdende tweejarenbegrotingen is bijvoorbeeld dat de doelen die voor het tweede jaar zijn vastgesteld, in het volgende jaar kunnen worden herzien. Verder blijkt uit de begrotingsuitvoering in 2006-2008, en tot op zekere hoogte in 2009, dat er enig risico is dat de uitgaven overschreden worden. In 2009 zijn maatregelen genomen om het begrotingskader in Slovenië te versterken — prestatiebudgettering en de installatie van een onafhankelijke begrotingsraad — en zijn andere maatregelen voorgesteld, namelijk verbeteringen in de budgettaire boekhouding en invoering van een begrotingsregel. Mits consequent uitgevoerd, kunnen deze initiatieven tot de geplande consolidatie van de begroting bijdragen. (13) De in het programma beschreven aanpassing op basis van de uitgaven draait om een grotere doelmatigheid van de overheidssector en een stroomlijning van de openbare dienstverlening en de sociale bescherming. Verhoging van de doelmatigheid van de uitgaven is vooral belangrijk wanneer wordt getracht de uitgavengroei te beheersen zonder het niveau van de dienstverlening te ondermijnen. Hiertoe is een aantal initiatieven gepland, zoals onder meer een uniform informatiesysteem en één loket voor sociale uitkeringen, alsmede een herdefinitie van de normen voor openbare dienstverlening, waarbij met kwaliteitsaspecten rekening wordt gehouden en er mogelijk ook van een toename van de medefinanciering door gebruikers sprake is. In het programma wordt ervan uitgegaan dat deze innovaties, samen met het geleidelijke herstel van de economie, vanaf 2011 zullen leiden tot een daling van de sociale uitgaven als percentage van het bbp. Aan de ontvangstenzijde is bij de belastinghervorming van 2006, waarbij de tarieven van de vennootschaps- en de personenbelasting geleidelijk werden verlaagd, de bedrijfsvoorheffing afgeschaft en een aantal mogelijkheden voor investeringsaftrek ingevoerd. Deze hervormingen waren bedoeld om de stimulansen voor het arbeidsaanbod te versterken en de kapitaalvorming te bevorderen. De begroting voor 2010 voorzag in een extra belastingaftrek voor lage inkomens. Deze wijzigingen worden ten dele gefinancierd met accijnsverhogingen, waarvan er in het programma nog meer worden aangekondigd, waardoor de belastingdruk geleidelijk verschuift van de inkomens, met name die van de laagstbetaalden, naar de indirecte belastingen. Andere initiatieven op belastinggebied betreffen nieuwe voorschriften ter bevordering van de strijd tegen belastingontduiking en -ontwijking met de bedoeling de belastinginning te verbeteren. (14) Al bij al is de in het programma uitgestippelde begrotingsstrategie voor 2010 grotendeels in overeenstemming met de aanbevelingen die de Raad op grond van artikel 126, lid 7, op 2 december 2009 heeft gedaan. Gezien de voornoemde risico's is de begrotingsstrategie vanaf 2011 wellicht niet meer geheel in overeenstemming met deze aanbevelingen. Met name de algemene consolidatiemaatregelen die voor de periode 2011-2013 zijn aangegeven, zullen volledig moeten worden gespecificeerd, aangenomen en uitgevoerd. Voorts moeten de consolidatieplannen voor de gehele periode worden versterkt om de risico's als gevolg van een tegenvallende bbp-groei en ontsporingen aan de uitgaven- of ontvangstenzijde op te vangen. Een dergelijke versterking lijkt ook geboden in het licht van de genoemde risico's voor de langetermijnhoudbaarheid. Gezien de risico's kan de gemiddelde jaarlijkse begrotingsinspanning in de periode 2010-2013 achterblijven bij de door de Raad aanbevolen 0,75 procentpunt van het bbp. (15) Wat de in de gedragscode voor stabiliteits- en convergentieprogramma's gespecificeerde gegevensvereisten betreft, vertoont het programma enkele lacunes in de verplichte en facultatieve gegevens ( 5 ) . In de aanbevelingen die de Raad op 2 december 2009 overeenkomstig artikel 126, lid 7, heeft gedaan om aan de buitensporigtekortsituatie een einde te maken, wordt Slovenië tevens verzocht in een apart hoofdstuk in de geactualiseerde stabiliteitsprogramma's verslag uit te brengen over de vorderingen die bij de tenuitvoerlegging van de aanbevelingen van de Raad zijn gemaakt. Slovenië heeft in grote lijnen aan deze aanbeveling gevolg gegeven. De algehele conclusie luidt dat het programma in 2010 voorziet in een stabilisatie van het overheidstekort op 5,7 % van het bbp en daarna in een geleidelijke daling — dankzij een op de uitgaven gebaseerde en vrij laat in de programmaperiode geleverde consolidatie-inspanning — tot ruim onder de 3 % van het bbp in 2013, de uiterste termijn die de Raad voor de correctie van het buitensporige tekort heeft vastgesteld. Volgens de plannen zal de bruto schuldquote tussen 2009 en 2011 verder stijgen vanaf een niveau van 34,4 % van het bbp in 2009 en zal zich daarna vrijwel stabiliseren op circa 42 % van het bbp. De tekort- en schuldquoten zouden in de programmaperiode hoger kunnen uitvallen dan gepland. Die mogelijkheid wordt alsmaar groter naarmate de programmaperiode vordert en hangt samen met: optimistische inkomstenprognoses in 2010, gevolgd door optimistische groeihypothesen na 2011; ii) mogelijke uitgavenoverschrijdingen in het licht van de omvang van de voorgenomen consolidatie in combinatie met de sterke dynamiek die de laatste jaren bij met name de ambtenarensalarissen en de sociale uitkeringen, met inbegrip van de pensioenen, is waargenomen; en iii) het feit dat de maatregelen ter beheersing van de uitgaven nog niet volledig zijn gespecificeerd en aangenomen, en dat sommige nog steeds afhangen van de uitkomst van onderhandelingen met de sociale partners. Dat neemt evenwel niet weg dat de regering reeds maatregelen treft ter versterking van de uitgavenbeheersing en het begrotingskader teneinde de geplande beteugeling van de uitgavenstijging te verwezenlijken. Voorts zouden de geplande initiatieven ter bevordering van de doelmatigheid van de overheidssector en de stroomlijning van de openbare dienstverlening en de sociale bescherming eveneens tot de realisatie van deze doelstelling bijdragen. Zelfs als de volledige en consequente uitvoering van de geplande begrotingsconsolidatie tot de terugkeer naar een primair overschot in 2013 leidt, dan nog blijven er grote risico's bestaan voor de houdbaarheid van de overheidsfinanciën op lange termijn. Door een ambitieuzere middellangetermijndoelstelling (MTD) te hanteren en door het aannemen en uitvoeren van de aangekondigde wijziging van de indexeringsformule en een verdere pensioenhervorming die de aanmerkelijke stijging van de leeftijdsgerelateerde uitgaven moet beteugelen, kunnen deze risico's ondervangen worden. De geplande pensioenhervorming in twee stappen zou hiervoor een goede basis kunnen zijn. Naast een terugkeer naar gezonde overheidsfinanciën zijn de belangrijkste uitdagingen voor de Sloveense economie de versterking van haar veerkracht en het herstel van het concurrentievermogen om ten volle van het wereldwijde economische herstel te kunnen profiteren. Daartoe moeten de lonen beter op de productiviteitsontwikkeling worden afgestemd en moeten structurele hervormingen doorgevoerd worden. In het licht van de bovenstaande beoordeling en ook gezien de aanbeveling op grond van artikel 126, lid 7, VWEU van 2 december 2009 wordt Slovenië verzocht om: i) de voorgenomen consolidatiemaatregelen in 2010 strikt uit te voeren en het tekort volgens plan in 2013 terug te dringen tot onder de referentiewaarde van 3 % van het bbp door de aangegeven maatregelen met het oog op de beheersing van de uitgaven volledig te specificeren, aan te nemen en uit te voeren, conform de door de Raad op grond van artikel 126, lid 7, aanbevolen gemiddelde jaarlijkse begrotingsinspanning, en tegelijkertijd klaar te staan om verdere consolidatiemaatregelen te nemen ingeval er zich risico's voordoen die verbonden zijn aan het feit dat het scenario van het programma optimistischer is dan het scenario waarop de aanbeveling op grond van artikel 126, lid 7, is gebaseerd; ii) de inspanningen voort te zetten die erop gericht zijn de uitgaven beter te beheersen, de budgettaire meerjarenplannen beter afdwingbaar te maken en de doelmatigheid en doeltreffendheid van de openbare uitgaven te verhogen; iii) in het licht van de verwachte forse stijging van de leeftijdsgerelateerde uitgaven het pensioenstelsel verder te hervormen en een ambitieuzere MTD te hanteren die voldoende rekening houdt met de latente verplichtingen die aan de vergrijzing verbonden zijn. Vergelijking van de voornaamste macro-economische en budgettaire prognoses 2008 2009 2010 2011 2012 2013 Reëel bbp (verandering in %) SP jan 2010 3,5 –7,3 0,9 2,5 3,7 3,5 COM nov 2009 3,5 –7,4 1,3 2,0 n.b. n.b. SP apr 2009 3,5 –4,0 1,0 2,7 n.b. n.b. HICP-inflatie (%) SP jan 2010 ( 9 ) 5,7 1,0 1,5 2,5 2,7 2,7 COM nov 2009 5,5 0,9 1,7 2,0 n.b. n.b. SP apr 2009 n.b. n.b. n.b. n.b. n.b. n.b. Output gap ( 6 ) (% van het potentiële bbp) SP jan 2010 5,7 –3,4 –3,9 –3,2 –1,5 0,1 COM nov 2009 ( 7 ) 5,7 –3,3 –3,3 –2,8 n.b. n.b. SP apr 2009 4,4 –2,3 –3,5 –3,1 n.b. n.b. Netto financieringsoverschot/-tekort t.o.v. het buitenland (% van het bbp) SP jan 2010 n.b. n.b. n.b. n.b. n.b. n.b. COM nov 2009 –6,0 –0,7 –0,1 –0,5 n.b. n.b. SP apr 2009 n.b. n.b. n.b. n.b. n.b. n.b. Overheidsontvangsten (% van het bbp) SP jan 2010 42,4 42,4 43,2 42,9 42,7 42,5 COM nov 2009 42,4 43,2 43,2 42,9 n.b. n.b. SP apr 2009 42,7 41,9 42,4 42,4 n.b. n.b. Overheidsuitgaven (% van het bbp) SP jan 2010 44,2 48,1 48,9 47,1 45,9 44,2 COM nov 2009 44,2 49,5 50,2 49,9 n.b. n.b. SP apr 2009 43,6 47,1 46,4 45,8 n.b. n.b. Overheidssaldo (% van het bbp) SP jan 2010 –1,8 –5,7 –5,7 –4,2 –3,1 –1,6 COM nov 2009 –1,8 –6,3 –7,0 –6,9 n.b. n.b. SP apr 2009 –0,9 –5,1 –3,9 –3,4 n.b. n.b. Primair saldo (% van het bbp) SP jan 2010 –0,7 –4,6 –3,9 –2,3 –1,1 0,4 COM nov 2009 –0,7 –4,8 –5,1 –4,9 n.b. n.b. SP apr 2009 0,2 –3,6 –2,2 –1,6 n.b. n.b. Conjunctuurgezuiverd saldo ( 6 ) (% van het bbp) SP jan 2010 –4,3 –4,2 –4,0 –2,8 –2,4 –1,6 COM nov 2009 –4,5 –4,8 –5,4 –5,6 n.b. n.b. SP apr 2009 –2,9 –4,1 –2,3 –2,0 n.b. n.b. Structureel saldo ( 8 ) (% van het bbp) SP jan 2010 –4,3 –4,2 –4,0 –2,8 –2,4 –1,6 COM nov 2009 –4,5 –4,7 –5,4 –5,6 n.b. n.b. SP apr 2009 –2,9 –4,1 –2,3 –2,0 n.b. n.b. Bruto overheidsschuld (% van het bbp) SP jan 2010 n.b. 34,4 39,6 42,0 42,7 42,1 COM nov 2009 22,5 35,1 42,8 48,2 n.b. n.b. SP apr 2009 22,8 30,5 34,1 36,3 n.b. n.b. Stabiliteitsprogramma (SP); najaarsprognoses 2009 van de diensten van de Commissie (COM); berekeningen van de diensten van de Commissie . ( 1 ) PB L 209 van 2.8.1997, blz. 1 . De documenten waarnaar in deze tekst wordt verwezen, zijn te vinden op: http://ec.europa.eu/economy_finance/sgp/index_nl.htm ( 2 ) Bij de beoordeling wordt met name rekening gehouden met de najaarsprognoses 2009 van de diensten van de Commissie, maar ook met andere informatie die sindsdien beschikbaar is gekomen. ( 3 ) In de begrotingen voor 2010 en 2011 wordt toegelicht dat een toename van de hoeveelheid verkochte minerale oliën de accijnzen op energieproducten gunstig zullen beïnvloeden en dat de btw-inkomsten zullen stijgen door een lagere BTW-teruggaaf ten opzichte van 2009. ( 4 ) In zijn conclusies van 10 november 2009 over de houdbaarheid van de overheidsfinanciën „roept de Raad de lidstaten op in hun komende stabiliteits - en convergentieprogramma's op houdbaarheid gerichte strategieën centraal te stellen” en verzoekt hij voorts „de Commissie om, tezamen met het Comité voor de economische politiek en het Economisch en Financieel Comité, nog voor het volgende houdbaarheidsverslag de methodes ter beoordeling van de langetermijnhoudbaarheid van de overheidsfinanciën nader uit te werken”. Het volgende houdbaarheidsverslag is voor 2012 gepland. ( 5 ) Met name de gegevens over het netto financieringsoverschot/-tekort t.o.v. het buitenland ontbreken. ( 6 ) In de programma's vermelde output gaps en conjunctuurgezuiverde saldi, zoals herberekend door de diensten van de Commissie op basis van de in de programma's voorkomende informatie. ( 7 ) Op basis van een geraamde potentiële groei van achtereenvolgens 3,3 %, 1,2 %, 1,2 % en 1,4 % in de periode 2008-2011. ( 8 ) Conjunctuurgezuiverd saldo, ongerekend eenmalige en andere tijdelijke maatregelen. Volgens het meest recente programma is er geen sprake van eenmalige en tijdelijke maatregelen, maar volgens de najaarsprognoses 2009 van de diensten van de Commissie hebben de eenmalige en tijdelijke maatregelen in 2009 een tekortverhogend effect van 0,1 % van het bbp. ( 9 ) CPI- in plaats van HICP-inflatie. Bronnen: Stabiliteitsprogramma (SP); najaarsprognoses 2009 van de diensten van de Commissie (COM); berekeningen van de diensten van de Commissie .",
  "source": "EUR LEX"
}