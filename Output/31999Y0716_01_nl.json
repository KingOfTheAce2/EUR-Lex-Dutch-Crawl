{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999Y0716(01):NL:HTML\">",
  "content": "EUR-Lex - 31999Y0716(01) - NL Avis juridique important | 31999Y0716(01) Resolutie van de Raad van 20 mei 1999 over vrouwen en wetenschap Publicatieblad Nr. C 201 van 16/07/1999 blz. 0001 - 0001 RESOLUTIE VAN DE RAAD van 20 mei 1999 over vrouwen en wetenschap (1999/C 201/01) DE RAAD VAN DE EUROPESE UNIE, (1) Overwegende dat het bevorderen van de gelijkheid van mannen en vrouwen in de artikelen 2 en 3 van het Verdrag tot oprichting van de Europese Gemeenschap verankerd is als een van de doelen van de Gemeenschap; (2) Overwegende dat de Raad dit beginsel heeft herbevestigd in verschillende communautaire beleidsmaatregelen, en met name in zijn aanbeveling van 2 december 1996 betreffende de evenwichtige deelneming van vrouwen en mannen aan het besluitvormingsproces(1); (3) Overwegende dat het Europees Parlement in zijn resolutie van 9 maart 1999 over de integratie van de gelijke kansen in de beleidsmaatregelen van de Gemeenschap heeft bevestigd dat het hieraan veel belang hecht; (4) Overwegende dat het gelijke-kansenbeleid van de Gemeenschap aandacht heeft gekregen in het Vijfde kaderprogramma voor OTO (1998-2002), aangenomen bij Besluit nr. 182/1999/EG van het Europees Parlement en de Raad(2); (5) Overwegende dat de Commissie op 19 februari 1999 een mededeling heeft ingediend over \"Vrouwen en wetenschap: vrouwen mobiliseren om het wetenschappelijk onderzoek in Europa te verrijken\", waarin zij maatregelen voorstelt om discussie en uitwisseling van ervaringen tussen lidstaten aan te moedigen en een samenhangende aanpak te ontwikkelen om de deelneming van vrouwen aan door de Gemeenschap gefinancierde onderzoekactiviteiten te bevorderen; (6) Overwegende dat ook de Commissie voor haar personeel een gelijke-kansenbeleid voert, aan de hand van een derde actieprogramma inzake gelijke kansen voor mannen en vrouwen in de Commissie (1997-2000), dat van toepassing is op het wetenschappelijk personeel van het Gemeenschappelijk Centrum voor Onderzoek (GCO); (7) Overwegende dat het Comité voor wetenschappelijk en technisch onderzoek (CREST) ter zake is geraadpleegd en advies heeft uitgebracht; IS INGENOMEN met de mededeling van de Commissie en de daarin uiteengezette initiatieven ter bevordering van de deelneming van vrouwen in OTO, ERKENT dat: a) de ondervertegenwoordiging van vrouwen in het wetenschappelijk en technisch onderzoek voor de lidstaten en de Commissie een gemeenschappelijk punt van bezorgheid is dat moet worden aangepakt en dat het probleem overigens niet beperkt is tot de onderzoekssector; b) dit probleem het best kan worden aangepakt met doeltreffende en volgehouden actie op alle niveaus: regionaal en communautair; dat in dit verband ook rekening moet worden gehouden met sociale en economische factoren, alsook met de sleutelrol van onderwijs en opleiding in het bevorderen van de feitelijke deelneming van vrouwen; c) de integratie van de genderdimensie in het onderzoeksbeleid zich niet beperkt tot verbetering van de positie van vrouwelijke onderzoekers, maar er ook toe moet leiden dat het onderzoek beantwoordt aan de behoeften van alle burgers en bijdraagt tot het begrijpen van seksegebonden kwesties; d) de Gemeenschap het meest geschikte niveau is om te streven naar de twee in de mededeling van de Commissie genoemde doelstellingen, namelijk de discussie en de uitwisseling van ervaringen tussen lidstaten over deze kwestie aanmoedigen en in de uitvoering van het Vijfde kaderprogramma voor onderzoek de deelname van vrouwen aan onderzoek door de Gemeenschap bevorderen, op grond van een samenhangende benadering; e) de vaststelling van een specifiek streefcijfer inzake de deelneming van vrouwen aan panels, raadgevende comités en beurzen een redelijke doelstelling is; dat hij er nota van neemt dat de commissie zelf een streefcijfer van 40 % gesteld heeft voor de deelneming aan het Vijfde kaderprogramma voor onderzoek, waarbij tegelijkertijd voldaan moet worden aan de algemene criteria van het vijfde kaderprogramma, met inbegrip van technologische en wetenschappelijke kwaliteit; f) indicatoren en statistische gegevens die een beter beeld geven van de deelneming van vrouwen aan het wetenschappelijk onderzoek - en die onder meer opgenomen kunnen worden in het Europese raport over W& T-indicatoren - het uitwerken vann de nodige beleidsmaatregelen op nationaal en communautair niveau zullen bevorderen; VERZOEKT DE LIDSTATEN OM: a) bestaande informatie over de getalsverhouding tussen mannen en vrouwen in de personseelsbezetting van OTO beschikbaar te stellen; voorts methodes en procedures in te voeren waarmee op middellange termijn de nodige gegevens en indicatoren kunnen worden verzameld en overgelegd (met name gegevens die de verticale en horizontale verdeling van vrouwen in de structuren van het wetenschappelijk onderzoek op het niveau van bestuur, hoger onderwijs en, voorzover mogelijk, privé-sector, aanschouwelijk maken) om deelneming van vrouwen aan de ontwikkeling van wetenschap en technologie in Europa te meten; b) actief deel te nemen aan de dialoog die de Commissie in haar mededeling heeft ingesteld, door van gedachten te wisselen over op nationaal niveau genomen beleidsmaatregelen, om de situatie te kunnen analyseren en de huidige beleidsmaatregelen gezamenlijk te kunnen evalueren, rekening houdend met benchmarking en beste praktijken in de lidstaten. Onderzoeksinsituten, organisaties voor hoger onderwijs en particuliere ondernemingen moeten bij dat proces betrokken worden; c) gendergelijkwaardigheid in de wetenschap na te streven met gepaste middelen, waaronder andere nationale beleidsmaatregelen (b.v. nationale actieplannen voor tewerkstelling, waar van toepassing); VERZOEKT DE COMMISSIE OM: a) voortbouwend op de bijdragen van de lidstaten, vergelijkbare gegevens en Europese indicatoren te verstrekken, als basis voor een beoordeling op communautaire schaal van de positie van de vrouw in OTO; b) in overeenstemming met alle beginselen en uitvoeringscriteria gedurende het hele Vijfde kaderprogramma voor onderzoek aansporingen te blijven geven voor een grotere participatie van vrouwen; c) in het licht van de bovenvermelde dialoog met de lidstaten richtsnoeren voor te stellen voor verdere initiatieven om de deelneming van vrouwen in OTO te bevorderen; d) aan de Raad en het Europees Parlement binnen twee jaar verslag uit te brengen over de voortgang bij de uitvoering van de in haar mededeling voorgestelde maatregelen, om bij te dragen tot de voorbereiding van toekomstige communautaire beleidsmaatregelen en programma's op onderzoekgebied. (1) PB L 319 van 10.12.1996, blz. 11. (2) PB L 26 van 1.2.1999, blz. 1.",
  "source": "EUR LEX"
}