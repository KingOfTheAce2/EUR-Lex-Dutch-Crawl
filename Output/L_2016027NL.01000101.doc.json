{
  "url": "http://www.w3.org/1999/xhtml\"><!--",
  "content": "L_2016027NL.01000101.xml 3.2.2016 NL Publicatieblad van de Europese Unie L 27/1 UITVOERINGSVERORDENING (EU) 2016/137 VAN DE COMMISSIE van 26 januari 2016 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij de onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 januari 2016. Voor de Commissie, namens de voorzitter, Stephen QUEST Directeur-generaal Belastingen en Douane-Unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel bestaande uit een rechthoekig stuk doorzichtige textielstof die is vervaardigd van fijnmazig breiwerk van synthetische vezels, een rail van kunststof en een rolmechanisme van kunststof en metaal. Aan een uiteinde is de textielstof bevestigd aan het rolmechanisme dat is ontworpen om permanent te worden bevestigd aan het portier van een specifiek model motorvoertuig. Aan het andere uiteinde is de textielstof bevestigd aan de rail van kunststof die is voorzien van een bevestigingsmechanisme, waarmee de rail kan worden vastgemaakt aan het raamkozijn van het motorvoertuig wanneer de textielstof is uitgerold ter bescherming tegen de zon. Het artikel bedekt de ruit niet volledig. (Zie afbeeldingen) ( *1 ) 6303 12 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 7, onder f), op afdeling XI en de tekst van de GN-codes 6303 , 6303 12  en 6303 12 00 . Indeling onder GN-code 8708 29 90  als andere delen en toebehoren van carrosserieën van motorvoertuigen bedoeld bij post 8703  is uitgesloten, omdat het artikel niet onmisbaar is voor de werking van het motorvoertuig, het motorvoertuig evenmin aanpast voor speciale werkzaamheden of geschikt maakt voor bijkomende mogelijkheden, en het ook geen bijzondere werkzaamheden verricht die verband houden met de hoofdfunctie van het motorvoertuig (zie zaak C-152/10, Unomedical , ECLI:EU:C:2011:402, punten 29 en 36). Aangezien het artikel is ontworpen om permanent aan het portier van een specifiek motorvoertuig te worden bevestigd (er bevindt zich een uitsparing in het portier), het niet kan worden verwijderd en op geen enkele andere ruit kan worden bevestigd, is het een rolgordijn als bedoeld bij post 6303 . Bovendien vallen vergelijkbare artikelen, zoals rolgordijnen voor treinramen, eveneens onder post 6303  (zie ook de GS-toelichtingen op post 6303 , eerste alinea, punt 2). Het artikel is een rolgordijn van textielstof van afdeling XI en geen jaloezie van kunststof als bedoeld bij post 3925 30 00 , omdat de kunststofmaterialen uitsluitend voor de bevestiging zijn bestemd. Het artikel is samengesteld uit onderdelen van textielstof, kunststof en metaal. Het artikel is derhalve een geconfectioneerd artikel. Het artikel moet daarom worden ingedeeld onder GN-code 6303 12 00  als rolgordijnen van breiwerk van synthetische vezels. ( *1 ) De afbeeldingen zijn louter ter informatie.",
  "source": "EUR LEX"
}