{
  "url": "http://www.w3.org/1999/xhtml\">",
  "content": "L_2005050NL.01000101.xml 23.2.2005 NL Publicatieblad van de Europese Unie L 50/1 VERORDENING (EG) Nr. 293/2005 VAN DE RAAD van 17 februari 2005 tot wijziging van Verordening (EG) nr. 866/2004 inzake een regeling op grond van artikel 2 van Protocol nr. 10 van de Toetredingsakte betreffende landbouw en faciliteiten voor personen die de lijn overschrijden DE RAAD VAN DE EUROPESE UNIE, Gelet op Protocol nr. 10 over Cyprus bij de Toetredingsakte van 2003 ( 1 ) , en met name op artikel 2 daarvan, Gelet op Protocol nr. 3 betreffende de zones van Cyprus die onder de soevereiniteit van het Verenigd Koninkrijk van Groot-Brittannië en Noord-Ierland vallen ( 2 ) , en met name op artikel 6, Gezien het voorstel van de Commissie, Overwegende hetgeen volgt: (1) In Verordening (EG) nr. 866/2004 van de Raad ( 3 ) zijn speciale regels vastgelegd voor goederen, diensten en personen die de lijn overschrijden tussen de delen van de Republiek Cyprus waarin de regering van de Republiek Cyprus niet feitelijk het gezag uitoefent, en de delen waar dat wel het geval is. (2) Gezien de opgedane ervaring sinds de inwerkingtreding van deze verordening, dient een aantal faciliteiten voor personen die de lijn overschrijden versoepeld en de handel in bepaalde landbouwproducten vergemakkelijkt te worden. (3) Verordening (EG) nr. 866/2004 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 866/2004 wordt als volgt gewijzigd: 1) Artikel 4 wordt als volgt gewijzigd: a) lid 2 wordt vervangen door: „2.   De in lid 1 bedoelde goederen behoeven niet te worden aangegeven bij de douane. Zij zijn niet onderworpen aan douanerechten of heffingen van gelijke werking, tenzij zij in aanmerking komen voor uitvoerrestituties of interventiemaatregelen. In afwijking van de vorige alinea kan de Commissie, overeenkomstig de relevante procedure van het beheerscomité in het kader van het gemeenschappelijk landbouwbeleid, gunstige voorwaarden en voorschriften vaststellen in verband met de toegang van producten die in aanmerking komen voor uitvoerrestituties of interventiemaatregelen. Om effectieve controle mogelijk te maken, worden de hoeveelheden die de lijn overschrijden geregistreerd.”; b) lid 9 wordt vervangen door: „9.   Het grensoverschrijdend verkeer van levende dieren en dierlijke producten die onderworpen zijn aan de veterinaire voorschriften van de Gemeenschap, is verboden. Verboden met betrekking tot gespecificeerde levende dieren of dierlijke producten kunnen worden opgeheven door besluiten van de Commissie waarin de voorschriften voor de handel zijn vastgelegd overeenkomstig de in artikel 58, lid 2, van Verordening (EG) nr. 178/2002 van het Europees Parlement en de Raad ( 4 ) bedoelde procedure. 2) Artikel 6 wordt vervangen door: „Artikel 6 1.   Richtlijn 69/169/EEG van de Raad ( 5 ) is niet van toepassing, maar goederen die zich bevinden in de persoonlijke bagage van personen die de lijn overschrijden, zijn vrijgesteld van omzetbelasting en accijns mits zij geen commercieel karakter dragen en hun totale waarde niet meer bedraagt dan 135 EUR per persoon. 2.   De kwantitatieve maxima voor vrijstellingen van omzetbelasting en accijns bedragen 40 sigaretten en 1 liter gedistilleerde drank voor persoonlijk gebruik. 3.   Vrijstellingen voor de in lid 2 genoemde goederen gelden niet voor personen onder de 17 jaar die de lijn overschrijden. 4.   Binnen de in lid 2 vastgestelde kwantitatieve maxima, wordt met de waarde van de goederen zoals genoemd in lid 2 bij de vaststelling van de in lid 1 bedoelde vrijstelling geen rekening gehouden. 5.   Om ernstige verstoringen in een specifieke sector van zijn economie door het grootschalig gebruik van de faciliteiten door personen die de lijn overschrijden tegen te gaan, mag Cyprus, na goedkeuring door de Commissie, voor een periode van maximaal drie maanden afwijken van artikel 6, lid 1. Artikel 2 Deze verordening treedt in werking op de derde dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 februari 2005. Voor de Raad De voorzitter J.-C. JUNCKER ( 1 ) PB L 236 van 23.9.2003, blz. 955 . ( 2 ) PB L 236 van 23.9.2003, blz. 940 . ( 3 ) PB L 161 van 30.4.2004, blz. 128 . ( 4 ) PB L 31 van 1.2.2002, blz. 1 . Verordening laatstelijk gewijzigd bij Verordening (EG) nr. 1642/2003 ( PB L 245 van 29.9.2003, blz. 4 ).”. ( 5 ) PB L 133 van 4.6.1969, blz. 6 . Richtlijn laatstelijk gewijzigd bij Richtlijn 2000/47/EG ( PB L 193 van 29.7.2000, blz. 73 ).”.",
  "source": "EUR LEX"
}