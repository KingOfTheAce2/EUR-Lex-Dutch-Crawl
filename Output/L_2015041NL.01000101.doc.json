{
  "url": "http://www.w3.org/1999/xhtml\"><!--",
  "content": "L_2015041NL.01000101.xml 17.2.2015 NL Publicatieblad van de Europese Unie L 41/1 GEDELEGEERDE VERORDENING (EU) 2015/242 VAN DE COMMISSIE van 9 oktober 2014 tot vaststelling van nadere bepalingen over het functioneren van de adviesraden in het kader van het gemeenschappelijk visserijbeleid DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( 1 ) , en met name artikel 45, lid 4, Overwegende hetgeen volgt: (1) Op grond van Verordening (EU) nr. 1380/2013, en met name artikel 43, moeten adviesraden worden opgericht om een evenwichtige vertegenwoordiging van alle belanghebbende partijen op het gebied van de visserij en de aquacultuur te bevorderen en om bij te dragen tot de verwezenlijking van de doelstellingen van het gemeenschappelijk visserijbeleid. (2) De adviesraden kunnen bij de Commissie en bij de betrokken lidstaten aanbevelingen en suggesties indienen inzake aangelegenheden die betrekking hebben op visserijbeheer en op de sociaaleconomische en de instandhoudingsaspecten van visserij en aquacultuur. Tevens kunnen zij de Commissie en de lidstaten op de hoogte brengen van problemen op het gebied van visserijbeheer en van de sociaaleconomische en de instandhoudingsaspecten van visserij en aquacultuur die zich in hun geografisch gebied of bevoegdheidszone voordoen, en kunnen zij in nauwe samenwerking met wetenschappers bijdragen tot het verzamelen, aanleveren en analyseren van de gegevens die nodig zijn voor het ontwikkelen van instandhoudingsmaatregelen. (3) Bij Besluit 2004/585/EG van de Raad ( 2 ) zijn zeven regionale adviesraden opgericht en in bijlage III bij Verordening (EU) nr. 1380/2013 zijn ook de vier nieuwe adviesraden opgenomen die bij die verordening zijn opgericht. (4) Aangezien bij Verordening (EU) nr. 1380/2013 nieuwe adviesraden zijn opgericht, moet de procedure voor het opstarten van de werking (ook „het functioneren” genoemd) van deze raden worden omschreven. (5) Gezien de belangrijke rol die de adviesraden in het geregionaliseerd gemeenschappelijk visserijbeleid moeten spelen en in overeenstemming met de in artikel 3, onder b) en f), van Verordening (EU) nr. 1380/2013 bepaalde beginselen van goed bestuur moet er bovendien op worden toegezien dat de structuur van de adviesraden, overeenkomstig artikel 43, lid 1, van die verordening, borg staat voor een evenwichtige vertegenwoordiging van alle legitieme belanghebbende partijen op het gebied van de visserij, inclusief kleinschalige vloten, en in voorkomend geval op het gebied van de aquacultuur. (6) Kleinschalige visserijen spelen in tal van kustgemeenschappen verspreid over de hele Europese Unie een belangrijke sociale, economische, ecologische en culturele rol. Daarom moet ervoor worden gezorgd dat deze visserijen efficiënt aan het werk van de adviesraden kunnen deelnemen, onder meer door te voorzien in een bijdrage in de kosten en het inkomensverlies die met een dergelijke deelname kunnen gepaard gaan. (7) Met het oog op een doeltreffende werking en samenwerking met belanghebbende partijen uit derde landen moeten de adviesraden de mogelijkheid hebben hun werkmethoden aan te passen en op ad-hocbasis de onkosten van deze belanghebbende partijen te vergoeden, HEEFT DE VOLGENDE VERORDENING VASTGESTELD: Artikel 1 Toepassingsgebied Bij deze verordening worden nadere bepalingen vastgesteld over de werking (ook „het functioneren” genoemd) van de in artikel 43 van Verordening (EU) nr. 1380/2013 bedoelde adviesraden. Artikel 2 Definities Voor de toepassing van deze verordening wordt verstaan onder: 1. „betrokken lidstaat” : een artikel 4, lid 1, punt 22, van Verordening (EU) nr. 1380/2013 omschreven lidstaat met een rechtstreeks belang bij het beheer in de bevoegdheidszone van een adviesraad als gedefinieerd in bijlage III, punt 1, van Verordening (EU) nr. 1380/2013. In het geval van de adviesraad voor aquacultuur en de adviesraad voor markten wordt met „betrokken lidstaat” elke lidstaat van de Unie bedoeld; 2. „sectororganisaties” : organisaties die de vissers en, in het geval van de adviesraad voor aquacultuur, marktdeelnemers uit de aquacultuursector vertegenwoordigen, alsmede vertegenwoordigers van de verwerkings- en de afzetsector; 3. „andere belangengroepen” : vertegenwoordigers van groepen — met uitzondering van sectororganisaties — die gevolgen ondervinden van het gemeenschappelijk visserijbeleid, met name milieuorganisaties en consumentengroeperingen. Artikel 3 Opstarten van de werking van de nieuwe adviesraden 1.   Sectororganisaties en andere belangengroepen met een belang in een van de in artikel 43, lid 2, van Verordening (EU) nr. 1380/2013 genoemde adviesraden dienen bij de Commissie een gezamenlijk verzoek in met betrekking tot het opstarten van de werking van de betrokken adviesraad. Het gezamenlijke verzoek moet sporen met de bij Verordening (EU) nr. 1380/2013 vastgestelde doelstellingen en beginselen van het gemeenschappelijk visserijbeleid, en met name artikel 43, lid 1, en bijlage III, en moet het volgende inhouden: a) een omschrijving van de doelstellingen; b) de operationele beginselen; c) het reglement van orde; d) een lijst van de sectororganisaties en andere belangengroepen. 2.   Na te hebben geverifieerd dat het gezamenlijke verzoek in overeenstemming is met de voorschriften van Verordening (EU) nr. 1380/2013, met name bijlage III, en van de onderhavige verordening, stuurt de Commissie het verzoek uiterlijk twee maanden na dit te hebben ontvangen, door naar de betrokken lidstaten. De Commissie kan wijzigingen van het gezamenlijke verzoek voorstellen om ervoor te zorgen dat het voldoet aan alle in het onderhavige artikel bedoelde vereisten. 3.   De betrokken lidstaten gaan na of het verzoek door representatieve sectororganisaties en andere belangengroepen is ondertekend en stellen de Commissie uiterlijk een maand na het gezamenlijke verzoek te hebben ontvangen, in kennis van hun akkoord. Op basis van de opmerkingen van die lidstaten kan de Commissie aanvullende wijzigingen of verduidelijkingen vragen. 4.   De Commissie maakt in de C-reeks van het Publicatieblad van de Europese Unie een mededeling betreffende het opstarten van de werking van elke nieuwe adviesraad bekend. Zij maakt die informatie pas bekend als aan alle in lid 1 bedoelde vereisten is voldaan. De werking van de adviesraden gaat van start op de in de mededeling vermelde datum en in geen geval vóór de datum van bekendmaking van die mededeling. Artikel 4 Structuur en organisatie van de adviesraden 1.   Naast de bepalingen van artikel 43, lid 1, artikel 45, leden 1, 2 en 3, en bijlage III van Verordening (EU) nr. 1380/2013 gelden voor de structuur en organisatie van de adviesraden de bepalingen in de leden 2 tot en met 6 van het onderhavige artikel. 2.   De algemene raad van een adviesraad: a) stelt het reglement van orde van de adviesraad vast; b) komt ten minste eenmaal per jaar bijeen om het jaarverslag, het jaarlijkse strategieplan en de jaarbegroting van de adviesraad goed te keuren. 3.   De algemene vergadering benoemt een uitvoerend comité van ten hoogste vijfentwintig leden. Na raadpleging van de Commissie kan de algemene raad besluiten een uitvoerend comité van ten hoogste dertig leden te benoemen om een adequate vertegenwoordiging van kleinschalige vloten te waarborgen. 4.   Met het oog op een evenwichtige en brede vertegenwoordiging van alle belanghebbende partijen ziet de algemene raad erop toe dat de lidmaatschapsbijdragen op een billijk niveau en met inachtneming van de financiële draagkracht van de belanghebbende partijen worden vastgesteld. 5.   Het uitvoerend comité: a) stuurt en beheert de taken van de adviesraad overeenkomstig artikel 44, leden 2 en 3, van Verordening (EU) nr. 1380/2013; b) bereidt het jaarverslag, het jaarlijkse strategieplan en de jaarbegroting voor; c) stelt de in artikel 44, lid 2, van Verordening (EU) nr. 1380/2013 bedoelde aanbevelingen en suggesties vast. 6.   De algemene raad en het uitvoerend comité zorgen voor een evenwichtige en brede vertegenwoordiging van alle belanghebbende partijen, met nadruk op kleinschalige vloten, in voorkomend geval. Het aantal vertegenwoordigers van kleinschalige vloten is een weerspiegeling van het aandeel dat de kleinschalige vloten hebben in de visserijsector van de betrokken lidstaten. Artikel 5 Werkmethoden Bij het bepalen van zijn werkmethoden streeft elke adviesraad ernaar de efficiëntie en volledige medewerking van alle leden te garanderen door gebruik te maken van moderne IT-communicatiemiddelen en vertolkings- en vertalingsdiensten. Artikel 6 Financiële bijdrage van de adviesraden 1.   Elke adviesraad biedt vissers die organisaties voor kleinschalige vloten vertegenwoordigen, bovenop de vergoeding voor reis- en verblijfkosten extra compensatie aan voor een efficiënte deelname van deze vissers aan de werkzaamheden van de adviesraad. Deze compensatie wordt voor elk geval naar behoren gemotiveerd. 2.   Adviesraden die in bijlage III, punt 2, onder k), van Verordening (EU) nr. 1380/2013 bedoelde waarnemers van derde landen uitnodigen, kunnen in de reis- en verblijfkosten van deze waarnemers bijdragen tegen dezelfde voorwaarden die zij voor hun leden toepassen. Artikel 7 Ondersteuning door de lidstaten De lidstaten kunnen passende technische, logistieke en financiële ondersteuning verlenen om de werking van de adviesraden te vergemakkelijken. Artikel 8 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselĳk in elke lidstaat. Gedaan te Brussel, 9 oktober 2014. Voor de Commissie De voorzitter José Manuel BARROSO ( 1 ) Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ). ( 2 ) Besluit 2004/585/EG van de Raad van 19 juli 2004 tot oprichting van regionale adviesraden in het kader van het gemeenschappelijk visserijbeleid ( PB L 256 van 3.8.2004, blz. 17 ).",
  "source": "EUR LEX"
}