{
  "url": "http://www.w3.org/1999/xhtml\">",
  "content": "LI2021277NL.01001201.xml 2.8.2021 NL Publicatieblad van de Europese Unie LI 277/12 UITVOERINGSVERORDENING (EU) 2021/1276 VAN DE RAAD van 30 juli 2021 tot uitvoering van Verordening (EU) 2019/1716 betreffende beperkende maatregelen in het licht van de situatie in Nicaragua DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2019/1716 van de Raad van 14 oktober 2019 betreffende beperkende maatregelen in het licht van de situatie in Nicaragua ( 1 ) , en met name artikel 13, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 14 oktober 2019 heeft de Raad Verordening (GBVB) 2019/1716 betreffende beperkende maatregelen in het licht van de situatie in Nicaragua vastgesteld. (2) Op 10 juni 2021 heeft de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) namens de Unie een verklaring afgelegd waarin het optreden van de Nicaraguaanse autoriteiten tegen oppositiepartijen, de media, journalisten en andere personen die bij de media werkzaam zijn, pleitbezorgers van de mensenrechten en het maatschappelijk middenveld, onder meer door de stelselmatige arrestatie en detentie van mogelijke presidentskandidaten en oppositieleiders, werd veroordeeld. De hoge vertegenwoordiger verklaarde dat de Unie bereid is alle instrumenten te gebruiken in het licht van de situatie in Nicaragua, inclusief het opleggen van aanvullende beperkende maatregelen. (3) Gelet op de nog steeds zorgwekkende situatie in Nicaragua moeten acht personen worden toegevoegd aan de in bijlage I bij Verordening (EU) 2019/1716 opgenomen lijst van natuurlijke personen, rechtspersonen, entiteiten en lichamen die onderworpen zijn aan beperkende maatregelen. (4) Bijlage I bij Verordening (EU) 2019/1716 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2019/1716 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 juli 2021. Voor de Raad De voorzitter G. DOVŽAN ( 1 ) PB L 262 van 15.10.2019, blz. 1 . BIJLAGE De volgende personen worden toegevoegd aan de lijst van natuurlijke personen, rechtspersonen, entiteiten en lichamen in bijlage I bij Verordening (EU) 2019/1716: Naam Identificatiegegevens Motivering Datum van plaatsing op de lijst “7. Rosario María MURILLO ZAMBRANA Ook bekend als: Rosario María MURILLO DE ORTEGA Functie(s): Vicepresident van de Republiek Nicaragua (sinds 2017), echtgenote van president Daniel Ortega Geboortedatum: 22 juni 1951 Geboorteplaats: Managua, Nicaragua Geslacht: vrouw Nationaliteit: Nicaraguaans Paspoortnummer: A00000106 (Nicaragua) Vicepresident van Nicaragua, echtgenote van de president van Nicaragua en leider van de beweging De Sandinistische Jeugd. Volgens president Daniel Ortega deelt Rosario María Murillo Zambrana de macht met hem. Zij speelde een doorslaggevende rol bij het aanmoedigen en rechtvaardigen van de onderdrukking van betogingen van de oppositie door de Nicaraguaanse nationale politie in 2018. In juni 2021 bedreigde zij openlijk de Nicaraguaanse oppositie en bracht zij onafhankelijke journalisten in diskrediet. Zij is dus verantwoordelijk voor ernstige schendingen van de mensenrechten, voor de onderdrukking van het maatschappelijk middenveld en de democratische oppositie, en voor het ondermijnen van de democratie in Nicaragua. 2.8.2021 8. Gustavo Eduardo PORRAS CORTÉS Functie(s): Voorzitter van de Nationale Vergadering van de Republiek Nicaragua (sinds januari 2017) Geboortedatum: 11 oktober 1954 Geboorteplaats: Managua, Nicaragua Geslacht: man Nationaliteit: Nicaraguaans Sinds januari 2017 voorzitter van de Nationale Vergadering van Nicaragua en sinds 1996 lid van de nationale leiding van het Sandinistisch Front voor Nationale Bevrijding ( Frente Sandinista de Liberación Nacional — FSLN). In zijn functie van voorzitter van de Nationale Vergadering van Nicaragua heeft hij de aanneming van verscheidene repressieve wetten in de hand gewerkt, waaronder een amnestiewet die ieder onderzoek naar de plegers van massale schendingen van de mensenrechten in 2018 uitsluit, en wetten die de vrijheid en de democratie in Nicaragua ondermijnen. Hij is dus verantwoordelijk voor de onderdrukking van het maatschappelijk middenveld en de democratische oppositie en voor het ernstig ondermijnen van de democratie en de rechtsstaat in Nicaragua. 2.8.2021 9. Juan Antonio VALLE VALLE Functie(s): Chef bij de Nicaraguaanse nationale politie Rang: Generaal / hoge commissaris Geboortedatum: 4 mei 1963 Geboorteplaats: Matagalpa, Nicaragua Geslacht: man Nationaliteit: Nicaraguaans Als chef met de rang van hoge commissaris (de tweede hoogste rang) bij de Nicaraguaanse nationale politie (NNP) en in een vooraanstaande functie bij de politie in Managua is Juan Antonio Valle Valle verantwoordelijk voor herhaald politiegeweld en buitensporig geweld waarbij honderden burgers om het leven zijn gekomen, voor willekeurige arrestaties en detenties, voor schendingen van de vrijheid van meningsuiting en voor het voorkomen van demonstraties tegen de regering. Hij is dus verantwoordelijk voor ernstige schendingen van de mensenrechten en voor de onderdrukking van het maatschappelijk middenveld en de democratische oppositie in Nicaragua. 2.8.2021 10. Ana Julia GUIDO OCHOA Ook bekend als: Ana Julia GUIDO DE ROMERO Functie(s): Procureur-generaal van de Republiek Nicaragua Geboortedatum: 16 februari 1959 Geboorteplaats: Matagalpa, Nicaragua Geslacht: vrouw Nationaliteit: Nicaraguaans In haar functie van procureur-generaal, de hoogste ambtenaar van het openbaar ministerie, is Ana Julia Guido Ochoa loyaal aan het regime-Ortega en verantwoordelijk voor de politiek gemotiveerde vervolging van talrijke demonstranten en leden van de politieke oppositie. Zij richtte een gespecialiseerde eenheid op die beschuldigingen tegen demonstranten verzon en hen daarvoor aanklaagde. Bovendien is zij ervoor verantwoordelijk dat de belangrijkste kandidaat van de oppositie voor de algemene verkiezingen werd uitgesloten van uitoefening van een openbaar ambt. Zij is dus verantwoordelijk voor ernstige schendingen van de mensenrechten, voor de onderdrukking van het maatschappelijk middenveld en de democratische oppositie, en voor het ondermijnen van de democratie en de rechtsstaat in Nicaragua. 2.8.2021 11. Fidel de Jesús DOMÍNGUEZ ÁLVAREZ Functie(s): Hoofd van de politie in Leon, algemeen commissaris van de nationale politie Geboortedatum: 21 maart 1960 Geslacht: man Nationaliteit: Nicaraguaans In zijn functie van hoofd van de politie in Leon sinds 23 augustus 2018 is Fidel de Jesús Domínguez Alvarez verantwoordelijk voor talrijke ernstige schendingen van de mensenrechten, met name willekeurige arrestaties en detenties, waaronder de ontvoering van familieleden van een politieke opposant, het buitensporig gebruik van geweld en schendingen van de vrijheid van meningsuiting en de vrijheid van de media. Hij is dus verantwoordelijk voor ernstige schendingen van de mensenrechten en voor de onderdrukking van het maatschappelijk middenveld en de democratische oppositie. 2.8.2021 12. Alba Luz RAMOS VANEGAS Functie(s): Voorzitter van het Hooggerechtshof van de Republiek Nicaragua Geboortedatum: 3 juni 1949 Geslacht: vrouw Nationaliteit: Nicaraguaans Paspoortnummer: A0009864 (Nicaragua) In haar functie van voorzitter van het Hooggerechtshof van Nicaragua is zij ervoor verantwoordelijk dat de rechterlijke macht de belangen van het regime-Ortega dient door middel van de selectieve strafbaarstelling van oppositieactiviteiten, het bestendigen van het patroon van schendingen van het recht op een eerlijk proces, willekeurige arrestaties, en de uitsluiting van politieke partijen en van oppositiekandidaten. Zij is dus verantwoordelijk voor ernstige schendingen van de mensenrechten, voor de onderdrukking van het maatschappelijk middenveld en de democratische oppositie, en voor het ernstig ondermijnen van de rechtsstaat in Nicaragua. 2.8.2021 13. Juan Carlos ORTEGA MURILLO Functie(s): Directeur van Canal 8 en van Difuso Comunicaciones. Leider van de Sandinistische Beweging van 4 Mei, zoon van de president en vicepresident van de Republiek Nicaragua Geboortedatum: 17 oktober 1982 Nationaliteit: Nicaraguaans Zoon van president Daniel Ortega en diens echtgenote en vicepresident Rosario Maria Murillo de Ortega. Directeur van een van de belangrijkste propaganda-tv-zenders, Canal 8, en leider van de Sandinistische Beweging van 4 Mei. In zijn functie heeft hij bijgedragen tot het beperken van de vrijheid van meningsuiting en de vrijheid van de media. Hij heeft Nicaraguaanse zakenlieden die zich tegen het regime-Ortega verzetten, openlijk bedreigd. Hij is dus verantwoordelijk voor het ondermijnen van de democratie en voor de onderdrukking van het maatschappelijk middenveld in Nicaragua. Omdat hij de zoon is van vicepresident Rosario Maria Murillo de Ortega, heeft hij banden met personen die verantwoordelijk zijn voor ernstige schendingen van de mensenrechten en voor de onderdrukking van het maatschappelijk middenveld in Nicaragua. 2.8.2021 14. Bayardo ARCE CASTAÑO Functie(s): Economisch adviseur van de president van de Republiek Nicaragua Geboortedatum: 21 maart 1950 Geslacht: man Nationaliteit: Nicaraguaans In zijn functie van economisch adviseur van president Daniel Ortega oefent Bayardo Arce Castano aanzienlijke invloed uit op het beleid van het regime-Ortega. Hij heeft derhalve banden met personen die verantwoordelijk zijn voor ernstige schendingen van de mensenrechten in Nicaragua. Hij heeft zijn steun gegeven aan de ontwikkeling van wetgeving die oppositiekandidaten belet deel te nemen aan verkiezingen. Hij is dus verantwoordelijk voor de onderdrukking van het maatschappelijk middenveld en van de democratische oppositie in Nicaragua. 2.8.2021”",
  "source": "EUR LEX"
}