{
  "url": "http://www.w3.org/1999/xhtml\"><!--",
  "content": "L_2021261NL.01005401.xml 22.7.2021 NL Publicatieblad van de Europese Unie L 261/54 BESLUIT (EU) 2021/1208 VAN DE RAAD van 19 juli 2021 tot wijziging van Beschikking 2003/76/EG tot vaststelling van de bepalingen die nodig zijn voor de uitvoering van het aan het Verdrag tot oprichting van de Europese Gemeenschap gehechte protocol betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Protocol nr. 37 betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal, gehecht aan het Verdrag betreffende de Europese Unie en het Verdrag betreffende de werking van de Europese Unie, en met name artikel 2, eerste alinea, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien de toestemming van het Europees Parlement ( 1 ) , Handelend volgens een bijzondere wetgevingsprocedure, Overwegende hetgeen volgt: (1) Het Verdrag tot oprichting van de Europese Gemeenschap voor Kolen en Staal is krachtens artikel 97 van dat verdrag op 23 juli 2002 afgelopen. Alle activa en passiva van de Europese Gemeenschap voor Kolen en Staal (EGKS) werden op 24 juli 2002 overgedragen aan de Unie. (2) Overeenkomstig Protocol nr. 37 moet de nettowaarde van die activa en passiva in de balans van de EGKS per 23 juli 2002 worden beschouwd als vermogen dat, onder de benaming “EGKS in vereffening” en, wanneer de liquidatie is afgesloten, onder de benaming “vermogen van het Fonds voor onderzoek inzake kolen en staal”, bestemd is voor onderzoek in sectoren die in verband staan met de kolen- en staalindustrie. (3) In Protocol nr. 37 is ook bepaald dat de opbrengst van dat vermogen, die “Fonds voor onderzoek inzake kolen en staal” (Research Fund for Coal and Steel — RFCS) wordt genoemd, overeenkomstig de bepalingen van Protocol nr. 37 en de op grond daarvan aangenomen besluiten uitsluitend gebruikt mag worden voor onderzoek dat buiten het kaderprogramma voor onderzoek wordt verricht in sectoren die in verband staan met de kolen- en staalindustrie. (4) De Raad heeft op 1 februari 2003 Beschikking 2003/76/EG ( 2 ) tot vaststelling van de uitvoeringsbepalingen van Protocol nr. 37 vastgesteld. (5) Vanwege de lage rentestand zijn de opbrengsten voor de financiering van onderzoeksprojecten voor kolen en staal snel aan het dalen. Dit leidt tot een situatie waarin de kritieke minimumbegroting die beschikbaar is voor het organiseren van een jaarlijkse oproep tot het indienen van voorstellen voor het onderzoeksprogramma van het RFCS (het “programma”) mogelijk niet wordt behaald. Een kritieke minimumbegroting voor het organiseren van een oproep is voor het programma noodzakelijk om zinvolle steun te kunnen verlenen aan waardevolle gezamenlijke onderzoeksprojecten die de kritieke massa en meerwaarde voor de Unie hebben om de duurzaamheid, het concurrentievermogen, de gezondheid, de veiligheid en de arbeidsomstandigheden te verbeteren, en het milieueffect te beperken in de sectoren die in verband staan met de kolen- en staalindustrie. (6) In haar mededeling aan het Europees Parlement, de Europese Raad, het Europees Economisch en Sociaal Comité en het Comité van de Regio’s over de Europese Groene Deal heeft de Commissie zich ertoe verbonden schone innovatieve staaltechnologieën te ondersteunen die tegen 2030 tot een nagenoeg koolstofvrije staalproductie leiden. Om dit mogelijk te maken, heeft de Commissie zich ertoe verbonden na te gaan of een deel van de middelen uit de liquidatie van de EGKS kan worden gebruikt. (7) In haar mededeling aan het Europees Parlement, de Europese Raad, het Europees Economisch en Sociaal Comité en het Comité van de Regio’s betreffende het investeringsplan voor de Europese Green Deal heeft de Commissie zich op het standpunt gesteld dat, om de doelstellingen van de Unie te behalen, de herziening van de rechtsgrondslagen van het RFCS noodzakelijk geacht werd, zodat de activa van de EGKS in liquidatie en, wanneer de liquidatie is afgesloten, de activa van de RFCS kunnen worden gebruikt. (8) De verkoop van een deel van de activa van de EGKS in liquidatie en, wanneer de liquidatie is afgesloten, van de activa van het RFCS voor de financiering van onderzoeksprojecten in de kolen- en de staalsector moet worden toegestaan op voorwaarde dat reserves worden aangehouden ter waarborging voor de beperkte resterende verplichtingen die voortvloeien uit een eventuele onvoorziene verplichting, en op voorwaarde dat een redelijk deel van de activa, die niet meer nodig zijn voor het waarborgen van deze verplichtingen, wordt belegd om opbrengsten te genereren. (9) De verkoop van een deel van de activa van de EGKS in liquidatie en, wanneer de liquidatie is afgesloten, van de activa van het RFCS kan nodig zijn om het RCFS tot en met 2027 een jaarlijkse toewijzing van 111 miljoen EUR te voorzien. Die toewijzing zal worden gebruikt: 40 miljoen EUR per jaar zal worden gebruikt voor de financiering van gezamenlijk onderzoek in de kolen- en de staalsector, en de resterende 71 miljoen EUR zal worden gebruikt voor de financiering van baanbrekende technologieën die zullen leiden tot een nagenoeg koolstofvrije staalproductie, en van onderzoeksprojecten naar een rechtvaardige transitie voor voormalige of sluitende kolenmijnen en bijbehorende infrastructuur overeenkomstig het mechanisme voor een rechtvaardige transitie en in overeenstemming met artikel 4, lid 2, van Beschikking 2003/76/EG. De verkoop van een deel van de activa van de EGKS in liquidatie en, wanneer de liquidatie is afgesloten, van de activa van het RFCS, kan slechts worden gebruikt voor de financiering van de jaarlijkse toewijzingen voor de begrotingsjaren 2021-2027. (10) De financiering van het RFCS mag derhalve niet alleen afkomstig zijn van de netto-opbrengsten van de beleggingen, maar moet ook, waar nodig, afkomstig zijn van de opbrengsten van de verkoop van een deel van de activa in het RFCS tot het voor de periode 2021-2027 beoogde bedrag. (11) De bepalingen betreffende de procedure voor het vaststellen van de financiële meerjarenrichtsnoeren voor het beheer van het vermogen, en de bepalingen betreffende de procedure voor het vaststellen van de technische meerjarenrichtsnoeren voor het programma moeten worden geschrapt, omdat zij onder artikel 2, lid 2, van Protocol nr. 37 vallen en derhalve overbodig zijn. (12) Het in artikel 5, lid 2, van Beschikking 2003/76/EG bedoelde egalisatiemechanisme moet worden afgeschaft, aangezien het een verouderd instrument betreft. (13) In artikel 1 van Besluit 2003/76/EG moet een nieuw lid worden ingevoegd om op basis van de in artikel 101, lid 2, eerste alinea, van Verordening (EU, Euratom) 2018/1046 van het Europees Parlement en de Raad ( 3 ) (“het Financieel Reglement”) vastgestelde beginselen schuldvorderingen te kunnen afschrijven. (14) Beschikking 2003/76/EG moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Beschikking 2003/76/EG wordt als volgt gewijzigd: 1) In artikel 1 wordt het volgende lid ingevoegd: “1 bis.   De Commissie schrijft, zelfs vóór uitputting van alle genoemde mogelijkheden, schuldvorderingen af in de volgende gevallen: a) wanneer de verwachte kosten van de invordering hoger zijn dan het te innen bedrag en de afschrijving geen afbreuk zou doen aan de reputatie van de Unie; b) wanneer het niet mogelijk is de schuldvordering te innen wegens de insolventie van de debiteur, of als gevolg van andere insolventieprocedures; c) wanneer de inning afbreuk doet aan het evenredigheidsbeginsel.”. 2) Artikel 2 wordt vervangen door: “Artikel 2 1.   De activa worden door de Commissie beheerd op een wijze die een jaarlijkse toewijzing in het Fonds voor onderzoek inzake kolen en staal van 111 miljoen EUR tot en met 2027 waarborgt voor het financieren van onderzoek in de sectoren die in verband staan met de kolen- en staalindustrie, meer bepaald 40 miljoen EUR om gezamenlijk onderzoek in die sectoren te financieren en 71 miljoen EUR om onderzoek te financieren naar baanbrekende technologieën die zullen leiden tot een nagenoeg koolstofvrije staalproductie en om onderzoeksprojecten te financieren naar een rechtvaardige transitie voor voormalige of sluitende kolenmijnen of en bijbehorende infrastructuur overeenkomstig het mechanisme voor een rechtvaardige transitie en in overeenstemming met artikel 4, lid 2. De activa worden na 2027 door de Commissie beheerd op een wijze die rentabiliteit op lange termijn garandeert. De activa worden belegd met het doel dat deze hun waarde behouden en zo mogelijk in waarde stijgen. 2.   De jaarlijkse toewijzing van 111 miljoen EUR moet worden gevormd door de netto-opbrengsten van de beleggingen en, indien deze ontoereikend zijn, de verkoop van een deel van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal.”. 3) Artikel 3 wordt vervangen door: “Artikel 3 1.   Over de in artikel 1 bedoelde liquidatieverrichtingen en de in artikel 2 bedoelde beleggingsverrichtingen en activabeheer worden jaarlijks een winst-en-verliesrekening, een balans en een financieel verslag opgemaakt, gescheiden van de overige financiële verrichtingen van de Unie. Deze financiële documenten worden gehecht aan de financiële documenten die de Commissie jaarlijks op grond van artikel 318 VWEU en Verordening (EU, Euratom) 2018/1046 van het Europees Parlement en de Raad ( *1 ) (het “Financieel Reglement”). 2.   De in lid 1 bedoelde verrichtingen vallen onder de in het Verdrag betreffende de werking van de Europese Unie en in het Financieel Reglement vastgelegde bevoegdheden van het Europees Parlement, de Raad en de Rekenkamer inzake controle en kwijting. ( *1 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ).”.\" 4) Artikel 4 wordt als volgt gewijzigd: a) lid 1 wordt vervangen door: “1.   De netto-opbrengsten van de in artikel 2 bedoelde beleggingen en de opbrengsten van de verkoop van een deel van de activa gelden als ontvangsten in de algemene begroting van de Unie. Deze ontvangsten hebben een bijzondere bestemming, te weten de financiering van onderzoeksprojecten die buiten het kaderprogramma voor onderzoek om worden uitgevoerd ten behoeve van sectoren die in verband staan met de kolen- en staalindustrie. Zij vormen het Fonds voor onderzoek inzake kolen en staal. Het beheer ervan berust bij de Commissie.”; b) lid 3 wordt geschrapt. 5) In artikel 5 wordt lid 2 geschrapt. 6) De bijlage wordt geschrapt. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 3 Dit besluit is gericht tot de lidstaten. Gedaan te Brussel, 19 juli 2021. Voor de Raad De voorzitter J. PODGORŠEK ( 1 ) Toestemming van 7 juli 2021 (nog niet bekendgemaakt in het Publicatieblad). ( 2 ) Beschikking 2003/76/EG van de Raad van 1 februari 2003 tot vaststelling van de bepalingen die nodig zĳn voor de uitvoering van het aan het Verdrag tot oprichting van de Europese Gemeenschap gehechte protocol betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal ( PB L 29 van 5.2.2003, blz. 22 ). ( 3 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ).",
  "source": "EUR LEX"
}