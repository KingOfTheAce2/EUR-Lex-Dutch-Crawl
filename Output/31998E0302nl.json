{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998E0302:NL:HTML\">",
  "content": "EUR-Lex - 31998E0302 - NL Avis juridique important | 31998E0302 98/302/GBVB: Gemeenschappelijk optreden van 30 april 1998 door de Raad aangenomen op grond van artikel J.3 van het Verdrag betreffende de Europese Unie, met betrekking tot de ondersteuning van het verkiezingsproces in Bosnië-Herzegovina Publicatieblad Nr. L 138 van 09/05/1998 blz. 0003 - 0004 GEMEENSCHAPPELIJK OPTREDEN van 30 april 1998 door de Raad aangenomen op grond van artikel J.3 van het Verdrag betreffende de Europese Unie, met betrekking tot de ondersteuning van het verkiezingsproces in Bosnië-Herzegovina (98/302/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op de artikelen J.3 en J.11, Gezien de conclusies van de Europese Raad van Dublin van 13 en 14 december 1996 en van de Europese Raad van Amsterdam van 16 en 17 juni 1997, Overwegende dat op 12 en 13 september 1998 landelijke verkiezingen in Bosnië-Herzegovina zullen worden gehouden; Overwegende dat de Permanente Raad van de Organisatie voor veiligheid en samenwerking in Europa (OVSE) op 5 en 12 maart 1998 heeft besloten dat de OVSE toezicht op deze verkiezingen zal houden; Overwegende dat de Europese Unie steeds heeft bijgedragen tot het door de OVSE uitgeoefende toezicht op alle in Bosnië-Herzegovina gehouden verkiezingen (1) overeenkomstig het algemene kaderakkoord voor vrede in Bosnië-Herzegovina en voornemens is daarbij een actieve rol te blijven spelen; Overwegende dat de lidstaten van de Europese Unie de voornaamste donoren zijn van de OVSE-begroting voor het toezicht op landelijke verkiezingen in Bosnië-Herzegovina overeenkomstig de OVSE-schaal voor \"grote missies en projecten\", HEEFT HET VOLGENDE GEMEENSCHAPPELIJK OPTREDEN AANGENOMEN: Artikel 1 Dit gemeenschappelijk optreden beoogt de verdere versterking van de steun die de Europese Unie reeds verleent aan de activiteiten van de OVSE uit hoofde van het algemene kaderakkoord voor de vrede in Bosnië-Herzegovina. Dit gemeenschappelijk optreden beoogt met name steunverlening van de Europese Unie in aanvulling op de steun die reeds wordt verleend via de bijdrage aan de OVSE-begroting voor het toezicht op landelijke verkiezingen in Bosnië-Herzegovina overeenkomstig de OVSE-schaal voor \"grote missies en projecten\", volgens welke de lidstaten van de Europese Unie een bijdrage ten belope van 67 % van het totaalbedrag leveren. Artikel 2 1. De in artikel 1 bedoelde aanvullende steun bestaat in een bijdrage van de Europese Unie aan het OVSE-toezicht en omvat een vrijwillige bijdrage aan OVSE-project nr. G-7 (Supervisiepersoneel) (2) door middel van het ter beschikking stellen van een contingent supervisors van de Europese Unie die onder auspiciën van de OVSE supervisie uitoefenen op de verkiezingen, met inbegrip van de registratie van de kiezers, de stemverrichtingen zelf en het tellen van de stemmen (secties 1, 2 en 3 en 4 van nr. G-7), en aan OVSE-project nr. G-16 (Mediacentrum). 2. De supervisors van de Europese Unie voor de lange termijn blijven maximaal 208 dagen in de regio. De supervisors van de Europese Unie voor de middellange termijn blijven voor een periode van 34 tot 38 dagen in de regio. De supervisors van de Europese Unie voor de korte termijn blijven voor een periode van elf tot 18 dagen in de regio. Artikel 3 1. Ter dekking van de kosten in verband met de uitvoering van de in artikel 2 vermelde activiteiten wordt er een bedrag van maximaal 5 miljoen ECU uitgetrokken op de algemene begroting van de Europese Gemeenschappen voor het jaar 1998. 2. Van het in lid 1 vermelde bedrag wordt ten hoogste 4,92 miljoen ECU bestemd voor een vrijwillige bijdrage om maximaal 40 % van de totale kosten van OVSE-project nr. G-7, secties 1, 2, 3 en 4, mede te financieren en voor de vervoerskosten van supervisors van de Europese Unie vanuit de hoofdsteden van de lidstaten naar Wenen en terug. Rekening houdend met de eigen bijdragen van de lidstaten zal het de Unie in staat stellen verreweg het grootste deel van de supervisieactiviteiten te financieren. Het definitieve bedrag zal worden berekend op basis van de definitieve lijst van supervisors van de Europese Unie. 3. Van het in lid 1 vermelde bedrag wordt ten hoogste 80 000 ECU bestemd voor een vrijwillige bijdrage aan OVSE-project nr. G-16 (Mediacentrum), met name om de aanwezigheid van de Europese Unie te visualiseren. 4. De uitgaven die worden gefinancierd uit het in lid 1 bedoelde bedrag, worden beheerd met inachtneming van de procedures en voorschriften van de Gemeenschap op begrotingsgebied. Artikel 4 De Raad evalueert de uitvoering van dit gemeenschappelijk optreden. Artikel 5 Dit gemeenschappelijk optreden treedt in werking op de dag waarop het wordt aangenomen. Artikel 6 Dit gemeenschappelijk optreden wordt bekendgemaakt in het Publicatieblad. Gedaan te Luxemburg, 30 april 1998. Voor de Raad De Voorzitter T. JOWELL (1) Gemeenschappelijk Optreden 96/406/GBVB (PB L 168 van 6.7.1996, blz. 1), gewijzigd bij Besluit 97/153/GBVB (PB L 63 van 4.3.1997, blz. 1), aangevuld bij Besluit 97/224/GBVB (PB L 90 van 4.4.1997, blz. 1) en Besluit 97/689/GBVB (PB L 293 van 27.10.1997, blz. 2). (2) Besluit nr. 224 van de Permanente Raad van de OVSE van 8 april 1998.",
  "source": "EUR LEX"
}