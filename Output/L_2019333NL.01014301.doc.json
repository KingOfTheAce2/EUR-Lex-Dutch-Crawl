{
  "url": "http://www.w3.org/1999/xhtml\">",
  "content": "L_2019333NL.01014301.xml 27.12.2019 NL Publicatieblad van de Europese Unie L 333/143 BESLUIT (EU) 2019/2229 VAN DE RAAD van 19 december 2019 tot machtiging om onderhandelingen met de Republiek Belarus te openen over een overeenkomst betreffende douanesamenwerking en wederzijdse administratieve bijstand DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 3, en artikel 207, lid 4, eerste alinea, in samenhang met artikel 218, leden 3 en 4, Gezien de aanbeveling van de Europese Commissie, Overwegende dat de Commissie moet worden gemachtigd tot het openen van onderhandelingen met de Republiek Belarus met het oog op een overeenkomst betreffende douanesamenwerking en wederzijds administratieve bijstand, HEEFT HET VOLGENDE BESLUIT VASTGESTELD: Artikel 1 De Commissie wordt gemachtigd om namens de Europese Unie onderhandelingen te openen met de Republiek Belarus over een overeenkomst betreffende douanesamenwerking en wederzijdse administratieve bijstand. Artikel 2 De onderhandelingen worden gevoerd op basis van de in het aanhangsel bij dit besluit vastgestelde onderhandelingsrichtsnoeren van de Raad. Artikel 3 De onderhandelingen worden gevoerd in overleg met de Groep douane-unie. Artikel 4 Dit besluit is gericht tot de Commissie. Gedaan te Brussel, 19 december 2019. Voor de Raad De voorzitter K. MIKKONEN BIJLAGE BESLUIT VAN DE RAAD TOT MACHTIGING VAN DE EUROPESE COMMISSIE OM DE ONDERHANDELINGEN MET DE REPUBLIEK BELARUS TE OPENEN AANGAANDE EEN OVEREENKOMST BETREFFENDE DOUANESAMENWERKING EN WEDERZIJDSE ADMINISTRATIEVE BIJSTAND (CCMAA) 1. Opzet van de beoogde overeenkomst Het toepassingsgebied van de beoogde overeenkomst zal worden beperkt tot aangelegenheden die onder de bevoegdheid van de Unie vallen. De algemene doelstelling van de beoogde overeenkomst is het ontwikkelen en intensiveren van samenwerking en wederzijdse administratieve bijstand in douanezaken met de Republiek Belarus, in het bijzonder om een rechtsgrond te creëren voor een douanesamenwerkingskader dat tot doel heeft de toeleveringsketen veilig te stellen en de legitieme handel te bevorderen, doeltreffende douanecontroles te waarborgen en de financiële belangen van de Europese Unie te beschermen door middel van informatie-uitwisseling met het oog op een correcte toepassing van de douanewetgeving. De beoogde overeenkomst wordt voor onbepaalde tijd gesloten. 2. Inhoud van de beoogde overeenkomst De beoogde overeenkomst zal betrekking hebben op alle bepalingen die de Europese Unie en de Republiek Belarus, ook “de overeenkomstsluitende partijen” genoemd, hebben vastgesteld in hun respectieve douanewetgeving inzake de invoer, uitvoer en doorvoer van goederen en de plaatsing van goederen onder een andere douaneregeling. In beginsel wordt geen enkel gebied uitgesloten dat onder de jurisdictie van de Unie valt en waarin douanesamenwerking of wederzijdse administratieve bijstand zinvol zou zijn. Daarom moet de beoogde overeenkomst betrekking hebben op elementen als: 1) samenwerking ter verbetering van de douanewetgeving, de harmonisatie en vereenvoudiging van douaneprocedures; 2) de instelling van moderne douanesystemen, waaronder moderne technologieën voor de afhandeling van douaneformaliteiten, regelingen voor geautoriseerde marktdeelnemers, geautomatiseerde op risico gebaseerde analyses en controles, vereenvoudigde procedures voor de vrijgave van goederen, controles na vrijgave, regelingen voor partnerschappen tussen de douane en ondernemingen; 3) de bevordering en doeltreffende controle van overladingen en douanevervoer over de respectieve grondgebieden; samenwerking en coördinatie tussen alle betrokken autoriteiten en agentschappen op hun respectieve grondgebied om het douanevervoer te vergemakkelijken; waar nodig en dienstig de koppeling van de respectieve douanestelsels voor doorvoer; 4) beroepsethiek; 5) de uitwisseling van relevante informatie en gegevens, waar dienstig en onder nader vast te stellen voorwaarden, met inachtneming van de regels van de overeenkomstsluitende partijen inzake de vertrouwelijkheid van gevoelige gegevens en de bescherming van persoonsgegevens; 6) de afstemming van douaneacties tussen de douaneautoriteiten van de overeenkomstsluitende partijen; 7) wederzijdse erkenning van programma's inzake geautoriseerde marktdeelnemers en douanecontroles, met inbegrip van gelijkwaardige maatregelen voor handelsbevordering, waar nodig en onder nader vast te stellen voorwaarden; 8) vaststelling van de douanewaarde; 9) wederzijdse administratieve bijstand. 3. Overige bepalingen De toepasselijke regels inzake vertrouwelijkheid, gegevensbescherming en het gebruik van gegevens worden vastgesteld overeenkomstig de desbetreffende EU-wetgeving. De beoogde overeenkomst bevat de gebruikelijke bepalingen inzake territoriale toepassing, inwerkingtreding, duur en kennisgeving van opzegging. 4. Gemengd Comité douanesamenwerking De beoogde overeenkomst voorziet in een Gemengd Comité douanesamenwerking, dat zal toezien op de goede werking van de beoogde overeenkomst; dat kan besluiten nemen en andere maatregelen treffen die nodig zijn voor de uitvoering van de doelstellingen van de overeenkomst. Overeenkomstig artikel 17 VEU wordt de Unie in het Gemengd Comité douanesamenwerking vertegenwoordigd door de Commissie, daarin bijgestaan door vertegenwoordigers van de lidstaten. Er kan een werkgroep worden opgericht om technische kwesties met betrekking tot de uitvoering van de beoogde overeenkomst te bestuderen en het Gemengd Comité douanesamenwerking aanbevelingen daaromtrent te doen. Deze werkgroep zal bestaan uit deskundigen van beide overeenkomstsluitende partijen. Zij zal rapporteren aan het Gemengd Comité douanesamenwerking, dat in onderling overleg de passende beslissingen zal nemen. 5. Onderhandelingen De Commissie dient bij de Raad verslag uit te brengen over het resultaat van de onderhandelingen en over eventuele problemen die zich bij de onderhandelingen voordoen.",
  "source": "EUR LEX"
}