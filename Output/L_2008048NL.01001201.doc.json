{
  "url": "http://www.w3.org/1999/xhtml\">",
  "content": "L_2008048NL.01001201.xml 22.2.2008 NL Publicatieblad van de Europese Unie L 48/12 VERORDENING (EG) N r. 155/2008 VAN DE COMMISSIE van 21 februari 2008 tot indeling van bepaalde goederen in de gecombineerde nomenclatuur DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen te worden vastgesteld voor de indeling van de in de bijlage bij de onderhavige verordening opgenomen goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke communautaire voorschriften is vastgesteld voor de toepassing van tarief- of andere maatregelen in het kader van het goederenverkeer. (3) Met toepassing van genoemde algemene regels, dienen de in kolom 1 van de tabel omschreven goederen die zijn opgenomen in de bijlage te worden ingedeeld onder de daarmee corresponderende GN-codes die zijn vermeld in kolom 2, op grond van de motiveringen die zijn opgenomen in kolom 3 van voornoemde tabel. (4) Het is wenselijk dat, onder voorbehoud van de in de Gemeenschap van kracht zijnde maatregelen inzake dubbele controle en communautair toezicht, vooraf en achteraf, op de invoer van textielproducten in de Gemeenschap, door de rechthebbende op een door de douaneautoriteiten van de lidstaten verstrekte bindende tariefinlichting betreffende de indeling van goederen in de gecombineerde nomenclatuur die niet in overeenstemming is met de bepalingen van onderhavige verordening, een beroep kan worden gedaan, gedurende 60 dagen, overeenkomstig de bepalingen van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 De goederen omschreven in kolom 1 van de in de bijlage opgenomen tabel worden in de gecombineerde nomenclatuur ingedeeld onder de corresponderende GN-codes vermeld in kolom 2 van voornoemde tabel. Artikel 2 Onder voorbehoud van de in de Gemeenschap van kracht zijnde maatregelen inzake dubbele controle en communautair toezicht, vooraf en achteraf, op de invoer van textielproducten in de Gemeenschap, kan op de door de douaneautoriteiten van de lidstaten verstrekte bindende tariefinlichting die niet in overeenstemming is met de bepalingen van onderhavige verordening, gedurende 60 dagen, overeenkomstig de bepalingen van artikel 12, lid 6, van Verordening (EEG) nr. 2913/92, een beroep worden gedaan. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 februari 2008. Voor de Commissie László KOVÁCS Lid van de Commissie ( 1 ) PB L 256 van 7.9.1987, blz. 1 . Verordening laatstelijk gewijzigd bij Verordening (EG) nr. 1352/2007 van de Commissie ( PB L 303 van 21.11.2007, blz. 3 ). ( 2 ) PB L 302 van 19.10.1992, blz. 1 . Verordening laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). BIJLAGE Omschrijving Indeling GN-code Motivering (1) (2) (3) Artikel bestaande uit twee voorgevormde cups van zachte kunststof met celstructuur die op beide oppervlakken met breiwerk zijn bekleed. Aan de randen van de cups zijn gebreide banden genaaid om de ovale vorm ervan te versterken. De cups worden aan elkaar vastgemaakt met een magnetische metalen sluiting. De binnenzijde van elke cup is voorzien van een laag kleefstof die met kunststoffolie is beschermd. Na verwijdering van de kunststoffolie kunnen de cups dankzij de kleefstof door direct contact met de huid aan de borsten worden gehecht. Het artikel is bedoeld om op de huid te worden gedragen. (Bustehouder) (Zie foto's nr. 643A en 643B) ( 1 ) 6212 10 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2, onder a), punt 5), op hoofdstuk 59 en aantekening 2, onder a), op hoofdstuk 61, en op basis van de tekst van de GN-codes 5903, 6212, 6212 10 en 6212 10 90. Aangezien de kunststof met celstructuur van de cups aan beide zijden met textielstof wordt gecombineerd, wordt de textielstof geacht een grotere functie te hebben dan enkel als drager in de zin van aantekening 2, onder a), punt 5, op hoofdstuk 59; zij verleent het wezenlijke karakter van textiel aan het gecombineerde materiaal van de cups en wordt bijgevolg aangemerkt als het materiaal waarvan het artikel is vervaardigd. (Zie ook de GS-toelichting op hoofdstuk 39, Algemene Toelichtingen, „Kunststof verbonden met textielstof”, onder d) en laatste alinea). Bijgevolg is het artikel een textielartikel van afdeling XI en niet een kledingstuk van kunststof van post 3926 20. Het artikel heeft de kenmerken van een bustehouder want door de ovale, voorgevormde cups van kunststof met celstructuur die langs de randen zijn versterkt en de magnetische metalen sluiting worden de borsten op hun plaats houden. In plaats van door de klassieke banden die over de rug lopen, wordt dit artikel tegen het lichaam gehouden door middel van een kleeflaag aan de binnenzijde van de cups. Door de dikte van de kunststof met celstructuur van de cups geeft het steun, eenmaal het op de onderkant van de borsten gekleefd is, door de borsten omhoog te duwen. Bovendien wordt bij het aanbrengen van het artikel op de huid het bovenste deel van de cups zo hoog mogelijk boven de borsten gekleefd zodat de borsten, die zich in de cups bevinden, worden opgetild en ondersteund. Het artikel is dus bedoeld om te worden gedragen als kledingstuk om bepaalde lichaamsdelen te steunen in de zin van de GS-toelichting op post 6212, 1e alinea. Bovendien is het artikel, zoals andere bustehouders, bedoeld om op de huid te worden gedragen. Het artikel wordt ingedeeld als bustehouder onder post 6212, omdat deze post bustehouders van alle soorten betreft (zie ook de GS-toelichting op post 6212, 2e alinea, onder 1). ( 1 ) De foto's zijn louter ter informatie.",
  "source": "EUR LEX"
}