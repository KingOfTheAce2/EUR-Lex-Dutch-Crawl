{
  "url": "http://www.w3.org/1999/xhtml\">",
  "content": "L_2014168NL.01000101.xml 7.6.2014 NL Publicatieblad van de Europese Unie L 168/1 BESLUIT VAN DE RAAD van 19 mei 2014 betreffende de ondertekening namens de Europese Unie en de voorlopige toepassing van het Protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en de Democratische Republiek Sao Tomé en Principe (2014/334/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 23 juli 2007 is de Partnerschapsovereenkomst inzake visserij tussen de Democratische Republiek Sao Tomé en Principe en de Europese Gemeenschap (hierna „partnerschapsovereenkomst” genoemd) door de Raad goedgekeurd bij Verordening (EG) nr. 894/2007 ( 1 ) . (2) De geldigheid van het vorige protocol ( 2 ) tot vaststelling van de vangstmogelijkheden en de financiële tegenprestatie waarin is voorzien bij de partnerschapsovereenkomst verstrijkt op 12 mei 2014. (3) De Unie heeft met de Democratische Republiek Sao Tomé en Principe onderhandeld over een nieuw protocol voor een periode van vier jaar, waarbij aan de vaartuigen van de Unie vangstmogelijkheden worden geboden in de wateren waarover de Democratische Republiek Sao Tomé en Principe de soevereiniteit of de jurisdictie voor visserijaangelegenheden heeft. Na afloop van de onderhandelingen is op 19 december 2013 een nieuw protocol geparafeerd. (4) Om de continuïteit van de visserijactiviteiten van vaartuigen van de Unie te verzekeren, is het de bedoeling het nieuwe protocol voorlopig toe te passen, in afwachting van de voltooiing van de procedures voor de sluiting ervan. De voorlopige toepassing vindt plaats met ingang van de datum waarop het protocol wordt ondertekend, maar niet vóór de datum waarop het vorige protocol verstrijkt, (5) Het nieuwe protocol dient te worden ondertekend, HEEFT HET VOLGENDE BESLUIT VASTGESTELD: Artikel 1 Er wordt namens de Unie machtiging verleend voor de ondertekening van het protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en de Democratische Republiek Sao Tomé en Principe (hierna „protocol” genoemd), onder voorbehoud van de sluiting van dit protocol. De tekst van het protocol is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 Het protocol wordt met ingang van de datum van ondertekening ( 3 ) ervan, en op zijn vroegst op 13 mei 2014, voorlopig toegepast overeenkomstig artikel 14 van het protocol, in afwachting van de voltooiing van de voor de sluiting ervan noodzakelijke procedures. Artikel 4 Dit besluit treedt in werking op de dag waarop het wordt vastgesteld. Gedaan te Brussel, 19 mei 2014. Voor de Raad De voorzitter A. TSAFTARIS ( 1 ) Verordening (EG) nr. 894/2007 van de Raad van 23 juli 2007 betreffende de sluiting van een Partnerschapsovereenkomst inzake visserij tussen de Democratische Republiek São Tomé en Príncipe en de Europese Gemeenschap ( PB L 205 van 7.8.2007, blz. 35 ). ( 2 ) Protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en de Democratische Republiek Sao Tomé en Principe ( PB L 136 van 24.5.2011, blz. 5 ). ( 3 ) De datum van ondertekening van het protocol wordt door het secretariaat-generaal van de Raad in het Publicatieblad van de Europese Unie bekendgemaakt.",
  "source": "EUR LEX"
}