{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997R0537:NL:HTML\">",
  "content": "EUR-Lex - 31997R0537 - NL Avis juridique important | 31997R0537 Verordening (EG) nr. 537/97 van de Raad van 18 maart 1997 betreffende de opening van een communautair tariefcontingent voor gerst voor verwerking tot mout van GN-code 1003 00 Publicatieblad Nr. L 083 van 25/03/1997 blz. 0007 - 0007 VERORDENING (EG) Nr. 537/97 VAN DE RAAD van 18 maart 1997 betreffende de opening van een communautair tariefcontingent voor gerst voor verwerking tot mout van GN-code 1003 00 DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, Gezien het voorstel van de Commissie, Overwegende dat de Gemeenschap zich er bij de afsluiting van de onderhandelingen in het kader van artikel XXIV, lid 6, van de GATT toe heeft verbonden om, als het stelsel van representatieve prijzen voor granen de handel lijkt te belemmeren, eventuele problemen te onderzoeken; dat er bij sommige leveranties van gerst voor verwerking tot mout belemmeringen zijn geweest voor het handelsverkeer; Overwegende dat, om deze belemmeringen weg te nemen, voor de rest van 1996 een communautair tariefcontingent voor gerst voor verwerking tot mout van GN-code 1003 00 moet worden geopend; Overwegende dat de bepalingen voor de uitvoering van deze verordening moeten worden vastgesteld volgens artikel 23 van Verordening (EEG) nr. 1766/92 van de Raad van 30 juni 1992 houdende een gemeenschappelijke ordening der markten in de sector granen (1), HEEFT DE VOLGENDE VERORDENING VASTGESTELD: Artikel 1 1. Voor de periode van 1 juni 1996 tot en met 31 december 1996 wordt voor gerst van hoge kwaliteit van GN-code 1003 00 die bestemd is voor verwerking tot mout dat zal worden gebruikt voor de bereiding van bepaalde soorten bier dat rijpt in tanks met beukenhout, een communautair tariefcontingent van 30 000 ton geopend. 2. Het voor dit contingent toe te passen recht van het gemeenschappelijke douanetarief bedraagt 50 % van het volledige recht, zonder reductie, dat op de dag van invoer van toepassing is. Artikel 2 De Commissie stelt, volgens de procedure van artikel 23 van Verordening (EEG) nr. 1766/92 bepalingen voor de uitvoering van deze verordening vast, en met name: i) bepalingen om de aard en de herkomst van de gerst te garanderen; ii) bepalingen betreffende de erkenning van het document aan de hand waarvan de in i) bedoelde garantie kan worden geverifieerd; iii) bepalingen om te garanderen dat de gerst wordt gebruikt voor verwerking tot mout voor de bereiding van bier. Artikel 3 Deze verordening treedt in werking op de derde dag volgende op die van haar bekendmaking in het Publikatieblad van de Europese Gemeenschappen. Zij is van toepassing met ingang van 15 mei 1997 mits de Verenigde Staten uiterlijk op 1 mei 1997 hun verzoek van 13 februari 1997 tot instelling van een Wereldhandelsorganisatiepanel voor de regeling van geschillen betreffende de invoerregeling voor rijst en graanproducten van de Gemeenschap, hebben ingetrokken. De Commissie van de Europese Gemeenschappen zal hierover vóór 15 mei 1997 een mededeling bekendmaken in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 maart 1997. Voor de Raad De Voorzitter J. VAN AARTSEN (1) PB nr. L 181 van 1. 7. 1992, blz. 21. Verordening laatstelijk gewijzigd bij Verordening (EG) nr. 923/96 van de Commissie (PB nr. L 126 van 24. 5. 1996, blz. 37).",
  "source": "EUR LEX"
}