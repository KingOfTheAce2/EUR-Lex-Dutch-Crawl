{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0226:NL:HTML\">",
  "content": "EUR-Lex - 32002D0226 - NL Avis juridique important | 32002D0226 2002/226/EG: Beschikking van de Commissie van 15 maart 2002 tot instelling van speciale gezondheidscontroles voor het verzamelen en verwerken van bepaalde tweekleppige weekdieren waarvan het gehalte aan \"amnesic shellfish poison\" (ASP) de bĳ Richtlĳn 91/492/EEG van de Raad vastgestelde grenswaarde overschrĳdt (Voor de EER relevante tekst) (kennisgeving geschied onder nummer C(2002) 1009) Publicatieblad Nr. L 075 van 16/03/2002 blz. 0065 - 0066 Beschikking van de Commissie van 15 maart 2002 tot instelling van speciale gezondheidscontroles voor het verzamelen en verwerken van bepaalde tweekleppige weekdieren waarvan het gehalte aan \"amnesic shellfish poison\" (ASP) de bij Richtlijn 91/492/EEG van de Raad vastgestelde grenswaarde overschrijdt (kennisgeving geschied onder nummer C(2002) 1009) (Voor de EER relevante tekst) (2002/226/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/492/EEG van de Raad van 15 juli 1991 tot vaststelling van gezondheidsvoorschriften voor de productie en het in de handel brengen van levende tweekleppige weekdieren(1), laatstelijk gewijzigd bij Richtlijn 97/79/EG(2), en met name op hoofdstuk V, laatste alinea, van de bijlage, Overwegende hetgeen volgt: (1) Overeenkomstig hoofdstuk V, punt 7 bis, van de bijlage van Richtlijn 91/492/EEG mag het totale gehalte aan \"amnesic shellfish poison\" (ASP) in de eetbare delen van weekdieren (het gehele dier of elk afzonderlijk eetbaar deel) niet meer bedragen dan 20 mg \"domoic acid\" (DA) per kg volgens de HPLC-analysemethode. (2) Uit wetenschappelijke studies is gebleken dat de DA-concentratie in de voor menselijke consumptie bestemde adductor en/of gonaden bij tweekleppige weekdieren van de soorten Pecten maximus en Pecten jacobaeus waarvan de DA-concentratie in het hele dier tussen 20 en 250 mg/kg bedraagt, onder bepaalde voorwaarden normaliter onder de wettelijke grenswaarde van 20 mg/kg ligt. (3) In het licht van recente wetenschappelijke studies kan, enkel voor de verzamelfase en enkel voor tweekleppige weekdieren van de in overweging 2 genoemde soorten, voor het hele dier een hoger ASP-gehalte worden vastgesteld dan de in Richtlijn 91/492/EEG vastgestelde grenswaarde. (4) Het is aan de bevoegde instantie van de lidstaten om de inrichtingen die deze tweekleppige weekdieren specifiek bereiden, een vergunning te geven en te controleren of de procedures voor \"interne gezondheidscontroles\" (zoals bedoeld in artikel 6 van Richtlijn 91/493/EEG van de Raad van 22 juli 1991 tot vaststelling van gezondheidsvoorschriften voor de productie en het in de handel brengen van visserijproducten(3), laatstelijk gewijzigd bij Richtlijn 97/79/EG) correct worden toegepast. (5) De bepalingen van deze beschikking moeten opnieuw worden bekeken wanneer wetenschappelijk wordt aangetoond dat andere gezondheidscontroles moeten worden ingevoerd of dat de ter bescherming van de volksgezondheid vastgestelde parameters moeten worden gewijzigd. (6) De in deze beschikking vervatte maatregelen zijn in overeenstemming met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1. Bij uitzondering op hoofdstuk V, punt 7 bis, van de bijlage van Richtlijn 91/492/EEG mogen de lidstaten het verzamelen van tweekleppige weekdieren van de soorten Pecten maximus en Pecten jacobaeus waarvan de concentratie aan \"domoic acid\" (DA) in het hele dier meer dan 20 mg/kg maar minder dan 250 mg/kg bedraagt en die voldoen aan de vereisten van lid 2, toestaan. 2. De in lid 1 bedoelde vereisten zijn: a) De weekdieren moeten overeenkomstig de bijlage van deze beschikking worden verzameld. b) Ze moeten in onder supervisie van de bevoegde instantie verzegelde containers of voertuigen worden vervoerd en onmiddellijk van het productiegebied worden overgebracht naar een erkende inrichting die een vergunning heeft voor de specifieke bereiding van deze weekdieren, waarbij de hepatopancreas, de weke delen en alle andere verontreinigde delen die niet in overeenstemming zijn met punt 2 van de bijlage, worden verwijderd. De bevoegde instantie moet de Europese Commissie en de lidstaten een lijst toezenden van de inrichtingen die over een specifieke vergunning beschikken. c) Elke partij moet vergezeld gaan van een door de bevoegde instantie afgegeven registratiedocument, waarin de vereisten van hoofdstuk II, punt 6, van de bijlage van Richtlijn 91/492/EEG, alsook het deel (de delen) die voor menselijke consumptie kan (kunnen) worden bereid, worden vermeld. De bevoegde instantie mag geen permanente vervoervergunning toekennen. d) Na volledige verwijdering van de hepatopancreas, de weke delen en alle andere verontreinigde delen mag het ASP-gehalte in de voor menselijke consumptie bestemde adductor en/of gonaden niet meer bedragen dan 20 mg DA per kg volgens de HPLC-analysemethode. Artikel 2 1. Alle partijen van het eindproduct moeten door de inrichting die over een specifieke vergunning beschikt, worden getest. Indien een monster zoals bedoeld in de bijlage meer dan 20 mg DA per kg bevat, moet de hele partij onder toezicht van de bevoegde instantie worden vernietigd. 2. De hepatopancreas, de weke delen en andere giftige delen die de in punt 2 van de bijlage vastgestelde grenswaarden overschrijden (met inbegrip van eindproducten die de grenswaarde van 20 mg DA per kg overschrijden), moeten onder toezicht van de bevoegde instantie worden vernietigd. 3. De bevoegde instantie zorgt ervoor dat de \"interne gezondheidscontroles\" (zoals bedoeld in artikel 6 van Richtlijn 91/493/EEG) op de in artikel 1, lid 2, onder b), van deze beschikking bedoelde bereiding worden toegepast. De producent brengt de bevoegde instantie op de hoogte wanneer in het eindproduct resultaten worden vastgesteld die niet in overeenstemming zijn met hoofdstuk V, punt 7 bis, van de bijlage van Richtlijn 91/492/EEG. Artikel 3 De bepalingen van deze beschikking worden in het licht van de wetenschappelijke vooruitgang opnieuw bekeken. Artikel 4 Deze beschikking is gericht tot de lidstaten. Gedaan te Brussel, 15 maart 2002. Voor de Commissie David Byrne Lid van de Commissie (1) PB L 268 van 24.9.1991, blz. 1. (2) PB L 24 van 30.1.1998, blz. 31. (3) PB L 268 van 24.9.1991, blz. 15. BIJLAGE 1. Het verzamelen van tweekleppige weekdieren van de soorten Pecten maximus en Pecten jacobaeus is niet toegestaan gedurende een ASP-actieve toxische episode in het water van het productiegebied zoals bedoeld in hoofdstuk VI, punt 2, van de bijlage van Richtlijn 91/492/EEG. 2. Weekdieren waarvan de DA-concentratie in het hele lichaam meer dan 20 mg/kg bedraagt, mogen onder bepaalde voorwaarden worden verzameld indien uit twee opeenvolgende monsteranalyses, met een tussentijd van één tot maximaal zeven dagen, blijkt dat de DA-concentratie in het hele dier lager is dan 250 mg/kg en dat de DA-concentratie in de voor menselijke consumptie bestemde delen, die afzonderlijk moeten worden geanalyseerd, lager is dan 4,6 mg/kg. De analyses van het hele dier moeten worden uitgevoerd op een homogenaat van tien weekdieren. De analyses van de eetbare delen moeten worden uitgevoerd op een homogenaat van tien afzonderlijke delen. 3. De verzamelpunten worden door de bevoegde instantie vastgesteld om ervoor te zorgen dat het product aan de in punt 2 vermelde parameters voldoet. Wanneer het verzamelen eenmaal is toegestaan, moeten ten minste wekelijks monsters (van het hele dier en van de adductor en de gonaden afzonderlijk) worden genomen voor DA-analyse. Indien de resultaten aan de in punt 2 vastgestelde voorwaarden voldoen, mag met het verzamelen worden doorgegaan.",
  "source": "EUR LEX"
}