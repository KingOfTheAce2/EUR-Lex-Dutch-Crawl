{
  "url": "http://www.w3.org/1999/xhtml\">",
  "content": "L_202401757NL.000101.fmx.xml Publicatieblad van de Europese Unie NL L-serie 2024/1757 26.6.2024 UITVOERINGSVERORDENING (EU) 2024/1757 VAN DE COMMISSIE van 25 juni 2024 tot verlenging van de vergunning voor een preparaat van Lentilactobacillus buchneri NCIMB 30139 als toevoegingsmiddel voor diervoeding voor alle diersoorten en tot wijziging van Uitvoeringsverordening (EU) nr. 96/2013 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 9, lid 2, Overwegende hetgeen volgt: (1) De verlening van vergunningen voor toevoegingsmiddelen voor diervoeding, met inbegrip van de redenen en procedures voor het verlenen en verlengen van dergelijke vergunningen, is geregeld bij Verordening (EG) nr. 1831/2003. (2) Voor het preparaat van Lentilactobacillus buchneri NCIMB 30139 (voorheen taxonomisch geïdentificeerd als Lactobacillus buchneri NCIMB 30139) is bij Uitvoeringsverordening (EU) nr. 96/2013 van de Commissie ( 2 ) voor een periode van tien jaar een vergunning verleend als toevoegingsmiddel voor diervoeding voor alle diersoorten. (3) Overeenkomstig artikel 14, lid 1, van Verordening (EG) nr. 1831/2003 is een aanvraag ingediend voor de verlenging van de vergunning voor het preparaat van Lentilactobacillus buchneri NCIMB 30139 als toevoegingsmiddel voor diervoeding voor alle diersoorten, waarbij is verzocht om dat toevoegingsmiddel in te delen in de categorie “technologische toevoegingsmiddelen” en de functionele groep “inkuiltoevoegingsmiddelen”. De krachtens artikel 14, lid 2, van Verordening (EG) nr. 1831/2003 vereiste nadere gegevens en documenten waren bij de aanvraag gevoegd. (4) De Europese Autoriteit voor voedselveiligheid (EFSA) heeft in haar advies van 6 december 2023 ( 3 ) geconcludeerd dat het preparaat van Lentilactobacillus buchneri NCIMB 30139 onder de huidige gebruiksvoorwaarden veilig blijft voor alle diersoorten, de consument en het milieu. Zij heeft ook geconcludeerd dat het toevoegingsmiddel niet irriterend voor de huid is, maar als inhalatieallergeen wordt beschouwd. Er konden geen conclusies worden getrokken over de vraag of het toevoegingsmiddel irriterend was voor de ogen of sensibilisering van de huid zou kunnen veroorzaken. Daarnaast heeft de EFSA aangegeven dat de werkzaamheid van het toevoegingsmiddel niet hoeft te worden beoordeeld, aangezien de aanvraag tot verlenging van de vergunning ervan geen voorstel bevat voor wijzigingen of aanvullingen van de voorwaarden van de oorspronkelijke vergunning die gevolgen zouden hebben voor de werkzaamheid van het toevoegingsmiddel. (5) Het bij Verordening (EG) nr. 1831/2003 ingestelde referentielaboratorium was van oordeel dat de conclusies en aanbevelingen van de beoordeling van de analysemethode voor het preparaat van Lentilactobacillus buchneri NCIMB 30139 als toevoegingsmiddel voor diervoeding die in het kader van de vorige vergunning waren uitgebracht, geldig en van toepassing zijn op de huidige aanvraag. Overeenkomstig artikel 5, lid 4, punt c), van Verordening (EG) nr. 378/2005 van de Commissie ( 4 ) is een evaluatieverslag van het referentielaboratorium derhalve niet vereist. (6) Gezien het bovenstaande is de Commissie van oordeel dat het preparaat van Lentilactobacillus buchneri NCIMB 30139 voldoet aan de voorwaarden van artikel 5 van Verordening (EG) nr. 1831/2003. De vergunning voor dat toevoegingsmiddel moet daarom worden verlengd. Daarnaast is de Commissie van mening dat passende beschermende maatregelen moeten worden genomen om ongunstige gevolgen voor de gezondheid van de gebruikers van het toevoegingsmiddel te voorkomen. Die beschermende maatregelen mogen geen afbreuk doen aan andere veiligheidsvoorschriften voor werknemers uit hoofde van het Unierecht. (7) Doordat de vergunning voor het preparaat van Lentilactobacillus buchneri NCIMB 30139 als toevoegingsmiddel voor diervoeding wordt verlengd, moet Uitvoeringsverordening (EU) nr. 96/2013 dienovereenkomstig worden gewijzigd. (8) Aangezien er geen veiligheidsredenen zijn die de onmiddellijke toepassing van de wijzigingen van de vergunningsvoorwaarden voor het preparaat van Lentilactobacillus buchneri NCIMB 30139 vereisen, moet een overgangsperiode worden vastgesteld om de belanghebbende partijen in staat te stellen zich voor te bereiden om aan de nieuwe eisen als gevolg van de verlenging van de vergunning te voldoen. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Verlenging van de vergunning De vergunning voor het in de bijlage gespecificeerde preparaat, dat behoort tot de categorie “technologische toevoegingsmiddelen” en de functionele groep “inkuiltoevoegingsmiddelen”, wordt onder de in de bijlage vastgestelde voorwaarden verlengd. Artikel 2 Wijziging van Uitvoeringsverordening (EU) nr. 96/2013 In de bijlage bij Uitvoeringsverordening (EU) nr. 96/2013 wordt vermelding 1k20734 voor “ Lactobacillus buchneri NCIMB 30139” geschrapt. Artikel 3 Overgangsmaatregelen Het in de bijlage gespecificeerde preparaat en de diervoeders die het bevatten die vóór 16 juli 2025 zijn geproduceerd en geëtiketteerd overeenkomstig de voorschriften die vóór 16 juli 2024 van toepassing waren, mogen verder in de handel worden gebracht en worden gebruikt totdat de bestaande voorraden zijn uitgeput. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juni 2024. Voor de Commissie De voorzitter Ursula VON DER LEYEN ( 1 ) PB L 268 van 18.10.2003, blz. 29 , ELI: https://eur-lex.europa.eu/eli/reg/2003/1831/oj . ( 2 ) Uitvoeringsverordening (EU) nr. 96/2013 van de Commissie van 1 februari 2013 tot verlening van een vergunning voor een preparaat van Lactobacillus buchneri NCIMB 30139 en een preparaat van Lactobacillus casei ATTC PTA 6135 als toevoegingsmiddelen voor diervoeding voor alle diersoorten ( PB L 33 van 2.2.2013, blz. 21 , ELI: http://data.europa.eu/eli/reg_impl/2013/96/oj ). ( 3 ) EFSA Journal , 21(12), e8511. ( 4 ) Verordening (EG) nr. 378/2005 van de Commissie van 4 maart 2005 tot vaststelling van gedetailleerde voorschriften voor de uitvoering van Verordening (EG) nr. 1831/2003 van het Europees Parlement en de Raad, wat betreft de verplichtingen en taken van het communautaire referentielaboratorium betreffende vergunningsaanvragen voor toevoegingsmiddelen voor diervoeding ( PB L 59 van 5.3.2005, blz. 8 , ELI: http://data.europa.eu/eli/reg/2005/378/oj ). BIJLAGE Identificatienummer van het toevoegingsmiddel voor diervoeding Toevoegingsmiddel Samenstelling, chemische formule, beschrijving, analysemethode Diersoort of -categorie Maximumleeftijd Minimumgehalte Maximumgehalte Overige bepalingen Einde van de vergunningsperiode Kve/kg vers materiaal Categorie: technologische toevoegingsmiddelen. Functionele groep: inkuiltoevoegingsmiddelen. 1k20734 Lentilactobacillus buchneri NCIMB 30139 Samenstelling van het toevoegingsmiddel Preparaat van Lentilactobacillus buchner i NCIMB 30139 met ten minste 5 × 10 10 kve/g toevoegingsmiddel Vaste vorm Alle diersoorten — — 1. In de gebruiksaanwijzing voor het toevoegingsmiddel en de voormengsels moeten de opslagomstandigheden worden vermeld. 2. Het toevoegingsmiddel moet worden gebruikt in gemakkelijk in te kuilen vers materiaal ( 2 ) . 3. Minimumdosis van het toevoegingsmiddel indien niet gebruikt in combinatie met andere micro-organismen als inkuiltoevoegingsmiddelen: 1 × 10 8 kve/kg vers materiaal. 4. De exploitanten van diervoederbedrijven moeten operationele procedures en organisatorische maatregelen vaststellen voor de gebruikers van het toevoegingsmiddel en voormengsels om met de mogelijke risico’s bij gebruik ervan om te gaan. Indien die risico’s met deze procedures en maatregelen niet kunnen worden geëlimineerd, moeten bij het gebruik van het toevoegingsmiddel en de voormengsels persoonlijke beschermingsmiddelen voor de luchtwegen, de huid en de ogen worden gebruikt. 16 juli 2034 Karakterisering van de werkzame stof Levensvatbare cellen van Lentilactobacillus buchneri NCIMB 30139 Analysemethode ( 1 ) Kwantificering in het toevoegingsmiddel voor diervoeding van Lentilactobacillus buchneri NCIMB 30139 : — spreidplaatmethode op MRS-agar (EN 15787). Identificatie van Lentilactobacillus buchner i NCIMB 30139 : — pulsed-field-gelelektroforese (PFGE) — CEN/TS 17697 of DNA-sequentiemethoden ( 1 ) Nadere bijzonderheden over de analysemethoden zijn te vinden op de website van het referentielaboratorium: https://joint-research-centre.ec.europa.eu/eurl-fa-eurl-feed-additives/eurl-fa-authorisation/eurl-fa-evaluation-reports_en . ( 2 ) Makkelijk in te kuilen voedermateriaal: > 3 % oplosbare koolhydraten in het verse materiaal overeenkomstig Verordening (EG) nr. 429/2008 van de Commissie van 25 april 2008 tot vaststelling van voorschriften ter uitvoering van Verordening (EG) nr. 1831/2003 van het Europees Parlement en de Raad wat betreft de opstelling en indiening van aanvragen en de beoordeling van en de verlening van vergunningen voor toevoegingsmiddelen voor diervoeding ( PB L 133 van 22.5.2008, blz. 1 , ELI: http://data.europa.eu/eli/reg/2008/429/oj ). ELI: http://data.europa.eu/eli/reg_impl/2024/1757/oj ISSN 1977-0758 (electronic edition)",
  "source": "EUR LEX"
}