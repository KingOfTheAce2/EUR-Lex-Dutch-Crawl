{
  "url": "http://www.w3.org/1999/xhtml\">",
  "content": "L_2006330NL.01001901.xml 28.11.2006 NL Publicatieblad van de Europese Unie L 330/19 OVEREENKOMST tussen de Europese Gemeenschap en de Republiek ten oosten van de Uruguay inzake bepaalde aspecten van luchtdiensten DE EUROPESE GEMEENSCHAP, enerzijds, en DE REPUBLIEK TEN OOSTEN VAN DE URUGUAY (hierna „Uruguay” genoemd), anderzijds, (hierna „de partijen” genoemd), VASTSTELLEND dat verscheidene lidstaten van de Europese Gemeenschap met Uruguay bilaterale overeenkomsten voor luchtdiensten hebben ondertekend die bepalingen bevatten welke in strijd zijn met de wetgeving van de Europese Gemeenschap, VASTSTELLEND dat de Europese Gemeenschap exclusief bevoegd is voor diverse aspecten die kunnen worden opgenomen in bilaterale overeenkomsten tussen de lidstaten van de Europese Gemeenschap en derde landen met betrekking tot luchtdiensten, VASTSTELLEND dat in een lidstaat gevestigde communautaire luchtvervoerders overeenkomstig de wetgeving van de Europese Gemeenschap het recht hebben op niet-discriminerende toegang tot luchtroutes tussen de lidstaten van de Europese Gemeenschap en derde landen, GELET OP de overeenkomsten tussen de Europese Gemeenschap en bepaalde derde landen waarin onderdanen van deze derde landen de mogelijkheid wordt geboden eigendom te verwerven in luchtvervoerders die een vergunning hebben gekregen overeenkomstig de wetgeving van de Europese Gemeenschap, ERKENNEND dat sommige bepalingen van de tussen lidstaten van de Europese Gemeenschap en Uruguay gesloten bilaterale overeenkomsten voor luchtdiensten die in strijd zijn met de wetgeving van de Europese Gemeenschap met deze wetgeving in overeenstemming moeten worden gebracht om een geldige rechtsgrond voor luchtdiensten tussen de Europese Gemeenschap en Uruguay tot stand te brengen en om de continuïteit van dergelijke luchtdiensten te garanderen, VASTSTELLEND dat luchtvervoerders krachtens de Europese communautaire wetgeving in beginsel geen overeenkomsten mogen sluiten die de handel tussen lidstaten van de Europese Gemeenschap beïnvloeden en die als doel of gevolg hebben dat de mededinging wordt verhinderd, beperkt of verstoord, ERKENNENDE dat, in het licht van het voorgaande, sommige bepalingen van de tussen lidstaten van de Europese Gemeenschap en Uruguay gesloten bilaterale overeenkomsten voor luchtdiensten die i) luchtvaartmaatschappijen verplichten of aanzetten tot overeenkomsten tussen ondernemingen, besluiten van ondernemersverenigingen en onderling afgestemde feitelijke gedragingen die ertoe strekken of ten gevolge hebben dat de mededinging op de relevante routes wordt verhinderd, beperkt of verstoord; of ii) de gevolgen van dergelijke overeenkomsten, besluiten of onderling afgestemde feitelijke gedragingen versterken; of iii) waarbij de verantwoordelijkheid voor het nemen van maatregelen die de mededinging tussen luchtvaartmaatschappijen op de relevante routes verhinderen, beperken of verstoren, wordt toevertrouwd aan luchtvaartmaatschappijen of andere particuliere economische operatoren, het effect van de op de ondernemingen toepasselijke mededingingsregels ongedaan kunnen maken, VASTSTELLEND dat de Europese Gemeenschap er niet naar streeft het evenwicht tussen communautaire luchtvervoerders en luchtvervoerders uit Uruguay te wijzigen, noch om te onderhandelen over wijzigingen van de bepalingen van bestaande bilaterale overeenkomsten inzake verkeersrechten, ZIJN HET VOLGENDE OVEREENGEKOMEN: Artikel 1 Algemene bepalingen 1.   In deze overeenkomst wordt onder „lidstaten” lidstaten van de Europese Gemeenschap verstaan. „LACAC-lidstaten” zijn lidstaten van de Latijns-Amerikaanse Commissie voor de burgerluchtvaart. 2.   Wanneer in de in bijlage I vermelde overeenkomsten wordt verwezen naar onderdanen van de lidstaat die partij is bij de overeenkomst, wordt dit begrepen als een verwijzing naar onderdanen van de lidstaten. 3.   Wanneer in de in bijlage I vermelde overeenkomsten wordt verwezen naar luchtvervoerders of luchtvaartmaatschappijen van de lidstaat die partij is bij de overeenkomst, wordt dit begrepen als een verwijzing naar de door die lidstaat aangewezen luchtvervoerders of luchtvaartmaatschappijen. Artikel 2 Aanwijzing en beperking van vergunningen 1.   De bepalingen van de leden 2 en 3 van dit artikel hebben voorrang op de overeenkomstige bepalingen van de in bijlage II, onder a) en b), genoemde artikelen wat betreft de aanwijzing van een luchtvervoerder door de desbetreffende lidstaat, de vergunningen en machtigingen die door Uruguay aan deze luchtvervoerder zijn toegekend en de weigering, intrekking, opschorting of beperking van de vergunningen en machtigingen van de luchtvervoerder. De bepalingen van de leden 4 en 5 van dit artikel hebben voorrang op de overeenkomstige bepalingen van de in bijlage II, onder a) en b), genoemde artikelen wat betreft de aanwijzing van een luchtvervoerder door Uruguay, de vergunningen en machtigingen die door de lidstaat aan deze luchtvervoerder zijn toegekend en de weigering, intrekking, opschorting of beperking van de vergunningen en machtigingen van de luchtvervoerder. 2.   Wanneer Uruguay een aanwijzing door een lidstaat ontvangt, verleent zij zo spoedig mogelijk de passende vergunningen en machtigingen mits: i) de luchtvervoerder, overeenkomstig het Verdrag tot oprichting van de Europese Gemeenschap, op het grondgebied van de aanwijzende lidstaat is gevestigd en beschikt over een geldige exploitatievergunning overeenkomstig het Europese Gemeenschapsrecht; ii) de lidstaat die verantwoordelijk is voor de afgifte van het Air Operators Certificate daadwerkelijk regelgevend toezicht houdt op de luchtvervoerder en de bevoegde luchtvaartautoriteit duidelijk in de aanwijzing is vermeld; en iii) de luchtvervoerder rechtstreeks of door een meerderheidsbelang eigendom is van lidstaten en/of onderdanen van lidstaten, of van andere in bijlage III vermelde landen en/of onderdanen van die landen, en deze landen en/of onderdanen daadwerkelijk toezicht uitoefenen op de luchtvervoerder. 3.   Uruguay mag de vergunningen of machtigingen van een door een lidstaat aangewezen luchtvervoerder weigeren, intrekken, opschorten of beperken mits: i) de luchtvervoerder, overeenkomstig het Verdrag tot oprichting van de Europese Gemeenschap, niet op het grondgebied van de aanwijzende lidstaat is gevestigd en niet beschikt over een geldige exploitatievergunning overeenkomstig het Europese Gemeenschapsrecht; of ii) de lidstaat die verantwoordelijk is voor de afgifte van het Air Operators Certificate niet daadwerkelijk regelgevend toezicht uitoefent op de luchtvervoerder, of de relevante luchtvaartautoriteit niet duidelijk in de aanwijzing is vermeld; of iii) de luchtvervoerder geen eigendom is van en niet rechtstreeks of door een meerderheidsbelang daadwerkelijk wordt gecontroleerd door lidstaten en/of onderdanen van lidstaten of andere in bijlage III vermelde landen en/of onderdanen van die landen; of iv) Uruguay aantoont dat de luchtvaartmaatschappij, door krachtens de onderhavige overeenkomst verkeersrechten uit te oefenen op een traject dat een punt in een andere lidstaat omvat, beperkingen van de verkeersrechten omzeilt die zijn opgelegd krachtens een bilaterale overeenkomst tussen Uruguay en die andere lidstaat; of v) de luchtvaartmaatschappij houder is van een Air Operators Certificate dat is afgegeven door een lidstaat en er geen bilaterale overeenkomst voor luchtdiensten bestaat tussen Uruguay en die lidstaat, en verkeersrechten naar die lidstaat zijn geweigerd aan de door Uruguay aangewezen luchtvervoerder. Bij de uitoefening van de rechten die haar krachtens dit lid zijn verleend, mag Uruguay geen onderscheid maken tussen communautaire luchtvervoerders op grond van nationaliteit. 4.   Wanneer Uruguay een aanwijzing door een lidstaat ontvangt, verleent zij zo spoedig mogelijk de passende vergunningen en machtigingen mits: i) de luchtvervoerder op het grondgebied van Uruguay is gevestigd; en ii) Uruguay daadwerkelijk regelgevend toezicht op de luchtvaartmaatschappij uitoefent en handhaaft en verantwoordelijk is voor de afgifte van het Air Operators Certificate; en iii) de luchtvervoerder rechtstreeks of door een meerderheidsbelang eigendom is van LACAC-lidstaten en/of onderdanen van LACAC-lidstaten, tenzij gunstiger bepalingen zijn overeengekomen in de tussen de desbetreffende lidstaat en Uruguay gesloten bilaterale overeenkomst voor luchtdiensten. 5.   Een lidstaat mag de vergunningen of machtigingen van een door Uruguay aangewezen luchtvervoerder weigeren, intrekken, opschorten of beperken mits: i) de luchtvervoerder niet in Uruguay is gevestigd; of ii) Uruguay niet daadwerkelijk regelgevend toezicht op de luchtvervoerder uitoefent of handhaaft of niet verantwoordelijk is voor de afgifte van het Air Operators Certificate van de luchtvervoerder; of iii) de luchtvervoerder niet rechtstreeks of door een meerderheidsbelang eigendom is van en daadwerkelijk gecontroleerd wordt door LACAC-lidstaten en/of onderdanen van LACAC-lidstaten, tenzij gunstiger bepalingen zijn overeengekomen in de tussen de desbetreffende lidstaat en Uruguay gesloten bilaterale overeenkomst voor luchtdiensten; of iv) de luchtvervoerder reeds over een exploitatievergunning beschikt krachtens een bilaterale overeenkomst tussen de desbetreffende lidstaat en een andere LACAC-lidstaat en de lidstaat aantoont dat de luchtvervoerder, door krachtens de onderhavige overeenkomst verkeersrechten uit te oefenen op een traject dat een punt in die andere LACAC-lidstaat omvat, de krachtens die andere overeenkomst opgelegde beperkingen van de verkeersrechten omzeilt. Artikel 3 Rechten met betrekking tot regelgevend toezicht 1.   De bepalingen van lid 2 van dit artikel vormen een aanvulling op de in bijlage II, onder c), vermelde artikelen. 2.   Wanneer een lidstaat een luchtvervoerder heeft aangewezen die onder regelgevend toezicht van een andere lidstaat staat, zijn de rechten van Uruguay uit hoofde van de veiligheidsvoorschriften van de overeenkomst tussen de lidstaat die de luchtvervoerder heeft aangewezen en Uruguay zowel van toepassing op de vaststelling, naleving of handhaving van veiligheidsnormen door die andere lidstaat als op de exploitatievergunning van die luchtvervoerder. Artikel 4 Belasting op vliegtuigbrandstof 1.   De bepalingen van lid 2 van dit artikel vormen een aanvulling op de overeenkomstige bepalingen van de in bijlage II, onder d), vermelde artikelen. 2.   Niettegenstaande eventuele andersluidende bepalingen beletten de in bijlage II, onder d), vermelde overeenkomsten op generlei wijze dat een lidstaat op niet-discriminerende wijze belastingen, heffingen, accijnzen, vergoedingen of kosten in rekening brengt voor de brandstof die op hun grondgebied wordt geleverd voor gebruik in een vliegtuig van een aangewezen luchtvervoerder van Uruguay dat een plaats op het grondgebied van die lidstaat verbindt met een andere plaats op het grondgebied van die lidstaat of op het grondgebied van een andere lidstaat. 3.   Niettegenstaande eventuele andersluidende bepalingen, beletten de in bijlage II, onder d), vermelde overeenkomsten op generlei wijze dat Uruguay op niet-discriminerende wijze belastingen, heffingen, accijnzen, vergoedingen of kosten in rekening brengt voor de brandstof die op haar grondgebied wordt geleverd voor gebruik in een vliegtuig van een aangewezen luchtvervoerder van een lidstaat dat een punt op het grondgebied van Uruguay verbindt met een ander punt op het grondgebied van Uruguay of op het grondgebied van een andere LACAC-lidstaat. Artikel 5 Tarieven voor vervoer binnen de Europese Gemeenschap 1.   De bepalingen van lid 2 van dit artikel vormen een aanvulling op de in bijlage II, onder e), vermelde artikelen. 2.   De tarieven die de luchtvervoerder(s) welke door Uruguay is (zijn) aangewezen krachtens een in bijlage I vermelde overeenkomst die een in bijlage II, onder e), vermelde bepaling bevat, in rekening brengen voor vervoer dat volledig binnen de Europese Gemeenschap plaatsvindt, zijn onderhevig aan de Europese Gemeenschapswetgeving. De Europese Gemeenschapswetgeving wordt op niet-discriminerende wijze toegepast. Artikel 6 Verenigbaarheid met de mededingingsregels 1.   De tussen lidstaten van de Europese Gemeenschap en Uruguay gesloten bilaterale overeenkomsten voor luchtdiensten mogen i) luchtvaartmaatschappijen niet verplichten of aanzetten tot overeenkomsten tussen ondernemingen, besluiten van ondernemersverenigingen en onderling afgestemde feitelijke gedragingen die de mededinging op de relevante routes verhinderen, beperken of verstoren; of ii) de gevolgen van dergelijke overeenkomsten, besluiten of onderling afgestemde feitelijke gedragingen niet versterken; of iii) de verantwoordelijkheid voor het nemen van maatregelen die de mededinging tussen luchtvervoerders op de relevante routes verhinderen, beperken of verstoren, niet toevertrouwen aan luchtvervoerders of andere particuliere economische operatoren. 2.   De bepalingen van bijlage II, onder f), mogen niet worden toegepast op een wijze die onverenigbaar is met lid 1 van dit artikel. Artikel 7 Bijlagen bij de overeenkomst De bijlagen bij deze overeenkomst maken integrerend deel uit van de overeenkomst. Artikel 8 Herziening of wijziging De partijen mogen deze overeenkomst op elk ogenblik met wederzijdse instemming wijzigen. Artikel 9 Inwerkingtreding en voorlopige toepassing 1.   Deze overeenkomst treedt in werking wanneer de partijen elkaar schriftelijk hebben medegedeeld dat zij hun interne procedures voor de inwerkingtreding van de overeenkomst hebben voltooid. 2.   Onverminderd het bepaalde in lid 1 stemmen de overeenkomstsluitende partijen ermee in deze overeenkomst voorlopig toe te passen vanaf de eerste dag van de maand volgende op de datum waarop de partijen elkaar in kennis hebben gesteld van de voltooiing van de vereiste procedures. 3.   De overeenkomsten tussen lidstaten en Uruguay die, op de datum van de ondertekening van deze overeenkomst, nog niet in werking zijn getreden en niet voorlopig worden toegepast, zijn vermeld in bijlage I, onder b). Zodra deze overeenkomsten en regelingen in werking treden of voorlopig worden toegepast, vallen ze onder de onderhavige overeenkomst. Artikel 10 Beëindiging 1.   Wanneer een in bijlage I vermelde overeenkomst wordt stopgezet, worden ook alle bepalingen van de onderhavige overeenkomst die betrekking hebben op de desbetreffende in bijlage I vermelde overeenkomst tegelijkertijd stopgezet. 2.   Wanneer alle in bijlage I vermelde overeenkomsten worden stopgezet, wordt de onderhavige overeenkomst tegelijkertijd stopgezet. TEN BLIJKE WAARVAN de ondergetekenden, daartoe naar behoren gemachtigd, deze overeenkomst ondertekenen. Gedaan te Montevideo in tweevoud, de derde november tweeduizend zes, in de Deense, de Duitse, de Engelse, de Estse, de Finse, de Franse, de Griekse, de Hongaarse, de Italiaanse, de Letse, de Litouwse, de Maltese, de Nederlandse, de Poolse, de Portugese, de Sloveense, de Slowaakse, de Spaanse, de Tsjechische en de Zweedse taal. In geval van tegenstrijdigheden tussen de taalversies is de Spaanse tekst bindend. Por la Comunidad Europea Za Evropské společenství For Det Europæiske Fællesskab Für die Europäische Gemeinschaft Euroopa Ühenduse nimel Για την Ευρωπαϊκή Κοινότητα For the European Community Pour la Communauté européenne Per la Comunità europea Eiropas Kopienas vārdā Europos bendrijos vardu Az Európai Közösség részéről Ghall-Komunitá Ewropea Voor de Europese Gemeenschap W imieniu Wspólnoty Europejskiej Pela Comunidade Europeia Za Európske spoločenstvo Za Evropsko skupnost Euroopan yhteisön puolesta För Europeiska gemenskapen Por la República Oriental del Uruguay Za Uruguayskou východní republiku For Den Østlige Republik Uruguay Für die Republik Östlich des Uruguay Uruguay Idavabariigi nimel Για την Ανταολική Δημοκρατία της Ουρουγουάης For the Oriental Republic of Uruguay Pour la République Orientale de l'Uruguay Per la Repubblica orientale dell'Uruguay Urugvajas Austrumu Republikas vārdā Urugvajaus Rytų Respublikos vardu Az Uruguayi Keleti Köztársaság részéről Ghar-Repubblika Orjentali ta' l-Uruguay Voor de Republiek ten oosten van de Uruguay W imieniu Wschodniej Republiki Urugwaju Pela República Oriental doUruguai Za Uruguajskú východnú republiku Za Vzhodno republiko Urugvaj Uruguayn itäisen tasavallan puolesta För Östliga Republiken Uruguay BIJLAGE I LIJST VAN DE OVEREENKOMSTEN WAARNAAR WORDT VERWEZEN IN ARTIKEL 1 VAN DEZE OVEREENKOMST a) Overeenkomsten voor luchtdiensten tussen Uruguay en lidstaten van de Europese Gemeenschap die, op de datum van ondertekening van de onderhavige overeenkomst, zijn gesloten, ondertekend en/of voorlopig worden toegepast — Overeenkomst voor luchtvervoer tussen Uruguay en de Bondsrepubliek Duitsland, ondertekend te Montevideo op 31 augustus 1957, hierna de „Overeenkomst tussen Uruguay en Duitsland” genoemd, in bijlage II; laatstelijk gewijzigd bij het overeengekomen verslag dat op 9 juli 1997 te Bonn is opgesteld. — Overeenkomst voor luchtdiensten tussen de regering van Uruguay en de regering van het Koninkrijk België, ondertekend te Montevideo op 5 oktober 1972, hierna de „Overeenkomst tussen Uruguay en België” genoemd, in bijlage II. — Overeenkomst voor luchtdiensten tussen de regering van Uruguay en de regering van het Koninkrijk Denemarken, ondertekend te Montevideo op 18 december 1981, hierna de „Overeenkomst tussen Uruguay en Denemarken” genoemd, in bijlage II. — Overeenkomst voor commercieel luchtvervoer tussen Uruguay en het Koninkrijk Spanje, ondertekend te Montevideo op 13 augustus 1979, hierna de „Overeenkomst tussen Uruguay en Spanje” genoemd, in bijlage II; laatstelijk gewijzigd bij het overeengekomen verslag dat op 21 oktober 2005 te Madrid is ondertekend. — Luchtvervoersovereenkomst tussen de regeringen van het Koninkrijk der Nederlanden en van de Republiek ten oosten van Uruguay, ondertekend te 's-Gravenhage op 21 november 1979, hierna de „Overeenkomst tussen Uruguay en Nederland” genoemd, in bijlage II. — Overeenkomst voor luchtvervoer tussen Uruguay en de Portugese Republiek, zoals bepaald in bijlage II bij de Intentieverklaring die op 9 september 1998 in Lissabon is ondertekend, hierna de „Overeenkomst tussen Uruguay en Portugal” genoemd, in bijlage II. — Overeenkomst tussen de regering van het Verenigd Koninkrijk van Groot-Brittannië en Noord-Ierland en de regering van Uruguay, zoals bepaald in bijlage B bij het overeengekomen verslag dat op 6 februari 1998 te Londen is ondertekend, hierna de „Overeenkomst tussen Uruguay en het Verenigd Koninkrijk” genoemd, in bijlage II. — Overeenkomst voor luchtdiensten tussen de regering van Uruguay en de regering van het Koninkrijk Zweden, ondertekend te Montevideo op 18 december 1981, hierna de „Overeenkomst tussen Uruguay en Zweden” genoemd, in bijlage II. b) Geparafeerde of ondertekende overeenkomsten voor luchtdiensten en andere regelingen tussen Uruguay en lidstaten van de Europese Gemeenschap die, op de datum van ondertekening van onderhavige overeenkomst, nog niet van kracht zijn geworden en niet voorlopig worden toegepast — Ontwerp-overeenkomst voor luchtvervoer tussen de regering van Uruguay en de federale regering van Oostenrijk, zoals vastgesteld in bijlage B bij het protocol dat op 28 februari 1996 te Montevideo is ondertekend, hierna de „Ontwerp-overeenkomst tussen Uruguay en Oostenrijk” genoemd, in bijlage II; — Ontwerp-overeenkomst voor luchtvervoer tussen Uruguay en het Koninkrijk Spanje, zoals vastgesteld in de bijlage bij het overeengekomen verslag dat op 21 oktober 2005 te Madrid is ondertekend, hierna de „Herziene ontwerp-overeenkomst tussen Uruguay en Spanje” genoemd, in bijlage II. BIJLAGE II LIJST VAN DE ARTIKELEN VAN DE IN BIJLAGE I VERMELDE OVEREENKOMSTEN WAARNAAR WORDT VERWEZEN IN DE ARTIKELEN 2 TOT EN MET 5 VAN ONDERHAVIGE OVEREENKOMST a) Aanwijzing — artikel 3 van de Overeenkomst tussen Uruguay en Duitsland; — artikel 3 van de Ontwerp-overeenkomst tussen Uruguay en Oostenrijk; — artikel 3 van de Overeenkomst tussen Uruguay en België; — artikel 3 van de Overeenkomst tussen Uruguay en Denemarken; — artikel 3 van de Overeenkomst tussen Uruguay en Spanje; — artikel 3 van de Herziene ontwerp-overeenkomst tussen Uruguay en Spanje; — artikel 3 van de Overeenkomst tussen Uruguay en Nederland; — artikel 3 van de Overeenkomst tussen Uruguay en Portugal; — artikel 4 van de Overeenkomst tussen Uruguay en het Verenigd Koninkrijk; — artikel 3 van de Overeenkomst tussen Uruguay en Zweden. b) Weigering, intrekking, opschorting of beperking van vergunningen en machtigingen — artikel 4 van de Overeenkomst tussen Uruguay en Duitsland; — artikel 4 van de Ontwerp-overeenkomst tussen Uruguay en Oostenrijk; — artikel 3 van de Overeenkomst tussen Uruguay en België; — artikel 4 van de Overeenkomst tussen Uruguay en Denemarken; — artikel 4 van de Overeenkomst tussen Uruguay en Spanje; — artikel 4 van de Herziene ontwerp-overeenkomst tussen Uruguay en Spanje; — artikel 5 van de Overeenkomst tussen Uruguay en Nederland; — artikel 4 van de Overeenkomst tussen Uruguay en Portugal; — artikel 5 van de Overeenkomst tussen Uruguay en het Verenigd Koninkrijk; — artikel 4 van de Overeenkomst tussen Uruguay en Zweden. c) Veiligheid — Bijlage 3 van het overeengekomen verslag dat op 9 juli 1997 te Bonn is ondertekend en zoals voorlopig toegepast in het kader van de Overeenkomst tussen Uruguay en Duitsland; — artikel 17 van de Overeenkomst tussen Uruguay en Portugal; — artikel 14 van de Overeenkomst tussen Uruguay en het Verenigd Koninkrijk. d) Belasting op vliegtuigbrandstof — artikel 6 van de Overeenkomst tussen Uruguay en Duitsland; — artikel 7 van de Ontwerp-overeenkomst tussen Uruguay en Oostenrijk; — artikel 4 van de Overeenkomst tussen Uruguay en België; — artikel 9 van de Overeenkomst tussen Uruguay en Denemarken; — artikel 6 van de Overeenkomst tussen Uruguay en Spanje; — artikel 5 van de Herziene ontwerp-overeenkomst tussen Uruguay en Spanje; — artikel 7 van de Overeenkomst tussen Uruguay en Nederland; — artikel 6 van de Overeenkomst tussen Uruguay en Portugal; — artikel 8 van de Overeenkomst tussen Uruguay en het Verenigd Koninkrijk; — artikel 9 van de Overeenkomst tussen Uruguay en Zweden. e) Tarieven voor vervoer binnen de Europese Gemeenschap — artikel 9 van de Overeenkomst tussen Uruguay en Duitsland; — artikel 11 van de Ontwerp-overeenkomst tussen Uruguay en Oostenrijk; — artikel 9 van de Overeenkomst tussen Uruguay en België; — artikel 6 van de Overeenkomst tussen Uruguay en Denemarken; — artikel 7 van de Overeenkomst tussen Uruguay en Spanje; — artikel 12 van de Overeenkomst tussen Uruguay en Nederland; — artikel 16 van de Overeenkomst tussen Uruguay en Portugal; — artikel 7 van de Overeenkomst tussen Uruguay en het Verenigd Koninkrijk; — artikel 6 van de Overeenkomst tussen Uruguay en Zweden. f) Verenigbaarheid met de mededingingsregels — artikel 9 van de Overeenkomst tussen Uruguay en Duitsland; — artikel 11 van de Ontwerp-overeenkomst tussen Uruguay en Oostenrijk; — artikel 9 van de Overeenkomst tussen Uruguay en België; — artikel 6 van de Overeenkomst tussen Uruguay en Denemarken; — artikel 7 van de Overeenkomst tussen Uruguay en Spanje; — artikel 12 van de Overeenkomst tussen Uruguay en Nederland; — artikel 16 van de Overeenkomst tussen Uruguay en Portugal; — artikel 6 van de Overeenkomst tussen Uruguay en Zweden. BIJLAGE III LIJST VAN ANDERE LANDEN WAARNAAR WORDT VERWEZEN IN ARTIKEL 2 VAN DEZE OVEREENKOMST a) De Republiek IJsland (in het kader van de Overeenkomst betreffende de Europese Economische Ruimte). b) Het Vorstendom Liechtenstein (in het kader van de Overeenkomst betreffende de Europese Economische Ruimte). c) Het Koninkrijk Noorwegen (in het kader van de Overeenkomst betreffende de Europese Economische Ruimte). d) De Zwitserse Bondsstaat (in het kader van de Overeenkomst tussen de Europese Gemeenschap en de Zwitserse Bondsstaat).",
  "source": "EUR LEX"
}