{
  "url": "http://www.w3.org/1999/xhtml\">",
  "content": "L_2010010NL.01000701.xml 15.1.2010 NL Publicatieblad van de Europese Unie L 10/7 VERORDENING (EU) Nr. 32/2010 VAN DE COMMISSIE van 14 januari 2010 houdende inschrijving van een benaming in het register van beschermde oorsprongsbenamingen en beschermde geografische aanduidingen (Jihočeská Zlatá Niva (BGA)) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 1 ) , en met name op artikel 7, lid 5, derde en vierde alinea, Overwegende hetgeen volgt: (1) Overeenkomstig artikel 6, lid 2, en artikel 17, lid 2, van Verordening (EG) nr. 510/2006 is de door Tsjechië ingediende aanvraag tot registratie van de benaming „Jihočeská Zlatá Niva” bekendgemaakt in het Publicatieblad van de Europese Unie ( 2 ) . (2) Slowakije heeft overeenkomstig artikel 7, lid 1, van Verordening (EG) nr. 510/2006 bezwaar tegen de registratie aangetekend. Dit bezwaar werd ontvankelijk verklaard op basis van artikel 7, lid 3, eerste alinea, onder b) en c), van vorengenoemde verordening. (3) In het bezwaar heeft Slowakije aangegeven dat de registratie van de desbetreffende naam strijdig is met artikel 3, lid 4, van Verordening (EG) nr. 510/2006 en schade toebrengt aan de op het grondgebied van Slowakije geregistreerde handelsmerken. (4) Bij schrijven van 24 juni 2008 heeft de Commissie de betrokken lidstaten verzocht om in overeenstemming met hun interne procedures met elkaar tot een akkoord te komen. (5) Aangezien Slowakije en Tsjechië geen akkoord hebben bereikt binnen de vastgestelde termijn, moet de Commissie een besluit nemen volgens de in artikel 15, lid 2, van Verordening (EG) nr. 510/2006 bedoelde procedure. (6) Aan de hand van de door Slowakije verstrekte informatie kan de Commissie niet concluderen dat de registratie van de naam „Jihočeská Zlatá Niva” strijdig is met artikel 3, lid 4, van Verordening (EG) nr. 510/2006. Hoewel de opposant heeft aangetoond dat de naam „Jihočeská Zlatá Niva” kan worden geassocieerd met de naam „Niva”, is geen enkel bewijs aangevoerd voor de mate waarin dit handelsmerk zich onderscheidt op grond van de faam en bekendheid van het merk en de tijd dat het reeds in gebruik is. Uit de beschikbare informatie blijkt derhalve niet dat de registratie van de naam „Jihočeská Zlatá Niva” de consument kan misleiden ten aanzien van de werkelijke identiteit van het product. (7) Er zijn geen bewijzen aangevoerd op grond waarvan de Commissie zou kunnen concluderen dat, in verband met het rechtmatige en traditionele gebruik en de kans op verwarring, de registratie van de naam „Jihočeská Zlatá Niva” als beschermde geografische aanduiding strijdig is met artikel 7. Uit de bij de Commissie ingediende bewijsstukken blijkt dat de term „Niva” sedert tientallen jaren in Tsjechië en in Slowakije wordt gebruikt als generieke naam voor een bepaald type kaas. Bovendien houdt de registratie van die naam als beschermde geografische aanduiding helemaal niet in dat handelsmerken moeten worden ingetrokken of nietig verklaard aangezien de registratie van de betrokken handelsmerken is aangevraagd vóór de datum waarop de aanvraag tot registratie van de naam „Jihočeská Zlatá Niva” bij de Commissie is ingediend, noch dat de handelsmerken niet verder mogen worden gebruikt. Uit de informatie waarover de Commissie beschikt, blijkt bovendien dat het aan het merk verbonden recht de houder van het merk niet toestaat om, op grond van artikel 6 van Richtlijn 2008/95/EG van het Europees Parlement en de Raad van 22 oktober 2008 betreffende de aanpassing van het merkenrecht der lidstaten ( 3 ) , een derde partij te verbieden in het kader van het handelsverkeer en voor zover daarbij de eerlijke gebruiken in nijverheid en handel in acht worden genomen, een aanduiding betreffende de geografische oorsprong te gebruiken. (8) De benaming „Jihočeská Zlatá Niva” komt derhalve in aanmerking voor inschrijving in het „Register van beschermde oorsprongsbenamingen en beschermde geografische aanduidingen”. (9) De in deze verordening vervatte maatregelen zijn in overeenstemming met het advies van het Permanent Comité voor beschermde geografische aanduidingen en oorsprongsbenamingen, HEEFT DE VOLGENDE VERORDENING VASTGESTELD: Artikel 1 De in de bijlage vermelde benaming wordt ingeschreven in het register van beschermde oorsprongsbenamingen en beschermde geografische aanduidingen. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 januari 2010. Voor de Commissie De voorzitter José Manuel BARROSO ( 1 ) PB L 93 van 31.3.2006, blz. 12 . ( 2 ) PB C 249 van 24.10.2007, blz. 31 . ( 3 ) PB L 299 van 8.11.2008, blz. 25 . BIJLAGE In bijlage I bij het Verdrag genoemde landbouwproducten voor menselijke consumptie: Categorie 1.3. Kaas TSJECHIË Jihočeská Zlatá Niva (BGA)",
  "source": "EUR LEX"
}