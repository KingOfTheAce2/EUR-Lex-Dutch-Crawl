{
  "url": "http://www.w3.org/1999/xhtml\">",
  "content": "L_202500382NL.000101.fmx.xml Publicatieblad van de Europese Unie NL L-serie 2025/382 21.2.2025 GEDELEGEERDE VERORDENING (EU) 2025/382 VAN DE COMMISSIE van 18 september 2024 tot wijziging van Gedelegeerde Verordening (EU) 2018/273 wat betreft de certificering van ingevoerde wijnbouwproducten en de invoer van wijn van oorsprong uit Nieuw-Zeeland DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 89, punt a), en artikel 147, lid 3, eerste alinea, punt a), Overwegende hetgeen volgt: (1) Gedelegeerde Verordening (EU) 2018/273 van de Commissie ( 2 ) vormt een aanvulling op Verordening (EU) nr. 1308/2013 wat betreft de begeleidende documenten voor het in het vrije verkeer brengen van ingevoerde wijnbouwproducten in de Unie. (2) Overeenkomstig Gedelegeerde Verordening (EU) 2023/1606 van de Commissie ( 3 ) is de lijst van ingrediënten voor ingevoerde wijnbouwproducten die vanaf 8 december 2023 zijn geproduceerd, een verplichte vermelding die een integraal onderdeel vormt van de “omschrijving van het product” in de in artikel 10 van Gedelegeerde Verordening (EU) 2018/273 bedoelde begeleidende documenten. Overeenkomstig afdeling A van bijlage V bij Gedelegeerde Verordening (EU) 2018/273 moeten de begeleidende documenten een omschrijving van het product bevatten. Deze verplichting om de lijst van ingrediënten op te nemen geldt zowel voor wijn die onverpakt wordt vervoerd als voor gebottelde wijnbouwproducten die zijn geëtiketteerd. Aangezien de lijst van ingrediënten moet worden vermeld op de afzonderlijke verpakking van gebottelde wijnbouwproducten met een etiket, is het omwille van de vereenvoudiging niet nodig voor te schrijven dat deze lijst in het begeleidende document moet worden opgenomen. Daarom moeten de voorschriften inzake de omschrijving van het ingevoerde product in bijlage VII bij Gedelegeerde Verordening (EU) 2018/273 zodanig worden gewijzigd dat de lijst van ingrediënten enkel voor ingevoerde wijnbouwproducten die niet zijn gebotteld en geëtiketteerd, in de begeleidende documenten moet worden opgenomen. (3) Krachtens artikel 12, lid 2, van bijlage 9-E bij de vrijhandelsovereenkomst tussen de Europese Unie en Nieuw-Zeeland ( 4 ) (“de overeenkomst”) mag in Nieuw-Zeeland geproduceerde wijn in de Unie worden ingevoerd met het vereenvoudigde VI-1-document. (4) Met het oog op de uitvoering van artikel 12, lid 2, van bijlage 9-E bij de overeenkomst moet Gedelegeerde Verordening (EU) 2018/273 worden gewijzigd om daarin een bepaling op te nemen op grond waarvan gebruik kan worden gemaakt van de in artikel 21, punt b), van die gedelegeerde verordening vastgestelde vrijstelling voor de invoer van wijn van oorsprong uit Nieuw-Zeeland in de Unie. (5) Gedelegeerde Verordening (EU) 2018/273 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Wijzigingen van Gedelegeerde Verordening (EU) 2018/273 Bijlage VII bij Gedelegeerde Verordening (EU) 2018/273 wordt als volgt gewijzigd: 1) In deel III, afdeling C. Inhoud, in vak 6 (vak 5 voor VI-2): Omschrijving van het ingevoerde product, wordt het laatste streepje vervangen door: “— lijst van ingrediënten: enkel voor vanaf 8 december 2023 geproduceerde wijnbouwproducten die niet zijn gebotteld en geëtiketteerd.”. 2) In deel IV wordt afdeling A vervangen door: “A. Lijst van derde landen als bedoeld in artikel 21, punt b): — Australië — Chili — Nieuw-Zeeland”. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 september 2024. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 , ELI: http://data.europa.eu/eli/reg/2013/1308/oj . ( 2 ) Gedelegeerde Verordening (EU) 2018/273 van de Commissie van 11 december 2017 tot aanvulling van Verordening (EU) nr. 1308/2013 van het Europees Parlement en de Raad wat betreft het vergunningenstelsel voor het aanplanten van wijnstokken, het wijnbouwkadaster, begeleidende documenten en certificering, het in- en uitslagregister, de verplichte opgaven, meldingen en de bekendmaking van meegedeelde informatie, tot aanvulling van Verordening (EU) nr. 1306/2013 van het Europees Parlement en de Raad wat betreft de toepasselijke controles en sancties, tot wijziging van de Verordeningen (EG) nr. 555/2008, (EG) nr. 606/2009 en (EG) nr. 607/2009 van de Commissie en tot intrekking van Verordening (EG) nr. 436/2009 van de Commissie en Gedelegeerde Verordening (EU) 2015/560 van de Commissie ( PB L 58 van 28.2.2018, blz. 1 , ELI: http://data.europa.eu/eli/reg_del/2018/273/oj ). ( 3 ) Gedelegeerde Verordening (EU) 2023/1606 van de Commissie van 30 mei 2023 tot wijziging van Gedelegeerde Verordening (EU) 2019/33 wat betreft een aantal bepalingen inzake beschermde oorsprongsbenamingen en beschermde geografische aanduidingen voor wijn en inzake de presentatie van verplichte aanduidingen bij wijnbouwproducten en bijzondere regels voor de vermelding en aanduiding van ingrediënten bij wijnbouwproducten en tot wijziging van Gedelegeerde Verordening (EU) 2018/273 wat betreft de certificering van ingevoerde wijnbouwproducten ( PB L 198 van 8.8.2023, blz. 6 , ELI: http://data.europa.eu/eli/reg_del/2023/1606/oj ). ( 4 ) PB L, 2024/866, 25.3.2024, ELI: http://data.europa.eu/eli/agree_internation/2024/866/oj . ELI: http://data.europa.eu/eli/reg_del/2025/382/oj ISSN 1977-0758 (electronic edition)",
  "source": "EUR LEX"
}