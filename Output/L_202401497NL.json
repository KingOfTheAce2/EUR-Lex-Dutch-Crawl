{
  "url": "http://www.w3.org/1999/xhtml\"><!--",
  "content": "L_202401497NL.000101.fmx.xml Publicatieblad van de Europese Unie NL L-serie 2024/1497 28.5.2024 VERORDENING (EU) 2024/1497 VAN DE RAAD van 27 mei 2024 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Op 18 januari 2012 stelde de Raad Verordening (EU) nr. 36/2012 ( 1 ) vast en op 31 mei 2013 stelde de Raad Besluit 2013/255/GBVB ( 2 ) vast na de aanneming van conclusies van de Raad waarin de Raad het geweld en de wijdverbreide en systematische grove schendingen van de mensenrechten in Syrië veroordeelde. (2) De tragische aardbeving van 6 februari 2023 heeft de reeds erbarmelijke omstandigheden in het land verergerd en het lijden van de Syrische bevolking vergroot. (3) Op 23 februari 2023 heeft de Raad Besluit (GBVB) 2023/408 ( 3 ) en Verordening (EU) 2023/407 ( 4 ) vastgesteld, waarin is voorzien in een vrijstelling met betrekking tot zowel de bevriezing van vermogensbestanddelen van aangewezen natuurlijke personen, rechtspersonen en entiteiten, als de beperkingen op de terbeschikkingstelling van tegoeden en economische middelen aan die natuurlijke personen, rechtspersonen en entiteiten. De Raad besloot dat deze vrijstelling van toepassing moet zijn ten behoeve van internationale organisaties en enkele welbepaalde categorieën actoren die betrokken zijn bij humanitaire activiteiten, en wel voor een eerste periode van zes maanden tot en met 24 augustus 2023. (4) Op 14 juli 2023 heeft de Raad Besluit (GBVB) 2023/1467 ( 5 ) en Verordening (EU) 2023/1462 ( 6 ) vastgesteld, waarbij die vrijstelling tot en met 24 februari 2024 werd verlengd. Op 18 december 2023 heeft de Raad Besluit (GBVB) 2023/2876 ( 7 ) en Verordening (EU) 2023/2877 ( 8 ) vastgesteld, waarbij die vrijstelling tot en met 1 juni 2024 werd verlengd. (5) Op 27 mei 2024 heeft de Raad Besluit (GBVB) 2024/1496 ( 9 ) vastgesteld, waarbij de bovengenoemde vrijstelling wordt vervangen door een vrijstelling die van toepassing is tot en met 1 juni 2025, in overeenstemming met de einddatum van de toepassing van Besluit 2013/255/GBVB, en waarbij, onverminderd de evaluatie van Besluit 2013/255/GBVB, wordt overwogen die vrijstelling na 1 juni 2025 verder te verlengen. (6) De bij deze verordening bepaalde maatregelen vallen onder het toepassingsgebied van het Verdrag en derhalve, met name om te garanderen dat zij in alle lidstaten uniform worden toegepast, is regelgeving op het niveau van de Unie noodzakelijk voor de uitvoering ervan. (7) Verordening (EU) nr. 36/2012 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Artikel 16 bis van Verordening (EU) nr. 36/2012 wordt vervangen door: “Artikel 16 bis 1.   De verbodsbepalingen van artikel 14, leden 1 en 2, zijn tot 1 juni 2025 niet van toepassing op de terbeschikkingstelling van tegoeden of economische middelen die noodzakelijk zijn voor de tijdige verlening van humanitaire bijstand of voor de ondersteuning van andere activiteiten die beantwoorden aan elementaire menselijke behoeften, indien dergelijke bijstand en andere activiteiten worden uitgevoerd door: a) de Verenigde Naties, met inbegrip van hun programma’s, fondsen en andere entiteiten en organen, alsmede hun gespecialiseerde agentschappen en aanverwante organisaties; b) internationale organisaties; c) humanitaire organisaties met de status van waarnemer bij de Algemene Vergadering van de Verenigde Naties en leden van die humanitaire organisaties; d) bilateraal of multilateraal gefinancierde niet-gouvernementele organisaties die deelnemen aan de humanitaire responsplannen van de Verenigde Naties, de responsplannen van de Verenigde Naties voor vluchtelingen, andere oproepen van de Verenigde Naties of humanitaire clusters die worden gecoördineerd door het Bureau van de Verenigde Naties voor de Coördinatie van Humanitaire Aangelegenheden; e) organisaties en agentschappen waaraan de Unie het certificaat van humanitair partnerschap heeft afgegeven of die door een lidstaat zijn gecertificeerd of erkend overeenkomstig nationale procedures; f) gespecialiseerde agentschappen van de lidstaten, of g) de werknemers, begunstigden, ondergeschikte organen of uitvoerende partners van de in de punten a) tot en met f) genoemde entiteiten terwijl en voor zover zij in die hoedanigheid handelen. 2.   De verbodsbepaling van artikel 14, lid 2, is niet van toepassing op tegoeden of economische middelen die ter beschikking zijn gesteld door overheidsorganen of door rechtspersonen, entiteiten of lichamen die openbare financiering van de Unie of lidstaten ontvangen om humanitaire bijstand in Syrië of hulp aan de burgerbevolking in Syrië te verstrekken, indien het ter beschikking stellen van deze tegoeden of economische middelen bedoeld is voor de aankoop of het vervoer van petroleumproducten of voor de financiering of financiële dienstverlening in dat verband, met als enige doelstelling het verstrekken van humanitaire hulp in Syrië of het verlenen van steun aan de burgerbevolking in Syrië, in overeenstemming met artikel 6 bis, lid 1. 3.   In gevallen die niet worden bestreken door de leden 1 en 2 van dit artikel, en in afwijking van artikel 14, leden 1 en 2, kunnen de bevoegde autoriteiten van de lidstaten, onder door hen passend geachte voorwaarden, toestemming verlenen voor de vrijgave van bepaalde bevroren tegoeden of economische middelen, of voor de beschikbaarstelling van bepaalde tegoeden of economische middelen, nadat zij hebben vastgesteld dat het verstrekken van die tegoeden of economische middelen noodzakelijk is voor de tijdige verlening van humanitaire bijstand of voor de ondersteuning van andere activiteiten die beantwoorden aan elementaire menselijke behoeften. 4.   Indien de relevante bevoegde autoriteit binnen vijf werkdagen na ontvangst van een verzoek om toestemming uit hoofde van lid 2 geen negatief besluit heeft genomen, geen verzoek om informatie heeft ingediend of niet heeft laten weten meer tijd nodig te hebben, wordt die toestemming geacht te zijn verleend. 5.   De betrokken lidstaat stelt de andere lidstaten en de Commissie in kennis van elke krachtens de leden 3 en 4 verleende toestemmingen, binnen vier weken na het verlenen van die toestemming.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 mei 2024. Voor de Raad De voorzitter J. BORRELL FONTELLES ( 1 ) Verordening (EU) nr. 36/2012 van de Raad van 18 januari 2012 betreffende beperkende maatregelen in het licht van de situatie in Syrië en tot intrekking van Verordening (EU) nr. 442/2011 ( PB L 16 van 19.1.2012, blz. 1 ). ( 2 ) Besluit 2013/255/GBVB van de Raad van 31 mei 2013 betreffende beperkende maatregelen in het licht van de situatie in Syrië ( PB L 147 van 1.6.2013, blz. 14 ). ( 3 ) Besluit (GBVB) 2023/408 van de Raad van 23 februari 2023 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L 56 I van 23.2.2023, blz. 4 ). ( 4 ) Verordening (EU) 2023/407 van de Raad van 23 februari 2023 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië ( PB L 56 I van 23.2.2023, blz. 1 ). ( 5 ) Besluit (GBVB) 2023/1467 van de Raad van 14 juli 2023 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L 180 van 17.7.2023, blz. 41 ). ( 6 ) Verordening (EU) 2023/1462 van de Raad van 17 juli 2023 tot wijziging van Verordening (EU) nr. 36/2012 van de Raad betreffende beperkende maatregelen in het licht van de situatie in Syrië ( PB L 180 van 17.7.2023, blz. 8 ). ( 7 ) Besluit (GBVB) 2023/2876 van de Raad van 18 december 2023 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L, 2023/2876, 19.12.2023, ELI: http://data.europa.eu/eli/dec/2023/2876/oj ). ( 8 ) Verordening (EU) 2023/2877 van de Raad van 18 december 2023 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië ( PB L, 2023/2877, 19.12.2023, ELI: http://data.europa.eu/eli/reg/2023/2877/oj ). ( 9 ) Besluit (GBVB) 2024/1496 van 27 mei 2024 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L, 2024/1496, 28.5.2024, ELI: http://data.europa.eu/eli/dec/2024/1496/oj ). ELI: http://data.europa.eu/eli/reg/2024/1497/oj ISSN 1977-0758 (electronic edition)",
  "source": "EUR LEX"
}