{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0979:NL:HTML\">",
  "content": "EUR-Lex - 32002D0979 - NL Avis juridique important | 32002D0979 2002/979/EG: Besluit van de Raad van 18 november 2002 betreffende de ondertekening en de voorlopige toepassing van enkele bepalingen van de Overeenkomst tot oprichting van een associatie tussen de Europese Gemeenschap en haar lidstaten, enerzijds, en de Republiek Chili, anderzijds Publicatieblad Nr. L 352 van 30/12/2002 blz. 0001 - 0002 Besluit van de Raad van 18 november 2002 betreffende de ondertekening en de voorlopige toepassing van enkele bepalingen van de Overeenkomst tot oprichting van een associatie tussen de Europese Gemeenschap en haar lidstaten, enerzijds, en de Republiek Chili, anderzijds (2002/979/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 310 juncto artikel 300, lid 2, eerste alinea, eerste en tweede zin, en artikel 300, lid 4, Gezien het voorstel van de Commissie, Overwegende hetgeen volgt: (1) Op 13 september 1999 machtigde de Raad de Commissie tot het openen van onderhandelingen over een Overeenkomst tot oprichting van een associatie tussen de Europese Gemeenschap en haar lidstaten, enerzijds, en de Republiek Chili, anderzijds (hierna \"de associatieovereenkomst\" genoemd). (2) Deze onderhandelingen zijn afgerond, en de associatieovereenkomst is op 10 juni 2002 geparafeerd. (3) De Europese Gemeenschap en Chili zijn overeengekomen dat zij een aantal bepalingen van de associatieovereenkomst in afwachting van de inwerkingtreding daarvan voorlopig zullen toepassen. (4) De associatieovereenkomst moet worden ondertekend namens de Gemeenschap en de voorlopige toepassing van een aantal bepalingen ervan moet worden goedgekeurd, BESLUIT: Artikel 1 1. Behoudens de latere sluiting ervan, wordt de ondertekening van de Overeenkomst tot oprichting van een associatie tussen de Europese Gemeenschap en haar lidstaten, enerzijds, en de Republiek Chili, anderzijds, alsmede de daaraan gehechte bijlagen en protocollen namens de Gemeenschap goedgekeurd. 2. De teksten van de overeenkomst, de bijlagen, de protocollen en de slotakte zijn aan dit besluit gehecht. 3. De voorzitter van de Raad wordt gemachtigd de persoon (personen) aan te wijzen die bevoegd is (zijn) de associatieovereenkomst namens de Europese Gemeenschap te ondertekenen. Artikel 2 In afwachting van de inwerkingtreding van de associatieovereenkomst worden de volgende bepalingen ervan voorlopig toegepast: de artikelen 3 tot en met 11, artikel 18, de artikelen 24 tot en met 27, de artikelen 48 tot en met 54, artikel 55, onder a), b), f), h) en i), de artikelen 56 tot en met 93, de artikelen 136 tot en met 162 en de artikelen 172 tot en met 206. Artikel 3 De voorzitter van de Raad verricht namens de Europese Gemeenschap de in artikel 198, lid 3, van de associatieovereenkomst bepaalde kennisgeving. Artikel 4 1. Het standpunt dat de Gemeenschap inneemt in de Associatieraad en het Associatiecomité die bij de associatieovereenkomst worden ingesteld, wordt vastgesteld door de Raad op voorstel van de Commissie, overeenkomstig de desbetreffende bepalingen van het Verdrag. 2. Het voorzitterschap van de Associatieraad wordt bekleed door de voorzitter van de Raad, die het standpunt van de Gemeenschap verwoordt. Het voorzitterschap van het Associatiecomité wordt bekleed door een vertegenwoordiger van de Commissie, die het standpunt van de Gemeenschap verwoordt. 3. De Gemeenschap wordt vertegenwoordigd door een vertegenwoordiger van de Commissie in de speciale commissies die worden ingesteld bij de associatieovereenkomst of door de Raad overeenkomstig artikel 7 van genoemde overeenkomst. Artikel 5 1. Voor de toepassing van artikel 29, lid 2, van bijlage V bij de associatieovereenkomst wordt de Commissie gemachtigd volgens de procedure van artikel 75 van Verordening (EG) nr. 1493/1999 de voor wijziging van de overeenkomsten benodigde instrumenten vast te stellen. 2. Voor de toepassing van artikel 16, lid 2, van bijlage VI bij de associatieovereenkomst wordt de Commissie gemachtigd volgens de procedure van artikel 15 van Verordening (EEG) nr. 1576/89 de voor wijziging van de overeenkomst benodigde instrumenten vast te stellen. Gedaan te Brussel, 18 november 2002. Voor de Raad De voorzitter P. S. Møller",
  "source": "EUR LEX"
}