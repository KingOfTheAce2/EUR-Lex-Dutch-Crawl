{
  "url": "http://www.w3.org/1999/xhtml\">",
  "content": "L_202302915NL.000101.fmx.xml Publicatieblad van de Europese Unie NL Serie L 2023/2915 28.12.2023 UITVOERINGSBESLUIT (EU) 2023/2915 VAN DE RAAD van 11 december 2023 betreffende de vaststelling, uit hoofde van artikel 8, lid 10, tweede alinea, van de Overeenkomst tussen de Europese Unie en IJsland en Noorwegen betreffende de toepassing van sommige bepalingen van Besluit 2008/615/JBZ van de Raad inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit, en van Besluit 2008/616/JBZ van de Raad betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit, met inbegrip van de bijlage, van de datum vanaf welke de lidstaten persoonsgebonden gegevens met betrekking tot DNA-gegevens, dactyloscopische gegevens en gegevens uit kentekenregisters aan Noorwegen kunnen verstrekken DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Besluit 2010/482/EU van de Raad van 26 juli 2010 betreffende de sluiting van de Overeenkomst tussen de Europese Unie en IJsland en Noorwegen betreffende de toepassing van sommige bepalingen van Besluit 2008/615/JBZ van de Raad inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit, en van Besluit 2008/616/JBZ van de Raad betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit, met inbegrip van de bijlage ( 1 ) , Overwegende hetgeen volgt: (1) De Overeenkomst tussen de Europese Unie en IJsland en Noorwegen betreffende de toepassing van sommige bepalingen van Besluit 2008/615/JBZ van de Raad inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit, en van Besluit 2008/616/JBZ van de Raad betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit, met inbegrip van de bijlage ( 2 ) (“de overeenkomst”), voorziet in wederzijdse samenwerking tussen de bevoegde rechtshandhavingsautoriteiten van de lidstaten, enerzijds, en Noorwegen, anderzijds, met betrekking tot de geautomatiseerde uitwisseling van DNA-gegevens, dactyloscopische gegevens en gegevens uit kentekenregisters. Als voorwaarde voor die samenwerking moet Noorwegen eerst de nodige uitvoeringsmaatregelen nemen en een evaluatie door de Unie en proeftraject ondergaan. (2) De overeenkomst is bindend voor de Unie en haar lidstaten krachtens Besluit (EU) 2010/482/EU, dat artikel 82, lid 1, punt d), en artikel 87, lid 2, punt a), van het Verdrag betreffende de werking van de Europese Unie (VWEU) als materiële rechtsgrondslag heeft. (3) Overeenkomstig artikel 8, lid 9, van de overeenkomst kan de verstrekking van persoonsgegevens op grond van deze overeenkomst niet plaatsvinden dan nadat de bepalingen van hoofdstuk 6 van Besluit 2008/615/JBZ van de Raad ( 3 ) in het nationale recht van Noorwegen zijn uitgevoerd. Teneinde na te gaan of dit in Noorwegen het geval is, moet met betrekking tot Noorwegen een evaluatiebezoek en een proefproject plaatsvinden, net zoals die welke op grond van hoofdstuk 4 van de bijlage bij Besluit 2008/616/JBZ van de Raad ( 4 ) in de lidstaten zijn uitgevoerd. (4) Bij artikel 8, lid 10, tweede alinea, van de overeenkomst worden de Raad uitvoeringsbevoegdheden verleend om de datum of data vast te stellen met ingang waarvan de lidstaten Noorwegen op grond van de overeenkomst persoonsgebonden gegevens kunnen verstrekken. (5) Op 17 november 2021 heeft de Raad Noorwegen vragenlijsten toegezonden met betrekking tot gegevensbescherming en de automatische uitwisseling van DNA-gegevens, dactyloscopische gegevens en gegevens uit kentekenregisters. Op 15 juni 2022 heeft Noorwegen de Raad zijn antwoorden verstrekt op de vragenlijsten met betrekking tot gegevensbescherming en de automatische uitwisseling van DNA-gegevens en op 17 november 2022 zijn antwoorden op de vragenlijsten met betrekking tot de automatische uitwisseling van dactyloscopische gegevens en gegevens uit kentekenregisters. Op 16 september 2022 zijn de antwoorden met betrekking tot gegevensbescherming aan de Raad voorgelegd. Op 10 november 2022 zijn de antwoorden met betrekking tot de automatische uitwisseling van DNA-gegevens aan de Raad voorgelegd, en op 1 december 2022 zijn die met betrekking tot de automatische uitwisseling van dactyloscopische gegevens en gegevens uit kentekenregisters aan de Raad voorgelegd. Vervolgens werden deze antwoorden verstrekt aan team dat verantwoordelijk is voor de evaluatie. (6) Op 9 en 10 maart 2023 heeft Noorwegen een evaluatie ondergaan met betrekking tot het bevragen en vergelijken van DNA-gegevens en dactyloscopische gegevens. Op 27 en 28 april 2023 heeft Noorwegen een evaluatie ondergaan met betrekking tot het bevragen en vergelijken van gegevens uit kentekenregisters. (7) Voor elk van de evaluaties met betrekking tot het bevragen en vergelijken van DNA-gegevens, dactyloscopische gegevens en gegevens uit kentekenregisters heeft Noorwegen een succesvol proefproject met Oostenrijk afgerond. (8) Op 15 mei 2023 is er een algemeen evaluatieverslag aan de Raad voorgelegd, waarin de resultaten van de vragenlijst, het evaluatiebezoek en het proefproject werden samengevat. In het evaluatieverslag werd geconcludeerd dat de uitvoering van de geautomatiseerde toepassing voor gegevens en de daarmee verband houdende geautomatiseerde informatiestroom voor gegevens in Noorwegen als succesvol beschouwd konden worden, zowel op juridisch als op technisch niveau. (9) Aangezien Noorwegen voldeed aan de voorwaarden van artikel 8, lid 9, van de overeenkomst, moet Noorwegen het recht hebben om op grond van de overeenkomst persoonsgebonden gegevens te ontvangen. (10) Ierland is krachtens Verordening 2010/482/EU door de overeenkomst gebonden en neemt daarom deel aan de vaststelling en toepassing van dit besluit ter uitvoering van de overeenkomst. (11) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het VWEU, neemt Denemarken niet deel aan de vaststelling van dit besluit; dit is bijgevolg niet bindend voor, noch van toepassing op deze lidstaat, HEEFT HET VOLGENDE BESLUIT VASTGESTELD: Artikel 1 Vanaf 1 januari 2024 kunnen de lidstaten Noorwegen persoonsgebonden gegevens verstrekken voor de automatische bevraging en vergelijking van DNA-gegevens, dactyloscopische gegevens en gegevens uit kentekenregisters op grond van de Overeenkomst tussen de Europese Unie en IJsland en Noorwegen betreffende de toepassing van sommige bepalingen van Besluit 2008/615/JBZ van de Raad inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit, en van Besluit 2008/616/JBZ van de Raad betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit, met inbegrip van de bijlage. Artikel 2 Dit besluit treedt in werking op 1 januari 2024. Gedaan te Brussel, 11 december 2023. Voor de Raad De voorzitter L. PLANAS PUCHADES ( 1 ) PB L 238 van 9.9.2010, blz. 1 . ( 2 ) PB L 353 van 31.12.2009, blz. 3 . ( 3 ) Besluit 2008/615/JBZ van de Raad van 23 juni 2008 inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( PB L 210 van 6.8.2008, blz. 1 ). ( 4 ) Besluit 2008/616/JBZ van de Raad van 23 juni 2008 betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( PB L 210 van 6.8.2008, blz. 12 ). ELI: http://data.europa.eu/eli/dec_impl/2023/2915/oj ISSN 1977-0758 (electronic edition)",
  "source": "EUR LEX"
}