{
  "url": "http://www.w3.org/1999/xhtml\"><!--",
  "content": "C_202500341NL.000101.fmx.xml Publicatieblad van de Europese Unie NL C-serie C/2025/341 10.1.2025 BESLUIT VAN HET BUREAU VAN HET EUROPEES PARLEMENT van 16 december 2024 tot vaststelling van de regeling inzake de open data van het Europees Parlement (C/2025/341) HET BUREAU VAN HET EUROPEES PARLEMENT, Gezien artikel 25, lid 2, van het Reglement, Overwegende hetgeen volgt: (1) Data zijn een strategische troef die noodzakelijk is voor innovatie en om het gebruik van nieuwe technologieën, met name van artificiële intelligentie, mogelijk te maken. (2) Overheidsorganisaties stellen systematisch een deel van hun openbare gegevens ter beschikking in de vorm van open data om transparantie en verantwoordingsplicht te bevorderen, de positie van burgers te versterken en overheidsdiensten te verbeteren door het stimuleren van innovatie. (3) Om die praktijk te ondersteunen werd Richtlijn (EU) 2019/1024 van het Europees Parlement en de Raad ( 1 ) vastgesteld. (4) In zijn resolutie van 25 maart 2021 over een Europese datastrategie ( 2 ) drong het Europees Parlement aan op maatregelen om een grotere gegevensstroom tussen en binnen de overheidssector en het bedrijfsleven mogelijk te maken. (5) De Europese Commissie, de Raad van de Europese Unie en de Rekenkamer hebben maatregelen genomen om de openstelling van hun data te formaliseren. In 2011 stelde de Europese Commissie Besluit 2011/833/EU ( 3 ) vast, dat tot doel heeft om hergebruik van overheidsinformatie op grotere schaal te vergemakkelijken. In navolging van de Europese Commissie stelde de Raad van de Europese Unie Besluit (EU) 2017/1842 ( 4 ) vast en de Rekenkamer Besluit nr. 6-2019 ( 5 ) over het opendatabeleid en het hergebruik van documenten. (6) Ook de nationale parlementen hebben ingezien dat de toegankelijkheid van hun openbare gegevens moet worden verbeterd. In 2022 heeft de Interparlementaire Unie een studie uitgevoerd naar open data en een lijst ( 6 ) gepubliceerd van de parlementen over de hele wereld die momenteel open data aanbieden op speciale portalen of websites. (7) Voor het Parlement beantwoordt het zo vindbaar en interoperabel mogelijk maken van zijn openbare gegevens aan zijn toezeggingen inzake openheid en verantwoordingsplicht; het vormt een aanvulling op de besluiten die zijn genomen om de integriteit, onafhankelijkheid en verantwoordingsplicht van de instelling te versterken. De beschikbaarstelling van open data is tevens een manier om innovatie bij de dienstverlening aan de leden te stimuleren, de datagestuurde besluitvorming van het Parlement te verbeteren en het contact met de burgers te versterken, HEEFT HET VOLGENDE BESLUIT VASTGESTELD: Artikel 1 Definitie Open data zijn openbare gegevens die beschikbaar worden gesteld in een gestructureerd, machineleesbaar formaat en waarvan de publicatie is gebonden aan voorwaarden die een eenvoudig hergebruik en een eenvoudige verdere verspreiding mogelijk maken. Artikel 2 Toepassingsgebied en doelstellingen 1.   Het Parlement verbindt zich ertoe zijn openbare gegevens als open data beschikbaar te stellen en stelt de beginselen, voorwaarden en beperkingen voor hun hergebruik vast. 2.   Het Parlement streeft ernaar zo veel mogelijk openbare gegevens in een opendataformaat beschikbaar te stellen en daarbij voorrang te verlenen aan datasets van groot openbaar belang. Artikel 3 Algemene beginselen Alle data van het Parlement die reeds openbaar zijn, mogen als open data worden gepubliceerd.De data moeten aan de volgende vier criteria voldoen om als “open” te worden beschouwd: a) “technische openheid”: de data en hun bijbehorende metadata worden aangeboden in machineleesbare, open formaten; b) “juridische openheid”: voor de data geldt een open licentie; c) “praktische openheid”: de data zijn gemakkelijk te vinden, actueel en direct toegankelijk; d) “maatschappelijke openheid”: om de kwaliteit en beschikbaarheid van data te verbeteren, wordt gebruikersfeedback bij de beschikbaarstelling van data verzameld en in aanmerking genomen. Artikel 4 Voorwaarden voor hergebruik Voor hergebruik van open data van het Parlement gelden de voorwaarden die zijn vastgelegd in de Creative Commons Attribution 4.0 International-licentie (CC BY 4.0) ( 7 ) . Ruwe gegevens, metadata of andere vergelijkbare documenten mogen door het Parlement worden verspreid in overeenstemming met de Creative Commons Universal Public Domain Dedication-akte (CC0 1.0) ( 8 ) . Artikel 5 Opendataportaal 1.   Het Parlement zet hierbij het opendataportaal van het Europees Parlement op en verbindt zich ertoe dit bij te houden, zodat het gemakkelijker wordt om voor hergebruik beschikbare data te vinden en te ontsluiten. 2.   De openbare gegevens van het Parlement worden via het opendataportaal van het Europees Parlement beschikbaar gesteld in elke bestaande taalversie en in open en machineleesbare formaten waarmee ervoor wordt gezorgd dat data, samen met de bijbehorende metadata, toegankelijk en gemakkelijk te vinden zijn voor gebruikers, en kunnen worden hergebruikt. 3.   Zowel de data als de bijbehorende metadata voldoen aan de toepasselijke open standaarden. Artikel 6 Toezicht en monitoring Het toezicht op en de monitoring van de uitvoering van deze regels worden toegewezen aan een specifieke verantwoordelijke entiteit binnen het Parlement. Artikel 7 Inwerkingtreding Dit besluit treedt in werking 14 dagen na de bekendmaking ervan in het Publicatieblad van de Europese Unie . ( 1 ) Richtlijn (EU) 2019/1024 van het Europees Parlement en de Raad van 20 juni 2019 inzake open data en het hergebruik van overheidsinformatie ( PB L 172 van 26.6.2019, blz. 56 , ELI: http://data.europa.eu/eli/dir/2019/1024/oj ). ( 2 ) PB C 494 van 8.12.2021, blz. 37 . ( 3 ) Besluit 2011/833/EU van de Commissie van 12 december 2011 betreffende het hergebruik van documenten van de Commissie ( PB L 330 van 14.12.2011, blz. 39 , ELI: http://data.europa.eu/eli/dec/2011/833/oj ), ten uitvoer gelegd bij Besluit C(2019) 1655 final van de Commissie van 22 februari 2019 tot vaststelling van Creative Commons als open licentie in het kader van het beleid van de Europese Commissie inzake hergebruik ( https://digital-strategy.ec.europa.eu/en/news/rules-reuse-commission-information ). ( 4 ) Besluit (EU) 2017/1842 van de Raad van 9 oktober 2017 over het opengegevensbeleid van de Raad en het hergebruik van Raadsdocumenten ( PB L 262 van 12.10.2017, blz. 1 , ELI: http://data.europa.eu/eli/dec/2017/1842/oj ). ( 5 ) Besluit nr. 6-2019 van de Europese Rekenkamer over het opendatabeleid en het hergebruik van documenten ( http:// www.eca.europa.eu/lists/ecadocuments/decision_eca_6_2019/eca-decision_06-2019_en.pdf ). ( 6 ) https://www.ipu.org/innovation-tracker/story/state-open-data-in-parliaments-in-2022 . ( 7 ) https://creativecommons.org/licenses/by/4.0/deed.nl . ( 8 ) https://creativecommons.org/public-domain/cc0/ . ELI: http://data.europa.eu/eli/C/2025/341/oj ISSN 1977-0995 (electronic edition)",
  "source": "EUR LEX"
}