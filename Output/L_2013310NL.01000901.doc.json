{
  "url": "http://www.w3.org/1999/xhtml\">",
  "content": "L_2013310NL.01000901.xml 20.11.2013 NL Publicatieblad van de Europese Unie L 310/9 UITVOERINGSVERORDENING (EU) Nr. 1172/2013 VAN DE COMMISSIE van 18 november 2013 tot goedkeuring van een minimale wijziging van het productdossier van een benaming die is opgenomen in het register van beschermde oorsprongsbenamingen en beschermde geografische aanduidingen (Kiwi de l’Adour (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 53, lid 2, tweede alinea, Overwegende hetgeen volgt: (1) Overeenkomstig artikel 53, lid 1, eerste alinea, van Verordening (EU) nr. 1151/2012 heeft de Commissie zich gebogen over de door Frankrijk ingediende aanvraag tot goedkeuring van een wijziging van het productdossier van de beschermde geografische aanduiding „Kiwi de l’Adour”, die bij Verordening (EG) nr. 419/2009 van de Commissie ( 2 ) is geregistreerd. (2) De aanvraag betreft een wijziging van het productdossier waarbij de bemestingswijze van de plant nader wordt omschreven. Deze wijziging gaf geen aanleiding tot een wijziging van de gepubliceerde samenvatting ( 3 ) . (3) De Commissie heeft de voorgestelde wijziging onderzocht en acht deze gerechtvaardigd. Aangezien het een minimale wijziging betreft in de zin van artikel 53, lid 2, derde alinea, van Verordening (EU) nr. 1151/2012, kan de Commissie de wijziging goedkeuren zonder een beroep te doen op de in de artikelen 50, 51 en 52 van die verordening omschreven procedure, HEEFT DE VOLGENDE VERORDENING VASTGESTELD: Artikel 1 Het productdossier voor de beschermde geografische aanduiding „Kiwi de l’Adour” wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 november 2013. Voor de Commissie, namens de voorzitter , Dacian CIOLOȘ Lid van de Commissie ( 1 ) PB L 343 van 14.12.2012, blz. 1 . ( 2 ) PB L 125 van 21.5.2009, blz. 60 . ( 3 ) PB C 263 van 16.10.2008, blz. 5 . BIJLAGE De volgende wijziging in het productdossier voor de beschermde geografische aanduiding „Kiwi de l’Adour” wordt goedgekeurd: Werkwijze voor het verkrijgen van het product In plaats van „De stikstofaanvoer (in de vorm van oplosbare meststof) mag niet meer bedragen dan 6 kg per ton voortgebrachte vruchten of 200 eenheden stikstof per hectare en voor de hierboven genoemde bijzondere boomgaarden, 250 eenheden stikstof” te lezen „De stikstofaanvoer (in de vorm van oplosbare meststof) mag niet meer bedragen dan 70 eenheden stikstof per hectare en per jaar (nodig voor de ontwikkeling van de plant) plus 4 eenheden per ton voortgebrachte producten per hectare en per jaar, met een maximum van 250 eenheden stikstof per hectare en per jaar”. De wijziging betreft de ontwikkeling van de bemestingsmethode van de „Kiwi de l’Adour”-plant in het licht van de behoeften van de plant en van de vruchten. Door de aangebrachte wijziging wordt meer rekening gehouden met de spreiding van de bemesting, zodat de producent meer flexibiliteit wordt geboden bij de bemesting van de plant, met name in het licht van de klimaatomstandigheden. Verwijzing naar de bekendmaking van het geconsolideerde productdossier: http://agriculture.gouv.fr/IMG/pdf/20130206_cdc_kiwideladour_bo_cle8134b7.pdf",
  "source": "EUR LEX"
}