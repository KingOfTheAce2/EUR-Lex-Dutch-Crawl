{
  "url": "http://www.w3.org/1999/xhtml\">",
  "content": "L_2019044NL.01003101.xml 15.2.2019 NL Publicatieblad van de Europese Unie L 44/31 UITVOERINGSBESLUIT (EU) 2019/266 VAN DE COMMISSIE van 14 februari 2019 tot beëindiging van de antidumpingprocedure betreffende de invoer van zonneglas van oorsprong uit Maleisië DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, lid 1, Overwegende hetgeen volgt: 1. PROCEDURE (1) Op 23 mei 2018 heeft de Europese Commissie („de Commissie”) door de publicatie van een bericht van inleiding in het Publicatieblad van de Europese Unie ( 2 ) een antidumpingprocedure betreffende de invoer van zonneglas van oorsprong uit Maleisië ingeleid. (2) Het onderzoek werd geopend naar aanleiding van een klacht die door EU ProSun Glass („de klager”) was ingediend namens twee producenten in de Unie die samen meer dan 25 % van de totale productie van zonneglas in de Unie voor hun rekening nemen. Het bij de klacht gevoegde bewijsmateriaal over dumping en aanmerkelijke schade als gevolg daarvan werd voldoende geacht om de opening van een onderzoek te rechtvaardigen. (3) In het bericht van inleiding werden belanghebbenden uitgenodigd om met de Commissie contact op te nemen om aan het onderzoek mee te werken. Daarnaast heeft de Commissie specifiek de klager, andere haar bekende producenten in de Unie, de haar bekende producent-exporteur en de Maleisische autoriteiten, haar bekende importeurs, leveranciers en gebruikers, handelaren, alsmede de haar bekende betrokken verenigingen op de hoogte gesteld van de opening van het onderzoek en hen uitgenodigd daaraan mee te werken. (4) Alle belanghebbenden werden in de gelegenheid gesteld om binnen de in het bericht van inleiding genoemde termijn opmerkingen in te dienen over de opening van het onderzoek en een hoorzitting met de Commissie en/of de raadadviseur-auditeur in handelsprocedures aan te vragen. 2. INTREKKING VAN DE KLACHT EN BEËINDIGING VAN DE PROCEDURE (5) Bij brief van 14 december 2018 heeft de klager de Commissie medegedeeld dat hij zijn klacht wenste in te trekken. (6) Overeenkomstig artikel 9, lid 1, van Verordening (EU) 2016/1036 kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (7) Bij het onderzoek is uit niets gebleken dat verdere behandeling van de zaak in het belang van de Unie zou zijn. De Commissie concludeerde bijgevolg dat het onderzoek betreffende de invoer in de Unie van zonneglas van oorsprong uit Maleisië moest worden beëindigd. De belanghebbenden zijn hiervan op de hoogte gebracht en in de gelegenheid gesteld opmerkingen te maken. Tien gebruikers van zonneglas spraken hun steun voor de beëindiging uit. Andere opmerkingen zijn niet ontvangen. (8) De Commissie komt derhalve tot de conclusie dat de antidumpingprocedure betreffende de invoer in de Unie van zonneglas van oorsprong uit Maleisië moet worden beëindigd zonder dat maatregelen worden ingesteld. (9) Dit besluit is in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT HET VOLGENDE BESLUIT VASTGESTELD: Artikel 1 De antidumpingprocedure betreffende de invoer van zonneglas ingedeeld onder de Taric-codes 7007198012 en 7007198018, van oorsprong uit Maleisië, wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 14 februari 2019. Voor de Commissie De voorzitter Jean-Claude JUNCKER ( 1 ) PB L 176 van 30.6.2016, blz. 21 . ( 2 ) Bericht van inleiding van een antidumpingprocedure betreffende de invoer van zonneglas van oorsprong uit Maleisië ( PB C 174 van 23.5.2018, blz. 8 ).",
  "source": "EUR LEX"
}