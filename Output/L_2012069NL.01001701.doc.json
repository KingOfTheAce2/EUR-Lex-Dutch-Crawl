{
  "url": "http://www.w3.org/1999/xhtml\"><!--",
  "content": "L_2012069NL.01001701.xml 8.3.2012 NL Publicatieblad van de Europese Unie L 69/17 UITVOERINGSBESLUIT VAN DE COMMISSIE van 6 maart 2012 betreffende de financiering van noodsurveillancemaatregelen voor rabiës in Noord-Griekenland (Kennisgeving geschied onder nummer C(2012) 1354) (Slechts de tekst in de Griekse taal is authentiek) (2012/141/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 8, lid 2, Overwegende hetgeen volgt: (1) Beschikking 2009/470/EG bepaalt dat, indien een lidstaat rechtstreeks door het uitbreken of de verspreiding van een van de ziekten in de lijst in bijlage I bij die beschikking op het grondgebied van een derde land of een lidstaat wordt bedreigd, kan worden besloten om aan de situatie aangepaste maatregelen vast te stellen en een financiële bijdrage van de Unie toe te kennen voor de maatregelen die bijzonder nodig worden geacht voor het welslagen van de ondernomen acties. (2) Rabiës is een dierziekte die voornamelijk wilde en gedomesticeerde carnivoren treft en ernstige gevolgen heeft voor de volksgezondheid. Het is een van de ziekten die zijn opgenomen in de lijst in bijlage I bij Beschikking 2009/470/EG. (3) Sinds 1987 zijn in Griekenland geen gevallen van rabiës meer geconstateerd. Omdat die ziekte onlangs geconstateerd werd in de voormalige Joegoslavische Republiek Macedonië is het echter nodig dat de surveillance van rabiës in Noord-Griekenland dringend wordt versterkt om na te gaan of die ziekte zich naar het grondgebied van die lidstaat verspreidt en in welk mate er behoefte bestaat aan orale immunisatie van wilde carnivoren om de verspreiding te stoppen en de ziekte uit te roeien. (4) Griekenland heeft op 27 januari 2012 bij de Commissie een noodplan ingediend voor de versterkte surveillance van rabiës (het „plan”). De Commissie heeft het plan beoordeeld en acht het aanvaardbaar. Het is daarom passend dat sommige maatregelen in het kader van dat plan door de Unie worden gefinancierd. (5) Griekenland heeft de Commissie in kennis gesteld van het gebrek aan personeel in zijn nationale referentielaboratorium voor rabiës om het voor de uitvoering van het plan noodzakelijke verhoogde aantal tests uit te voeren. Gezien de huidige ongunstige financiële toestand en de dringende noodzaak om het plan op te zetten en uit te voeren, is het wenselijk dat de kosten voor speciaal voor de uitvoering van laboratoriumtests binnen dat plan aangeworven laboratoriumpersoneel opgenomen worden in de kosten die voor een financiële bijdrage van de Unie in aanmerking komen. (6) Rekening houdend met de dringende noodzaak om het plan uit te voeren, is het gerechtvaardigd dat de financiële bijdrage van de Unie ter beschikking wordt gesteld voor maatregelen die werden getroffen sinds 27 januari 2012, toen het plan ter financiering bij de Commissie werd ingediend. (7) Dit besluit vormt een financieringsbesluit in de zin van artikel 75 van het Financieel Reglement. (8) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Het op 27 januari 2012 door Griekenland bij de Commissie ingediende „Noodplan voor de surveillance van rabiës” (het „plan”) wordt goedgekeurd voor de toekenning van een financiële bijdrage van de Unie voor de periode van 27 januari 2012 tot en met 31 december 2012 (de „financiële bijdrage”). Artikel 2 1.   De financiële bijdrage mag in totaal niet meer bedragen dan 60 000 EUR. 2.   De financiële bijdrage omvat een vast bedrag van 5 EUR per gevangen wild dier dat in het kader van het plan op rabiës wordt onderzocht. 3.   De financiële bijdrage bedraagt 75 % van de in het kader van het plan gemaakte kosten voor laboratoriumtests om rabiësinfecties op te sporen en om het rabiësvirus te isoleren en te karakteriseren. De kosten omvatten met name: a) de gemaakte kosten voor de aankoop van de testkits, reagentia en alle benodigdheden voor de uitvoering van de laboratoriumtests; b) algemene kosten, gelijk aan 7 % van de totale som van de onder a) bedoelde kosten. Het maximumbedrag van de voor een fluorescentieantistoffentest (FAT) terug te betalen kosten mag in totaal niet meer dan 12 EUR per test bedragen. 4.   De financiële bijdrage bedraagt 75 % van de kosten voor personeel dat speciaal is aangeworven voor de uitvoering van de in lid 3 bedoelde laboratoriumtests. De kosten omvatten met name: a) het voor het personeel betaalde honorarium of hun feitelijke salarissen plus sociale premies en andere wettelijke loonkosten; b) algemene kosten, gelijk aan 7 % van de totale som van de onder a) bedoelde kosten. Het maximumbedrag van de voor dit personeel terug te betalen kosten mag in totaal echter niet meer dan 25 000 EUR bedragen. Artikel 3 1.   De financiële bijdrage wordt toegekend op voorwaarde dat Griekenland: a) het plan uitvoert overeenkomstig de desbetreffende bepalingen van het recht van de Unie, waaronder de voorschriften inzake mededinging, gunning van overheidsopdrachten en staatssteun; b) overeenkomstig bijlage I tussentijdse technische verslagen indient bij de Commissie en dit uiterlijk: i) op 31 mei 2012, voor de periode van 27 januari 2012 tot en met 30 april 2012; ii) op 30 september 2012, voor de periode van 1 mei 2012 tot en met 31 augustus 2012; c) uiterlijk op 28 februari 2013 overeenkomstig de bijlagen I en II een technisch eindverslag en een financieel verslag indient bij de Commissie voor de periode van 27 januari 2012 tot en met 31 december 2012; d) de in het plan opgenomen maatregelen op bevredigende wijze uitvoert. 2.   Wanneer Griekenland niet voldoet aan de in lid 1 vastgestelde voorwaarden, vermindert de Commissie de financiële bijdrage, rekening houdend met de aard en de ernst van de niet-nakoming en de door de Unie geleden financiële verliezen. Artikel 4 Dit besluit is van toepassing met ingang van 27 januari 2012. Artikel 5 Dit besluit is gericht tot de Helleense Republiek. Gedaan te Brussel, 6 maart 2012. Voor de Commissie John DALLI Lid van de Commissie ( 1 ) PB L 155 van 18.6.2009, blz. 30 . BIJLAGE I De in artikel 3, lid 1, onder b) en c), bedoelde technische verslagen omvatten ten minste de volgende informatie: Verslagperiode: van _ tot en met _. Tussentijds technisch verslag  Technisch eindverslag  A. Uitgevoerde surveillancetests voor rabiës en resultaten: Prefectuur Soort Soort test Aantal geteste dieren Positief B. Technische evaluatie van de situatie en ondervonden moeilijkheden. BIJLAGE II Het in artikel 3, lid 1, onder c), bedoelde financiële verslag omvat ten minste de volgende informatie: Voor medefinanciering in aanmerking komende maatregelen Laboratoriumtests Soort test Aantal geteste dieren Aantal uitgevoerde tests Kosten van de uitgevoerde tests, exclusief algemene kosten Opsporing van rabiësantigeen FAT PCR Andere (aangeven welke) Isolatie/Karakterisering van rabiësvirus Sequentiëring Andere (aangeven welke) Totaal Speciaal voor het uitvoeren van het plan aangeworven laboratoriumpersoneel Naam Statuut (vast/tijdelijk) Looptijd van het contract Betaald bedrag Ondergetekende verklaart dat: — deze uitgaven daadwerkelijk gemaakt zijn, naar behoren verantwoord zijn en subsidiabel zijn overeenkomstig de bepalingen van Uitvoeringsbesluit 2012/141/EU van de Commissie; — voor dit plan geen andere bijdrage van de Unie is aangevraagd en alle inkomsten die uit activiteiten in het kader van het programma zijn verkregen, bij de Commissie zijn gedeclareerd; — het plan is uitgevoerd overeenkomstig de desbetreffende wetgeving van de Unie, met name de voorschriften inzake mededinging, gunning van overheidsopdrachten en staatssteun; — controleprocedures van toepassing zijn, met name om de juistheid van de gedeclareerde bedragen te verifiëren en om onregelmatigheden te voorkomen, op te sporen en te corrigeren. Datum: Naam en handtekening van de operationele directeur:",
  "source": "EUR LEX"
}