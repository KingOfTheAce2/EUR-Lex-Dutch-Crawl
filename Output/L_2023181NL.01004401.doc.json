{
  "url": "http://www.w3.org/1999/xhtml\"><!--",
  "content": "L_2023181NL.01004401.xml 18.7.2023 NL Publicatieblad van de Europese Unie L 181/44 UITVOERINGSVERORDENING (EU) 2023/1472 VAN DE COMMISSIE van 17 juli 2023 tot wijziging van Verordening (EG) nr. 1055/2008 wat betreft de frequentie waarmee de lidstaten hun kwaliteitsrapport indienen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 184/2005 van het Europees Parlement en de Raad van 12 januari 2005 betreffende de communautaire statistiek inzake de betalingsbalans, de internationale handel in diensten en buitenlandse directe investeringen ( 1 ) , en met name artikel 4, lid 3, Overwegende hetgeen volgt: (1) De kwaliteitsbeoordeling van de gegevens op het gebied van betalingsbalansstatistieken, statistieken over de internationale investeringspositie (IIP), statistieken over de internationale handel in diensten en statistieken over buitenlandse directe investeringen wordt uitgevoerd overeenkomstig Verordening (EG) nr. 223/2009 van het Europees Parlement en de Raad ( 2 ) . Voorts zijn in Verordening (EG) nr. 1055/2008 van de Commissie ( 3 ) de kwaliteitscriteria, de inhoud en de frequentie van de kwaliteitsrapporten vastgesteld. (2) Het toezicht op de kwaliteit van de gegevens is van cruciaal belang en moet tijdig worden uitgevoerd. Er moet een juist evenwicht worden gevonden tussen de noodzaak van monitoring en de frequentie van de rapportage van de relevante informatie aan het Europees Parlement en de Raad, teneinde onevenredige lasten te voorkomen. (3) De jaarlijkse frequentie waarmee de lidstaten de Commissie (Eurostat) een kwaliteitsrapport verstrekken, moet daarom worden gewijzigd naar tweejaarlijkse verslagen. (4) De lidstaten moeten hun volgende kwaliteitsrapport uiterlijk op 31 mei 2025 en vervolgens om de twee jaar bij de Commissie (Eurostat) indienen. (5) Verordening (EG) nr. 1055/2008 moet derhalve dienovereenkomstig worden gewijzigd. (6) De maatregelen waarin deze verordening voorziet, zijn in overeenstemming met het advies van het Comité voor het Europees statistisch systeem (ESS-comité), HEEFT DE VOLGENDE VERORDENING VASTGESTELD: Artikel 1 Verordening (EG) nr. 1055/2008 wordt als volgt gewijzigd: a) Artikel 1 wordt vervangen door: “Artikel 1 Met ingang van het jaar 2025 dienen de lidstaten elke twee jaar een kwaliteitsrapport in, dat is opgesteld in overeenstemming met de in de bijlage neergelegde regels” . b) Artikel 2 wordt vervangen door: “Artikel 2 De lidstaten dienen hun kwaliteitsrapport elk tweede jaar uiterlijk op 31 mei in” . c) De bijlage wordt vervangen door de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 juli 2023. Voor de Commissie De voorzitter Ursula VON DER LEYEN ( 1 ) PB L 35 van 8.2.2005, blz. 23 . ( 2 ) Verordening (EG) nr. 223/2009 van het Europees Parlement en de Raad van 11 maart 2009 betreffende de Europese statistiek en tot intrekking van Verordening (EG, Euratom) nr. 1101/2008 betreffende de toezending van onder de statistische geheimhoudingsplicht vallende gegevens aan het Bureau voor de Statistiek van de Europese Gemeenschappen, Verordening (EG) nr. 322/97 van de Raad betreffende de communautaire statistiek en Besluit 89/382/EEG, Euratom van de Raad tot oprichting van een Comité statistisch programma van de Europese Gemeenschappen ( PB L 87 van 31.3.2009, blz. 164 ). ( 3 ) Verordening (EG) nr. 1055/2008 van de Commissie van 27 oktober 2008 tot uitvoering van Verordening (EG) nr. 184/2005 van het Europees Parlement en de Raad, wat de kwaliteitscriteria en de kwaliteitsrapporten voor betalingsbalansstatistieken betreft ( PB L 283 van 28.10.2008, blz. 3 ). BIJLAGE “BIJLAGE 1. Inleiding Het kwaliteitsrapport bevat zowel kwantitatieve als kwalitatieve kwaliteitsindicatoren. De Commissie (Eurostat) verstrekt voor elke lidstaat de op basis van de ingediende gegevens berekende resultaten van de kwantitatieve indicatoren. De lidstaten interpreteren en becommentariëren deze resultaten in het licht van hun verzamelmethoden. 2. Tijdschema — Elk tweede jaar aan het einde van het eerste kwartaal verstrekt de Commissie (Eurostat) de lidstaten ontwerpdocumenten voor de kwaliteitsrapporten, die zijn gebaseerd op de in het jaar ervoor ingezonden gegevens en die al gedeeltelijk zijn ingevuld met de meeste kwantitatieve indicatoren en met andere informatie waarover de Commissie (Eurostat) beschikt. — Elk tweede jaar dienen de lidstaten binnen twee maanden na ontvangst van het reeds gedeeltelijk ingevulde kwaliteitsrapport en uiterlijk op 31 mei het ingevulde kwaliteitsrapport bij de Commissie (Eurostat) in. 3. Kwaliteitscriteria Het kwaliteitsrapport bevat kwantitatieve en kwalitatieve indicatoren voor alle in artikel 12, lid 1, van Verordening (EG) nr. 223/2009 neergelegde kwaliteitscriteria. ”",
  "source": "EUR LEX"
}