{
  "url": "http://www.w3.org/1999/xhtml\">",
  "content": "C_2015362NL.01000101.xml 31.10.2015 NL Publicatieblad van de Europese Unie C 362/1 ADVIES VAN DE COMMISSIE van 29 oktober 2015 betreffende het plan voor de lozing van tijdens de ontmantelingsfasen III en IV van de A1-kernreactor van Bohunice in Slowakije vrijkomende radioactieve afvalstoffen (Slechts de tekst in de Slowaakse taal is authentiek) (2015/C 362/01) De onderstaande evaluatie is uitgevoerd overeenkomstig de bepalingen van het Euratom-Verdrag, onverminderd eventuele aanvullende beoordelingen op grond van het Verdrag betreffende de werking van de Europese Unie en de verplichtingen die daaruit en uit het afgeleide recht voortvloeien ( 1 ) . Op 30 maart 2015 heeft de Europese Commissie, overeenkomstig artikel 37 van het Euratom-Verdrag, van de regering van de Slowaakse Republiek algemene gegevens ontvangen betreffende het plan voor de lozing van tijdens de ontmantelingsfasen III en IV van de A1-kernreactor van Bohunice vrijkomende radioactieve afvalstoffen. Op basis van deze gegevens en de aanvullende informatie die op 30 april 2015 door de Commissie is aangevraagd en op 10 juni 2015 door de Slowaakse autoriteiten is verstrekt, brengt de Commissie, na raadpleging van de groep van deskundigen, het volgende advies uit: 1. De kortste afstand tussen de kernreactor en het grondgebied van een andere lidstaat, in dit geval Tsjechië, bedraagt 38 km. De Oostenrijkse en Hongaarse grenzen liggen op een afstand van respectievelijk 55 km en 62 km. 2. Onder normale ontmantelingsomstandigheden veroorzaakt de geplande lozing van vloeibare en gasvormige radioactieve stoffen voor de inwoners van andere lidstaten waarschijnlijk geen voor de volksgezondheid significante blootstelling aan straling, rekening houdend met de in de nieuwe basisnormen (Richtlijn 2013/59/Euratom van de Raad ( 2 ) ) vastgestelde dosislimieten. 3. Laagactieve en zeer laagactieve vaste afvalstoffen worden tijdelijk ter plaatse opgeslagen alvorens te worden overgebracht naar de nationale opslagfaciliteit voor radioactieve afvalstoffen te Mochovce in Slowakije; voor deze faciliteit is een vergunning verleend. Middelactieve en hoogactieve vaste afvalstoffen worden ter plaatse opgeslagen totdat er een nationale bergingslocatie ter beschikking staat. 4. Niet-radioactieve vaste afvalstoffen en resten die in overeenstemming zijn met de vrijgaveniveaus worden vrijgegeven van controle en zullen worden gestort als conventionele afvalstoffen dan wel worden gerecycled of hergebruikt. Daarbij moet te werk worden gegaan volgens de criteria die zijn vastgelegd in de nieuwe basisnormen (Richtlijn 2013/59/Euratom). 5. In het geval van een niet-geplande lozing van radioactieve afvalstoffen ten gevolge van ongevallen van het type en de omvang als bedoeld in de algemene gegevens, resulteren de door andere lidstaten ontvangen stralingsdoses naar verwachting niet in schadelijke effecten voor de volksgezondheid, rekening houdend met de in de nieuwe basisnormen (Richtlijn 2013/59/Euratom) vastgestelde referentieniveaus. De Commissie is bijgevolg van mening dat, zowel bij normaal bedrijf als bij ongevallen van het type en de omvang als bedoeld in de algemene gegevens, de uitvoering van het plan voor de lozing van tijdens de ontmantelingsfasen III en IV van de A1-kernreactor van Bohunice in Slowakije vrijkomende radioactieve afvalstoffen waarschijnlijk geen radioactieve besmetting tot gevolg heeft die voor de volksgezondheid, het water, de bodem of het luchtruim van een andere lidstaat significant is, overeenkomstig de in de nieuwe basisnormen (Richtlijn 2013/59/Euratom) vastgestelde bepalingen. Gedaan te Brussel, 29 oktober 2015. Voor de Commissie Miguel ARIAS CAÑETE Lid van de Commissie ( 1 ) Krachtens het Verdrag betreffende de werking van de Europese Unie bijvoorbeeld moeten de milieuaspecten verder worden geanalyseerd. De Commissie wil in dat verband graag de aandacht vestigen op het bepaalde in Richtlijn 2011/92/EU betreffende de milieueffectbeoordeling van bepaalde openbare en particuliere projecten, Richtlijn 2001/42/EG betreffende de beoordeling van de gevolgen voor het milieu van bepaalde plannen en programma’s, Richtlijn 92/43/EEG inzake de instandhouding van de natuurlijke habitats en de wilde flora en fauna, en Richtlijn 2000/60/EG tot vaststelling van een kader voor communautaire maatregelen betreffende het waterbeleid. ( 2 ) Richtlijn 2013/59/Euratom van de Raad van 5 december 2013 tot vaststelling van de basisnormen voor de bescherming tegen de gevaren verbonden aan de blootstelling aan ioniserende straling, en houdende intrekking van de Richtlijnen 89/618/Euratom, 90/641/Euratom, 96/29/Euratom, 97/43/Euratom en 2003/122/Euratom ( PB L 13 van 17.1.2014, blz. 1 ).",
  "source": "EUR LEX"
}