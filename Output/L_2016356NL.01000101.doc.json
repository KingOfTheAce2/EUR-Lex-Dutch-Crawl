{
  "url": "http://www.w3.org/1999/xhtml\"><!--",
  "content": "L_2016356NL.01000101.xml 24.12.2016 NL Publicatieblad van de Europese Unie L 356/1 BESLUIT (EU) 2016/2369 VAN DE RAAD van 11 november 2016 betreffende de ondertekening namens de Unie en de voorlopige toepassing van het protocol van toetreding tot de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, artikel 100, lid 2, en artikel 207, lid 4, eerste alinea, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) De Raad heeft de Commissie op 19 januari 2009 gemachtigd om namens de Unie en haar lidstaten te onderhandelen over een meerpartijenhandelsovereenkomst met de lidstaten van de Andesgemeenschap die eveneens een ambitieuze, alomvattende en evenwichtige handelsovereenkomst wilden sluiten. (2) De Unie heeft op 26 juni 2012 de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds ( 1 ) („de overeenkomst”) ondertekend. De overeenkomst werd voorlopig toegepast sinds 1 maart 2013 voor Peru en sinds 1 augustus 2013 voor Colombia. (3) Artikel 329 van de overeenkomst bevat de bepalingen met betrekking tot de toetreding van andere lidstaten van de Andesgemeenschap tot de overeenkomst. (4) In 2014 zijn tussen de Unie en Ecuador onderhandelingen gevoerd over een protocol van toetreding tot de overeenkomst. Deze onderhandelingen zijn op 17 juli 2014 afgerond. (5) Het op grond van de overeenkomst opgerichte Handelscomité heeft de tekst van het protocol van toetreding tot de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador („het protocol”), goedgekeurd tijdens zijn vergadering op 8 februari 2016, zoals vereist op grond van artikel 329, lid 4, van de overeenkomst. (6) Het protocol moet namens de Unie worden ondertekend en voorlopig worden toegepast, in afwachting van de voltooiing van de voor de sluiting ervan vereiste procedures. Artikel 27, lid 4, van het protocol voorziet in zijn voorlopige toepassing. Door de voorlopige toepassing van het protocol is ook de overeenkomst voorlopig van toepassing. (7) De voorlopige toepassing waarin dit besluit voorziet, laat de bevoegdheidsverdeling tussen de Unie en haar lidstaten overeenkomstig de Verdragen onverlet. (8) Het protocol mag niet aldus worden uitgelegd dat daaraan rechten kunnen worden ontleend of dat het verplichtingen bevat die rechtstreeks voor de rechterlijke instanties van de Unie of van de lidstaten kunnen worden ingeroepen, HEEFT HET VOLGENDE BESLUIT VASTGESTELD: Artikel 1 1.   Er wordt namens de Unie machtiging verleend voor de ondertekening van het protocol van toetreding tot de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador, onder voorbehoud van de sluiting van het protocol. 2.   De tekst van het protocol is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) het protocol namens de Unie te ondertekenen. Artikel 3 In afwachting van de voltooiing van de procedures die nodig zijn voor de sluiting van het protocol, past de Unie dit voorlopig toe tussen de Unie en Ecuador overeenkomstig artikel 27, lid 4, van het protocol ( 2 ) . Bijgevolg past de Unie de bepalingen van de overeenkomst, overeenkomstig artikel 330, lid 3, van de overeenkomst, voorlopig toe met uitzondering van artikel 2, artikel 202, lid 1, en de artikelen 291 en 292 van de overeenkomst in afwachting van de voltooiing van de procedures die nodig zijn voor de sluiting van het protocol. Artikel 4 Het protocol wordt niet aldus uitgelegd dat daaraan rechten kunnen worden ontleend of dat het verplichtingen bevat die rechtstreeks voor de rechterlijke instanties van de Unie of van de lidstaten kunnen worden ingeroepen. Artikel 5 Dit besluit treedt in werking op de dag waarop het wordt vastgesteld. Gedaan te Brussel, 11 november 2016. Voor de Raad De voorzitter P. ŽIGA ( 1 ) PB L 354 van 21.12.2012, blz. 3 . ( 2 ) De datum vanaf welke het protocol voorlopig wordt toegepast, zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}