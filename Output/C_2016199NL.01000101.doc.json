{
  "url": "http://www.w3.org/1999/xhtml\">",
  "content": "C_2016199NL.01000101.xml 4.6.2016 NL Publicatieblad van de Europese Unie C 199/1 ADVIES VAN DE COMMISSIE van 2 juni 2016 betreffende het plan voor de lozing van radioactieve afvalstoffen die vrijkomen bij de exploitatie van de opslagfaciliteit voor radioactieve stoffen LasmA, gelegen te Brunsbüttel in de deelstaat Schleswig-Holstein, Duitsland (Slechts de tekst in de Duitse taal is authentiek) (2016/C 199/01) De onderstaande evaluatie is uitgevoerd overeenkomstig de bepalingen van het Euratom-Verdrag, onverminderd de eventuele aanvullende beoordelingen op grond van het Verdrag betreffende de werking van de Europese Unie en de verplichtingen die daaruit en uit het afgeleide recht voortvloeien ( 1 ) . Op 28 augustus 2015 heeft de Europese Commissie overeenkomstig artikel 37 van het Euratom-Verdrag van de Duitse regering de algemene gegevens ontvangen van het plan voor de lozing van radioactieve afvalstoffen die vrijkomen bij de exploitatie van de opslagfaciliteit voor radioactieve stoffen LasmA te Brunsbüttel. Op basis van deze gegevens en de aanvullende informatie, die op 10 november 2015 door de Commissie is aangevraagd en op 9 februari 2016 door de Duitse autoriteiten is verstrekt, brengt de Commissie, na raadpleging van de groep van deskundigen, het volgende advies uit: 1. De afstand tussen de Brunsbüttel-site en de dichtstbijzijnde grens met een andere lidstaat, in dit geval Denemarken, bedraagt 100 km. 2. Aan de LasmA-opslagfaciliteit wordt geen lozingsvergunning verleend voor vloeibare radioactieve effluenten: in normale bedrijfsomstandigheden worden geen vloeibare radioactieve effluenten geloosd. 3. In normale bedrijfsomstandigheden veroorzaakt de lozing van gasvormige radioactieve effluenten voor de inwoners van andere lidstaten waarschijnlijk geen voor de volksgezondheid significante blootstelling aan straling, rekening houdend met de in de nieuwe basisveiligheidsnormen (Richtlijn 2013/59/Euratom) vastgestelde dosislimieten. 4. Secundaire vaste radioactieve afvalstoffen worden tijdelijk op de locatie opgeslagen vóór transport naar een behandelings- of opslagfaciliteit binnen Duitsland waarvoor een vergunning is verleend. 5. In het geval van een niet-geplande lozing van radioactieve effluenten ten gevolge van ongevallen van het type en de omvang als bedoeld in de algemene gegevens, resulteren de door andere lidstaten ontvangen stralingsdoses naar verwachting niet in schadelijke effecten voor de volksgezondheid, rekening houdend met de in de nieuwe basisveiligheidsnormen (Richtlijn 2013/59/Euratom) vastgestelde referentieniveaus. Concluderend is de Commissie van mening dat de uitvoering van het plan voor de lozing van radioactieve afvalstoffen, in welke vorm ook, die vrijkomen bij de exploitatie van de opslagfaciliteit voor radioactieve stoffen LasmA, gelegen te Brunsbüttel in de deelstaat Schleswig-Holstein, Duitsland, zowel in normale bedrijfsomstandigheden als bij ongevallen van het type en de omvang als bedoeld in de algemene gegevens, waarschijnlijk geen radioactieve besmetting van het water, de bodem of het luchtruim van een andere lidstaat tot gevolg heeft die significant is voor de volksgezondheid, rekening houdend met de in de nieuwe basisveiligheidsnormen (Richtlijn 2013/59/Euratom) vastgestelde bepalingen. Gedaan te Brussel, 2 juni 2016. Voor de Commissie Miguel ARIAS CAÑETE Lid van de Commissie ( 1 ) Krachtens het Verdrag betreffende de werking van de Europese Unie bijvoorbeeld moeten de milieuaspecten verder worden geanalyseerd. De Commissie wil in dat verband graag de aandacht vestigen op het bepaalde in Richtlijn 2011/92/EU betreffende de milieueffectbeoordeling van bepaalde openbare en particuliere projecten, Richtlijn 2001/42/EG betreffende de beoordeling van de gevolgen voor het milieu van bepaalde plannen en programma’s, Richtlijn 92/43/EEG inzake de instandhouding van de natuurlijke habitats en de wilde flora en fauna, en Richtlijn 2000/60/EG tot vaststelling van een kader voor communautaire maatregelen betreffende het waterbeleid.",
  "source": "EUR LEX"
}