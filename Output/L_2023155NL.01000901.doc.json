{
  "url": "http://www.w3.org/1999/xhtml\"><!--",
  "content": "L_2023155NL.01000901.xml 16.6.2023 NL Publicatieblad van de Europese Unie L 155/9 UITVOERINGSVERORDENING (EU) 2023/1168 VAN DE COMMISSIE van 15 juni 2023 tot rectificatie van Uitvoeringsverordening (EU) 2020/996 tot verlening van een vergunning voor een preparaat van carvacrol, thymol, D-carvon, methylsalicylaat en L-menthol als toevoegingsmiddel voor diervoeding voor mestkippen, opfokleghennen en voor minder gangbare pluimveesoorten gehouden voor legdoeleinden (vergunninghouder Biomin GmbH) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 9, lid 2, Overwegende hetgeen volgt: (1) Bij Uitvoeringsverordening (EU) 2020/996 van de Commissie ( 2 ) is een vergunning verleend voor het gebruik van een preparaat van carvacrol, thymol, D-carvon, methylsalicylaat en L-menthol als toevoegingsmiddel voor diervoeding voor mestkippen, opfokleghennen en voor minder gangbare pluimveesoorten gehouden voor legdoeleinden. (2) De bijlage bij Uitvoeringsverordening (EU) 2020/996 bevat per abuis een beschrijving van de functionele groep “andere zoötechnische toevoegingsmiddelen (verbetering van zoötechnische parameters)”. In het advies van de Europese Autoriteit voor voedselveiligheid (EFSA) van 15 mei 2019 ( 3 ) werd gesteld dat het toevoegingsmiddel de groeiprestaties bij mestkippen, opfokleghennen en minder gangbare pluimveesoorten gehouden voor legdoeleinden kan verbeteren. De term “zoötechnische” is te algemeen en kan verschillende functies omvatten, zonder de specifieke effecten van het toevoegingsmiddel tot uitdrukking te brengen. Om overeen te stemmen met het advies van de EFSA, moet de functionele groep van het toevoegingsmiddel voor diervoeding verwijzen naar de verbetering van de prestatieparameters. (3) Uitvoeringsverordening (EU) 2020/996 moet derhalve dienovereenkomstig worden gerectificeerd. (4) Aangezien de functionele groep moet worden vermeld op het etiket van het toevoegingsmiddel voor diervoeding en van de voormengsels en mengvoeders die het bevatten, moet worden voorzien in een overgangsperiode om exploitanten van diervoederbedrijven in staat te stellen de nodige aanpassingen in de etikettering aan te brengen. (5) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 In de bijlage bij Uitvoeringsverordening (EU) 2020/996, in de tweede rij die verwijst naar de categorie en de functionele groep, wordt de zin “Categorie: zoötechnische toevoegingsmiddelen. Functionele groep: andere zoötechnische toevoegingsmiddelen (verbetering van zoötechnische parameters)” vervangen door “Categorie: zoötechnische toevoegingsmiddelen. Functionele groep: andere zoötechnische toevoegingsmiddelen (verbetering van prestatieparameters)”. Artikel 2 1.   Het in de bijlage bij Uitvoeringsverordening (EU) 2020/996 gespecificeerde preparaat en de voormengsels die dat preparaat bevatten en die vóór 17 december 2023 zijn geproduceerd en geëtiketteerd overeenkomstig de voorschriften die vóór 17 juni 2023 van toepassing waren, mogen verder in de handel worden gebracht en worden gebruikt totdat de bestaande voorraden zijn uitgeput. 2.   De mengvoeders en voedermiddelen die het in de bijlage bij Uitvoeringsverordening (EU) 2020/996 gespecificeerde preparaat bevatten, en die vóór 17 juni 2024 zijn geproduceerd en geëtiketteerd overeenkomstig de voorschriften die vóór 17 juni 2023 van toepassing waren, mogen verder in de handel worden gebracht en worden gebruikt totdat de bestaande voorraden zijn uitgeput, wanneer zij bestemd zijn voor mestkippen, opfokleghennen en minder gangbare pluimveesoorten gehouden voor legdoeleinden. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 juni 2023. Voor de Commissie De voorzitter Ursula VON DER LEYEN ( 1 ) PB L 268 van 18.10.2003, blz. 29 . ( 2 ) Uitvoeringsverordening (EU) 2020/996 van de Commissie van 9 juli 2020 tot verlening van een vergunning voor een preparaat van carvacrol, thymol, D-carvon, methylsalicylaat en L-menthol als toevoegingsmiddel voor diervoeding voor mestkippen, opfokleghennen en voor minder gangbare pluimveesoorten gehouden voor legdoeleinden (vergunninghouder Biomin GmbH) ( PB L 221 van 10.7.2020, blz. 87 ). ( 3 ) EFSA Journal 2019;17(6):5724.",
  "source": "EUR LEX"
}