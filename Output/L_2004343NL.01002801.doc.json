{
  "url": "http://www.w3.org/1999/xhtml\">",
  "content": "L_2004343NL.01002801.xml 19.11.2004 NL Publicatieblad van de Europese Unie L 343/28 BESLUIT N r. 197 van 23 maart 2004 betreffende de overgangsperioden voor het invoeren van de Europese ziekteverzekeringskaart overeenkomstig artikel 5 van Besluit nr. 191 (Voor de EER en voor de overeenkomst EU/Zwitserland relevante tekst) (2004/777/EG) DE ADMINISTRATIEVE COMMISSIE VOOR DE SOCIALE ZEKERHEID VAN MIGRERENDE WERKNEMERS, Gelet op artikel 81, onder a), van Verordening (EEG) nr. 1408/71 van de Raad van 14 juni 1971 betreffende de toepassing van de socialezekerheidsregelingen op werknemers en zelfstandigen, alsmede op hun gezinsleden, die zich binnen de Gemeenschap verplaatsen ( 1 ) , op grond waarvan de Administratieve Commissie tot taak heeft alle administratieve vraagstukken voortvloeiende uit de bepalingen van Verordening (EEG) nr. 1408/71 en van latere verordeningen te behandelen, Gelet op Besluit nr. 191 van 18 juni 2003 betreffende de vervanging van de formulieren E 111 en E 111 B door een Europese ziekteverzekeringskaart ( 2 ) , Overwegende hetgeen volgt: (1) Uit hoofde van artikel 1 van Besluit nr. 191 vervangt de Europese ziekteverzekeringskaart vanaf 1 juni 2004 de formulieren E 111 en E 111 B. De formulieren E 111 en E 111 B die vóór 31 mei 2004 door de bevoegde organen van de lidstaten zijn uitgereikt, blijven geldig tot uiterlijk 31 december 2004. (2) Uit hoofde van artikel 5 van Besluit nr. 191 kunnen de lidstaten die op het tijdstip van het aannemen van dit besluit nog geen ziekteverzekeringskaart hebben, genieten van een overgangsperiode tot uiterlijk 31 december 2005. De lidstaten die aan deze voorwaarde voldoen, moeten de Administratieve Commissie voor 1 december 2003 meedelen dat zij een overgangsperiode wensen en de duur daarvan opgeven. Na 1 juni 2004 blijven de bevoegde organen van de lidstaten met een overgangsperiode dus de formulieren E 111 uitgeven, die geldig blijven tot het einde van de overgangsperiode. De nieuwe lidstaten die aan bovengenoemde voorwaarde voldoen, moeten de Administratieve Commissie uiterlijk op 31 mei 2004 meedelen dat zij een overgangsperiode wensen en de duur daarvan opgeven. (3) Ten behoeve van het verschaffen van transparante en duidelijke informatie aan de organen en de burgers en om de erkenning te waarborgen van de formulieren E 111 die in bepaalde lidstaten na 1 juni 2004 in gebruik blijven, is het van belang een lijst op te stellen van de lidstaten die over een dergelijke overgangsperiode beschikken. Wat de nieuwe lidstaten en de EVA-landen betreft, kan deze lijst slechts indicatief blijven zolang Besluit nr. 191 niet op hen van toepassing is. (4) Met ingang van 1 juni 2004 kunnen de bevoegde organen van de lidstaten die niet over een overgangsperiode beschikken, geen formulieren E 111 of E 111 B meer uitgeven. Dit houdt in dat bij een geleidelijke invoering van de Europese kaart, sommige bevoegde organen van de betreffende lidstaten de verzekerde personen een voorlopig ziekteverzekeringsbewijs moeten verstrekken, indien zij niet in staat zijn de Europese kaarten uit te geven. De bevoegde organen moeten de kaarten echter uiterlijk op 1 januari 2006 kunnen uitgeven. (5) Gedurende de overgangsperiode blijven de bevoegde organen van de betreffende lidstaten de formulieren E 111 verstrekken aan de verzekerde personen, op basis van het bij Besluit nr. 198 van 23 maart 2004 betreffende de vervanging en intrekking van de modelformulieren tot toepassing van de Verordeningen (EEG) nr. 1408/71 en (EEG) nr. 574/72 van de Raad ( 3 ) vastgestelde model. (6) Niettemin kunnen lidstaten die gebruikmaken van de overgangsperiode besluiten te kiezen voor de verkorting van de duur hiervan. Zij dienen de Administratieve Commissie uiterlijk 3 maanden voorafgaand aan de introductie van de eerste Europese ziekteverzekeringskaart van deze beslissing op de hoogte te stellen. Ten gevolge van deze notificatie mag de betreffende lidstaat na de in de notificatie aangegeven datum niet langer het formulier E 111 uitgeven. (7) Een besluit van het Gemengd Comité van de EER zal de modaliteiten vaststellen voor het gebruik van de Europese ziekteverzekeringskaart in de Europese Economische Ruimte. In dit besluit wordt met name het model vastgesteld van de kaarten die door de bevoegde organen van Noorwegen, IJsland en Liechtenstein worden uitgegeven. (8) Een besluit van het Gemengd Comité over de Overeenkomst over het vrij verkeer van personen tussen de Zwitserse Bondsstaat en de Europese Unie zal de modaliteiten vaststellen voor het gebruik van de Europese ziekteverzekeringskaart in het kader van de betrekkingen tussen de lidstaten en Zwitserland. In dit besluit wordt met name het model vastgesteld van de kaarten die door de bevoegde organen van de Helvetische Confederatie worden uitgegeven, BESLUIT: 1) De lidstaten die zijn opgenomen in de in de bijlage bij dit besluit gevoegde lijst beschikken met ingang van 1 juni 2004 over een overgangsperiode voor de invoering van de Europese ziekteverzekeringskaart. Op deze lijst staat ook de duur van de overgangsperiode vermeld. De bevoegde organen van deze lidstaten blijven tot het einde van de overgangsperiode de formulieren E 111 uitgeven, overeenkomstig het bij Besluit nr. 198 van 23 maart 2004 vastgestelde model. Niettemin kunnen lidstaten die gebruikmaken van de overgangsperiode besluiten te kiezen voor de verkorting van de duur hiervan. Zij dienen de Administratieve Commissie uiterlijk 3 maanden voorafgaand aan de introductie van de eerste Europese ziekteverzekeringskaart van deze beslissing op de hoogte te stellen. De Administratieve Commissie wijzigt de betreffende bijlagen bij dit besluit om aan te geven op welke datum de overgangsperiode van de betreffende lidstaat eindigt. 2) De bevoegde organen van de lidstaten die niet over een overgangsperiode beschikken, kunnen met ingang van 1 juni 2004 geen formulieren E 111 of E 111 B meer uitgeven. De bevoegde organen van de lidstaten die een overgangsperiode genieten maar hebben besloten om deze periode te verkorten overeenkomstig punt 1, derde alinea, van dit besluit, mogen na de in de notificatie aangegeven datum niet langer het formulier E 111 uitgeven. De organen van deze lidstaten verstrekken een voorlopig bewijs aan alle verzekerde personen die niet over een Europese kaart kunnen beschikken. In het geval het bevoegde orgaan niet in staat is om een Europese kaart uit te geven, worden de rubrieken 8 en 9 van het tijdelijke vervangingsformulier niet ingevuld. Het niet invullen van gegevens in deze rubrieken doet geen afbreuk aan de geldigheid van het tijdelijke vervangingsformulier. 3) Dit besluit wordt bekendgemaakt in het Publicatieblad van de Europese Unie . Het is van toepassing vanaf 1 juni 2004. De voorzitter van de Administratieve Commissie Tim QUIRKE ( 1 ) PB L 149 van 5.7.1971, blz. 2 . Verordening laatstelijk gewijzigd bij Verordening (EG) nr. 631/2004 van het Europees Parlement en de Raad ( PB L 100 van 6.4.2004, blz. 1 ). ( 2 ) PB L 276 van 27.10.2003, blz. 19 . ( 3 ) PB L 259 van 5.8.2004, blz. 1 . BIJLAGE I Lijst van lidstaten die over een overgangsperiode beschikken Lidstaat Overgangsperiode tot en met Oostenrijk 31 december 2005 Italië 31 oktober 2004 Nederland 31 december 2005 Portugal 28 februari 2005 Verenigd Koninkrijk 31 december 2005 BIJLAGE II Indicatieve lijst van nieuwe lidstaten die over een overgangsperiode zouden kunnen beschikken Nieuwe lidstaat Overgangsperiode tot en met Letland 31 juli 2005 Litouwen 1 juli 2005 Malta 31 december 2005 Polen 31 december 2005 Slowaakse Republiek 31 december 2005 Cyprus 31 december 2005 Hongarije 31 december 2005 BIJLAGE III Voorlopige lijst van EVA-landen die over een overgangsperiode zouden kunnen beschikken (onder voorbehoud van het besluit van het Gemengd Comité EER) EVA-land Overgangsperiode tot en met IJsland 31 december 2005 Zwitserland 31 december 2005 Liechtenstein 31 december 2005",
  "source": "EUR LEX"
}