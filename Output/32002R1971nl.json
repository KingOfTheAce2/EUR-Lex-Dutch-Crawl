{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002R1971:NL:HTML\">",
  "content": "EUR-Lex - 32002R1971 - NL Avis juridique important | 32002R1971 Verordening (EG) nr. 1971/2002 van de Commissie van 5 november 2002 tot aanpassing van bepaalde in het Verenigd Koninkrĳk en in Zweden toegekende bedragen aan agromonetaire compenserende steun Publicatieblad Nr. L 302 van 06/11/2002 blz. 0028 - 0029 Verordening (EG) nr. 1971/2002 van de Commissie van 5 november 2002 tot aanpassing van bepaalde in het Verenigd Koninkrijk en in Zweden toegekende bedragen aan agromonetaire compenserende steun DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 2799/98 van de Raad van 15 december 1998 tot vaststelling van het agromonetaire stelsel voor de euro(1), en met name op artikel 5, Overwegende hetgeen volgt: (1) Voor Zweden en het Verenigd Koninkrijk zijn de maximumbedragen van de eerste tranches van de compenserende steun die voortvloeit uit de op 1 juli 2000, respectievelijk 1 augustus 2000 geldende wisselkoersen, vastgesteld bij Verordening (EG) nr. 1612/2000 van de Commissie(2), respectievelijk bij Verordening (EG) nr. 2293/2000 van de Commissie(3). (2) Voor het Verenigd Koninkrijk zijn de maximumbedragen van de eerste tranche van de compenserende steun die voortvloeit uit de op 1 juli 2001 geldende koers voor de omrekening van de euro vastgesteld bij Verordening (EG) nr. 1966/2001 van de Commissie(4). (3) In artikel 5, lid 3, van Verordening (EG) nr. 2799/98 is bepaald dat het als tweede, respectievelijk derde tranche van de steun toe te kennen bedrag telkens ten opzichte van de voorgaande tranche moet worden verlaagd met ten minste één derde van het als eerste tranche toegekende bedrag, en in artikel 5, lid 4, van die verordening is bepaald dat het maximumbedrag van de tweede, respectievelijk de derde tranche van de compenserende steun moet worden gekort of geannuleerd, afhankelijk van het inkomenseffect van de ontwikkeling die de op de ingangsdatum van die tranches geconstateerde wisselkoers heeft ondergaan. (4) Op grond van Verordening (EG) nr. 1672/2000 van de Raad van 27 juli 2000 houdende wijziging van Verordening (EG) nr. 1251/1999 tot instelling van een steunregeling voor producenten van bepaalde akkerbouwgewassen, met het oog op uitbreiding van de werkingssfeer tot vezelvlas en -hennep(5), komen vezelvlas en -hennep met ingang van het verkoopseizoen 2001/2002 in aanmerking voor de steunregeling voor de producenten van bepaalde akkerbouwgewassen. Met ingang van dat verkoopseizoen wordt de dag van het ontstaansfeit voor de areaalbetalingen voor vezelvlas en -hennep derhalve vervroegd van 1 augustus tot 1 juli. (5) Uit het onderzoek van de koersen die voor het Britse pond en de Zweedse kroon zijn vastgesteld bij Verordening (EG) nr. 1468/2002 van de Commissie van 12 augustus 2002 tot vaststelling van de omrekeningskoers voor bepaalde soorten directe steun met ontstaansfeit op 1 juli 2002(6), is gebleken dat deze valuta's in waarde zijn gedaald. (6) Bijgevolg dienen voor het Verenigd Koninkrijk de bedragen van de derde tranche van de aan de ontstaansfeiten van 1 juli 2000 en 1 augustus 2000 gekoppelde compenserende steun, alsook de bedragen van de tweede tranche van de aan de ontstaansfeiten van 1 juli 2001 gekoppelde compenserende steun te worden geannuleerd. (7) Op grond van Verordening (EG) nr. 1967/2001 van de Commissie van 8 oktober 2001 tot aanpassing van bepaalde in Denemarken en in Zweden toegekende bedragen aan agromonetaire compenserende steun(7) mocht Zweden de tweede tranche van de aan de ontstaansfeiten van 1 juli 2000 en 1 augustus 2000 gekoppelde compenserende steun niet toekennen. Duidelijkheidshalve, en meer in het bijzonder wegens de ontwikkeling van de wisselkoers van de Zweedse kroon, moeten de bedragen van de derde tranche van de compenserende steun voor Zweden geannuleerd worden. (8) De in deze verordening vervatte maatregelen zijn in overeenstemming met het advies van alle betrokken Comités van beheer, HEEFT DE VOLGENDE VERORDENING VASTGESTELD: Artikel 1 1. De bedragen van de derde tranche van de in Verordening (EG) nr. 1612/2000 bedoelde compenserende steun voor het Verenigd Koninkrijk betreffende de steunbedragen met een ontstaansfeit op 1 juli 2000 worden geannuleerd. 2. De bedragen van de derde tranche van de in Verordening (EG) nr. 2293/2000 bedoelde compenserende steun voor het Verenigd Koninkrijk betreffende de steunbedragen met een ontstaansfeit op 1 augustus 2000 worden geannuleerd. 3. De bedragen van de tweede tranche van de in Verordening (EG) nr. 1966/2001 bedoelde compenserende steun voor het Verenigd Koninkrijk betreffende de steunbedragen met een ontstaansfeit op 1 juli 2001 worden geannuleerd. Artikel 2 1. De bedragen van de derde tranche van de in Verordening (EG) nr. 1612/2000 bedoelde compenserende steun voor Zweden betreffende de steunbedragen met een ontstaansfeit op 1 juli 2000 worden geannuleerd. 2. De bedragen van de derde tranche van de in Verordening (EG) nr. 2293/2000 bedoelde compenserende steun voor Zweden betreffende de steunbedragen met een ontstaansfeit op 1 augustus 2000 worden geannuleerd. Artikel 3 Deze verordening treedt in werking op de zevende dag volgende op die van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 november 2002. Voor de Commissie Franz Fischler Lid van de Commissie (1) PB L 349 van 24.12.1998, blz. 1. (2) PB L 185 van 25.7.2000, blz. 36. (3) PB L 262 van 17.10.2000, blz. 12. (4) PB L 268 van 9.10.2001, blz. 24. (5) PB L 193 van 29.7.2000, blz. 13. (6) PB L 217 van 13.8.2002, blz. 6. (7) PB L 268 van 9.10.2001, blz. 26.",
  "source": "EUR LEX"
}