{
  "url": "http://www.w3.org/1999/xhtml\">",
  "content": "L_202400412NL.000101.fmx.xml Publicatieblad van de Europese Unie NL Serie L 2024/412 30.1.2024 BESLUIT (EU) 2024/412 VAN DE RAAD van 16 januari 2024 betreffende de ondertekening, namens de Unie, en de voorlopige toepassing van het protocol bij de Europees-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds, inzake een Kaderovereenkomst tussen de Europese Unie en de Arabische Republiek Egypte over de algemene beginselen voor de deelname van de Arabische Republiek Egypte aan programma’s van de Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 212, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) De Europees-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds ( 1 ) , is bij Besluit 2004/635/EG van de Raad ( 2 ) door de Unie gesloten. (2) Op 18 juni 2007 heeft de Raad de Commissie gemachtigd te onderhandelen over een protocol bij de Europees-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds, inzake een Kaderovereenkomst tussen de Europese Unie en de Arabische Republiek Egypte over de algemene beginselen voor de deelname van de Arabische Republiek Egypte aan programma’s van de Unie (“het protocol”). (3) De onderhandelingen zijn op 8 maart 2023 afgerond. (4) Het protocol heeft ten doel de financiële en technische regels vast te leggen volgens welke de Arabische Republiek Egypte aan bepaalde programma’s van de Unie kan deelnemen. Het bij het protocol vastgestelde horizontale kader vormt een maatregel voor economische, financiële en technische samenwerking en maakt het voor de Arabische Republiek Egypte mogelijk van de Unie bijstand te ontvangen, met name financiële bijstand, in het kader van die programma’s. (5) Het bij het protocol vastgelegde kader geldt alleen voor de programma’s waarvoor de toepasselijke oprichtingshandeling voorziet in de mogelijkheid van deelname door de Arabische Republiek Egypte. De ondertekening en voorlopige toepassing van het protocol heeft derhalve niet tot gevolg dat de bevoegdheden in het kader van de diverse sectorale beleidsmaatregelen worden uitgeoefend; die bevoegdheden worden bij de vaststelling van de programma’s uitgeoefend. (6) Het protocol moet namens de Unie worden ondertekend en voorlopig worden toegepast, in afwachting van de voltooiing van de voor de inwerkingtreding ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening namens de Unie van het protocol bij de Europees-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds, inzake een Kaderovereenkomst tussen de Europese Unie en de Arabische Republiek Egypte over de algemene beginselen voor de deelname van de Arabische Republiek Egypte aan programma’s van de Unie, onder voorbehoud van de sluiting van het protocol ( 3 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) het protocol namens de Unie te ondertekenen. Artikel 3 Het protocol wordt overeenkomstig artikel 10, lid 2, ervan met ingang van de datum van ondertekening voorlopig toegepast, in afwachting van de voltooiing van de voor de inwerkingtreding ervan vereiste procedures ( 4 ) . Artikel 4 Dit besluit treedt in werking op de datum van de vaststelling ervan. Gedaan te Brussel, 16 januari 2024. Voor de Raad De voorzitter V. VAN PETEGHEM ( 1 ) PB L 304 van 30.9.2004, blz. 39 . ( 2 ) Besluit 2004/635/EG van de Raad van 21 april 2004 betreffende de sluiting van de Europees-mediterrane overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds ( PB L 304 van 30.9.2004, blz. 38 ). ( 3 ) De tekst van het protocol wordt bekendgemaakt in PB L, 2024/409, 30.1.2024, ELI: http://data.europa.eu/eli/agree/2024/409/oj . ( 4 ) De datum van ondertekening van het protocol wordt door het secretariaat-generaal van de Raad in het Publicatieblad van de Europese Unie bekendgemaakt. ELI: http://data.europa.eu/eli/dec/2024/412/oj ISSN 1977-0758 (electronic edition)",
  "source": "EUR LEX"
}