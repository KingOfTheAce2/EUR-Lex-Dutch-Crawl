{
  "url": "http://www.w3.org/1999/xhtml\">",
  "content": "L_2021175NL.01000101.xml 18.5.2021 NL Publicatieblad van de Europese Unie L 175/1 BESLUIT (EU) 2021/793 VAN DE RAAD van 26 maart 2021 betreffende de ondertekening, namens de Europese Unie, en de voorlopige toepassing van de Partnerschapsovereenkomst inzake duurzame visserij tussen de Europese Unie, enerzijds, en de regering van Groenland en de regering van Denemarken, anderzijds, en het bijbehorende uitvoeringsprotocol DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43 in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 9 december 2019 heeft de Raad de Commissie gemachtigd onderhandelingen te openen met de regering van Groenland en de regering van Denemarken met het oog op de sluiting van een nieuwe partnerschapsovereenkomst inzake duurzame visserij en een nieuw bijbehorende uitvoeringsprotocol. (2) De onderhandelingen zijn met succes afgerond met de parafering van de Partnerschapsovereenkomst inzake duurzame visserij tussen de Europese Unie, enerzijds, en de regering van Groenland en de regering van Denemarken, anderzijds (de “partnerschapsovereenkomst”) en het Protocol tot uitvoering van de Partnerschapsovereenkomst inzake duurzame visserij tussen de Europese Unie, enerzijds, en de regering van Groenland en de regering van Denemarken, anderzijds (het “protocol”) op 11 januari 2021. (3) Bij deze partnerschapsovereenkomst wordt de Partnerschapsovereenkomst inzake visserij tussen de Europese Gemeenschap, enerzijds, en de regering van Denemarken en de autonome regering van Groenland, anderzijds ( 1 ) , die op 28 juni 2007 in werking was getreden, ingetrokken. (4) Het doel van de partnerschapsovereenkomst en het protocol is de Unie, de regering van Groenland en de regering van Denemarken in staat te stellen nauwer samen te werken bij de verdere bevordering van een duurzaam visserijbeleid, en te zorgen voor een verantwoorde exploitatie van de visbestanden in de Groenlandse wateren. (5) Om ervoor te zorgen dat de vaartuigen van de Unie spoedig met hun visserijactiviteiten kunnen starten, en in overeenstemming met artikel 15 van de partnerschapsovereenkomst en artikel 12 van het uitvoeringsprotocol, moeten de partnerschapsovereenkomst en het protocol, met ingang van de ondertekening ervan, voorlopig worden toegepast. (6) Derhalve moeten de partnerschapsovereenkomst en het protocol worden ondertekend en voorlopig worden toegepast, in afwachting van de voltooiing van de voor de inwerkingtreding ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van de Partnerschapsovereenkomst inzake duurzame visserij tussen de Europese Unie, enerzijds, en de regering van Groenland en de regering van Denemarken, anderzijds (de “partnerschapsovereenkomst”) en het Protocol tot uitvoering van de Partnerschapsovereenkomst inzake duurzame visserij tussen de Europese Unie, enerzijds, en de regering van Groenland en de regering van Denemarken, anderzijds (het “protocol”), onder voorbehoud van de sluiting van die handelingen ( 2 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de partnerschapsovereenkomst en het protocol namens de Unie te ondertekenen. Artikel 3 In afwachting van de voltooiing van de voor de inwerkingtreding ervan vereiste procedures wordt de partnerschapsovereenkomst met ingang van de datum van de ondertekening ( 3 ) ervan voorlopig toegepast, overeenkomstig artikel 15 van de overeenkomst. Artikel 4 In afwachting van de voltooiing van de voor de inwerkingtreding ervan vereiste procedures wordt het protocol met ingang van de datum van de ondertekening ( 3 ) ervan voorlopig toegepast, overeenkomstig artikel 12 van het protocol. Artikel 5 Dit besluit treedt in werking op de datum van de vaststelling ervan. Gedaan te Brussel, 26 maart 2021. Voor de Raad De voorzitter A.P. ZACARIAS ( 1 ) PB L 172 van 30.6.2007, blz. 4 . ( 2 ) Zie blz. 3 van dit Publicatieblad. ( 3 ) De datum met ingang waarvan de partnerschapsovereenkomst en het protocol voorlopig worden toegepast, wordt door het secretariaat-generaal van de Raad bekendgemaakt in het Publicatieblad van de Europese Unie .",
  "source": "EUR LEX"
}