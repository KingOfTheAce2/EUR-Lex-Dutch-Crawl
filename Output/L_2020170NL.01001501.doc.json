{
  "url": "http://www.w3.org/1999/xhtml\">",
  "content": "L_2020170NL.01001501.xml 2.6.2020 NL Publicatieblad van de Europese Unie L 170/15 UITVOERINGSBESLUIT (EU) 2020/726 VAN DE COMMISSIE van 27 mei 2020 tot afwijzing van een aanvraag tot bescherming van een naam als beschermde geografische aanduiding overeenkomstig artikel 97, lid 4, van Verordening (EU) nr. 1308/2013 van het Europees Parlement en de Raad (Commune de Champagne (BGA)) (kennisgeving geschied onder nummer C(2020) 3323) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 97, lid 4, Overwegende hetgeen volgt: (1) Overeenkomstig artikel 97 van Verordening (EU) nr. 1308/2013 heeft de Commissie de op 3 november 2015 door de vereniging voor wijnbouw en wijnbereiding van de gemeente Champagne (Communauté de la vigne et du vin de la Commune de Champagne), kanton Vaud, Zwitserland (hierna de “CVVCCVDCH” genoemd) en haar leden (hierna “de aanvrager” genoemd) verzonden aanvraag tot bescherming van de naam “Commune de Champagne” als beschermde geografische aanduiding onderzocht. (2) In antwoord op verzoeken om verduidelijking van de Commissie, met name over de bescherming van de naam “Commune de Champagne”, heeft de CVVCCVDCH op 1 december 2016 en 7 april 2017 een nieuwe versie van het productdossier alsook een samenvatting en aanvullende informatie toegezonden. (3) De Commissie heeft geconstateerd dat de naam “Commune de Champagne” niet voorkomt in de lijst van namen die zijn ingeschreven in het Zwitserse register van gecontroleerde oorsprongsbenamingen dat door het federaal agentschap voor Landbouw ( Office Fédéral de l’Agriculture ) wordt bijgehouden overeenkomstig artikel 25 van de verordening inzake de wijnbouw en de invoer van wijn ( Ordonnance sur la viticulture et l’importation de vin ), 916.140 van 14 november 2007. (4) Bovendien is de Commissie na onderzoek van de door de CVVCCVDCH toegezonden documentatie van oordeel dat de naam “Commune de Champagne” in Zwitserland niet op rechtsgeldige wijze kan worden beschermd. Enerzijds legt de Overeenkomst tussen de Europese Gemeenschap en de Zwitserse Bondsstaat inzake de handel in landbouwproducten ( 2 ) , met name bijlage 7, artikel 8, aan de Zwitserse Bondsstaat de verplichting op om op het Zwitserse grondgebied de naam “Champagne” te beschermen en voor te behouden als het gaat om wijn van oorsprong uit de Europese Unie. Anderzijds constateert de Commissie dat artikel 32 van de verordening betreffende wijnen uit Vaud van 27 mei 2009 (kanton Vaud, Zwitserse Bondsstaat) betrekking heeft op het recht om op wijnen met een gecontroleerde oorsprongsbenaming onder bepaalde voorwaarden een gemeente te vermelden. Dat artikel bevat regels voor de etikettering van wijnen met een gecontroleerde oorsprongsbenaming, in casu “Bonvillars”, waarbij wordt toegestaan de gemeente van oorsprong van de druif te vermelden. Het verleent op zich geen bescherming als oorsprongsbenaming aan de aanduiding “Commune de Champagne”. (5) De Commissie stelt dus vast dat de aanvrager geen bewijs heeft geleverd dat de betrokken naam in het land van oorsprong van het betrokken product op rechtsgeldige wijze wordt beschermd. Bijgevolg is niet voldaan aan de voorwaarde van artikel 94, lid 3, van Verordening (EU) nr. 1308/2013. (6) Uit het bovenstaande volgt dat niet is voldaan aan de voorwaarden van titel II, hoofdstuk I, afdeling 2, onderafdeling 2, “Oorsprongsbenamingen en geografische aanduidingen” van Verordening (EU) nr. 1308/2013. (7) De aanvraag tot bescherming van de naam “Commune de Champagne” als beschermde geografische aanduiding moet daarom overeenkomstig artikel 97, lid 4, van Verordening (EU) nr. 1308/2013 worden afgewezen. (8) De in dit besluit vervatte maatregel is in overeenstemming met het advies van het comité voor de gemeenschappelijke ordening van de markten voor landbouwproducten, HEEFT HET VOLGENDE BESLUIT VASTGESTELD: Artikel 1 De aanvraag tot registratie van de naam “Commune de Champagne” wordt afgewezen. Artikel 2 Dit besluit is gericht tot de vereniging voor wijnbouw en wijnbereiding van de gemeente Champagne ( Communauté de la vigne et du vin de la Commune de Champagne ), kanton Vaud, Zwitserland (CVVCCVDCH). Gedaan te Brussel, 27 mei 2020. Voor de Commissie Janusz WOJCIECHOWSKI Lid van de Commissie ( 1 ) PB L 347 van 20.12.2013, blz. 671 . ( 2 ) PB L 114 van 30.4.2002, blz. 132 .",
  "source": "EUR LEX"
}