{
  "url": "http://www.w3.org/1999/xhtml\">",
  "content": "L_2015107NL.01007501.xml 25.4.2015 NL Publicatieblad van de Europese Unie L 107/75 UITVOERINGSBESLUIT (EU) 2015/655 VAN DE COMMISSIE van 23 april 2015 krachtens artikel 3, lid 3, van Verordening (EU) nr. 528/2012 van het Europees Parlement en de Raad betreffende een op polydimethylsiloxaan gebaseerde formulering die in de handel wordt gebracht ter bestrijding van muggen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 3, lid 3, Overwegende hetgeen volgt: (1) Op 16 mei 2014 heeft België krachtens artikel 3, lid 3, van Verordening (EU) nr. 528/2012 de Commissie verzocht te besluiten of een op polydimethylsiloxaan gebaseerde formulering ter bestrijding van muggen een biocide is in de zin van artikel 3, lid 1, onder a), van die verordening. (2) Volgens de informatie die is verstrekt door de onderneming die het product in de handel brengt, legt de op polydimethylsiloxaan gebaseerde formulering een dunne siliconenlaag op water. De lage oppervlaktespanning van de siliconenlaag verhindert dat muggenlarven ademhalen en dat vrouwelijke muggen op het wateroppervlak eitjes leggen, waarbij vele muggen verdrinken wanneer zij dit proberen. (3) De op polydimethylsiloxaan gebaseerde formulering vormt dus een fysieke belemmering voor de mogelijkheden tot voorplanting van muggen. (4) Overeenkomstig artikel 3, lid 1, onder a), van Verordening (EU) nr. 528/2012 zijn enkel producten die als doel hebben een schadelijk organisme te vernietigen, af te schrikken, onschadelijk te maken, de effecten daarvan te voorkomen of op een andere dan louter fysieke of mechanische wijze te bestrijden biociden. (5) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Een op polydimethylsiloxaan gebaseerde formulering ter bestrijding van muggen door op water een siliconenlaag van lage oppervlaktespanning te leggen, en die met dat doel in de handel wordt gebracht, is geen biocide in de zin van artikel 3, lid 1, onder a), van Verordening (EU) nr. 528/2012. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 23 april 2015. Voor de Commissie De voorzitter Jean-Claude JUNCKER ( 1 ) PB L 167 van 27.6.2012, blz. 1 .",
  "source": "EUR LEX"
}