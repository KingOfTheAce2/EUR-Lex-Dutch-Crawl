{
  "url": "http://www.w3.org/1999/xhtml\"><!--",
  "content": "L_2017091NL.01000101.xml 5.4.2017 NL Publicatieblad van de Europese Unie L 91/1 UITVOERINGSVERORDENING (EU) 2017/635 VAN DE COMMISSIE van 30 maart 2017 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 maart 2017. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel in de vorm van een lege cilindrische cartridge van doorzichtig kunststof die ongeveer 44 mm lang is en aan het onderste uiteinde is afgesloten met een verwijderbare kunststof stop als een beschermende kap. De bovenkant van de cartridge heeft de vorm van een mondstuk, met een klein gat waardoor de damp kan worden geïnhaleerd. De gebruiker vult de lege cartridge met een speciale vloeistof, „e-vloeistof” genoemd, en plaatst de cartridge vervolgens in de e-sigaret. Dezelfde cartridge kan tussen tien en twintig keer worden nagevuld en hergebruikt voor het roken voordat de cartridge moet worden weggegooid. Het mondstuk fungeert zoals een filter bij conventionele tabakssigaretten. Wanneer de cartridge in de e-sigaret wordt geplaatst, stopt de gebruiker het uiteinde van het mondstuk in zijn mond en inhaleert hij. Hierdoor wordt de vloeistof in de verdamper in de e-sigaret omgezet in een lichte damp die vervolgens via het mondstuk in de mond van de gebruiker vrijkomt. Zie afbeeldingen ( *1 ) . 8543 90 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 s) op hoofdstuk 39, aantekening 2 b) op afdeling XVI en de tekst van de GN-codes 8543  en 8543 90 00 . Zonder mondstuk steekt de gebruiker geen e-sigaret in zijn mond en als de verdamper niet via het mondstuk wordt geactiveerd, komt er geen damp vrij. Daarom is de cartridge met de specifiek gevormde bovenkant een wezenlijk onderdeel voor de werking van de e-sigaret en niet alleen een verpakking van kunststof. Indeling onder post 3926  als een artikel van kunststof is daarom uitgesloten. Overeenkomstig indelingsadvies 8543 70/5 van het geharmoniseerd systeem moet een volledige e-sigaret worden ingedeeld als een andere elektrische machine of een ander elektrisch apparaat of toestel bedoeld bij onderverdeling 8543 70 . De cartridge moet daarom worden ingedeeld onder GN-code 8543 90 00  als delen van elektrische machines, apparaten en toestellen, met een eigen functie, niet genoemd of niet begrepen onder andere posten van dat hoofdstuk. ( *1 ) De afbeeldingen zijn louter ter informatie.",
  "source": "EUR LEX"
}