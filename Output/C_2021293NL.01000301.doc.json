{
  "url": "http://www.w3.org/1999/xhtml\"><!--",
  "content": "C_2021293NL.01000301.xml 23.7.2021 NL Publicatieblad van de Europese Unie C 293/3 BESLUIT VAN DE EUROPESE BANKAUTORITEIT EBA DC 397 van 25 juni 2021 tot wijziging van Besluit EBA DC 151 ter bevestiging dat de ongevraagde kredietbeoordelingen van bepaalde EKBI’s geen kwaliteitsverschil met gevraagde kredietbeoordelingen van die EKBI’s vertonen (2021/C 293/03) DE RAAD VAN TOEZICHTHOUDERS, Gezien Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( 1 ) , Gezien artikel 138 van Verordening (EU) nr. 575/2013 van het Europees Parlement en de Raad ( 2 ) , Overwegende hetgeen volgt: (1) Artikel 138 van Verordening (EU) nr. 575/2013 staat het gebruik toe van ongevraagde kredietbeoordelingen van een externe kredietbeoordelingsinstelling (EKBI) voor het bepalen van de risicogewichten die aan de actiefposten en posten buiten de balanstelling worden toegekend ten behoeve van de berekening van de eigenvermogensvereisten, mits EBA heeft bevestigd dat ongevraagde kredietbeoordelingen van die EKBI geen kwaliteitsverschil vertonen met gevraagde kredietbeoordelingen van diezelfde EKBI. Overeenkomstig datzelfde artikel dient EBA die bevestiging met name te weigeren of te herroepen indien de EKBI een ongevraagde kredietbeoordeling heeft gebruikt om de beoordeelde entiteit onder druk te zetten om een opdracht tot een kredietbeoordeling of andere diensten te geven. Als gevolg daarvan is op 22 juli 2016 Besluit EBA DC 151 ter bevestiging dat de ongevraagde kredietbeoordelingen van bepaalde EKBI’s geen kwaliteitsverschil met gevraagde kredietbeoordelingen van die EKBI’s vertonen ( 3 ) bekendgemaakt. Vervolgens is Besluit EBA DC 151 gewijzigd om de in artikel 138 van Verordening (EU) nr. 575/2013 bedoelde beoordeling ook weer te geven voor geregistreerde of gecertificeerde EKBI’s en de EKBI’s die na de bekendmaking van Besluit EBA DC 151 zijn begonnen met het aanbieden van ongevraagde kredietbeoordelingen; en om verwijzingen te schrappen naar een instantie die sinds de bekendmaking van Besluit EBA DC 151 niet langer als een EKBI kan worden aangemerkt. Op basis van het voorgaande is op 28 juli 2017 Besluit EBA DC 195 tot wijziging van het Besluit van de Europese Bankautoriteit ter bevestiging dat de ongevraagde kredietbeoordelingen van bepaalde EKBI’s geen kwaliteitsverschil met gevraagde kredietbeoordelingen van die EKBI’s vertonen ( 4 ) bekendgemaakt. (2) Na de publicatie van Besluit EBA DC 195 zijn nieuwe EKBI’s geregistreerd waarvoor het ook noodzakelijk is de in artikel 138 van Verordening (EU) nr. 575/2013 bedoelde beoordeling uit te voeren. Bovendien is sinds de publicatie van Besluit EBA DC 195 de registratie als ratingbureau van drie EKBI’s ingetrokken en zij voldoen daarom niet meer aan de definitie van EKBI als bedoeld in artikel 4, lid 1, punt 98, van Verordening (EU) nr. 575/2013. Als gevolg van de bovenstaande ontwikkelingen is het noodzakelijk de beoordeling als bedoeld in artikel 138 van Verordening (EU) nr. 575/2013 ook uit te voeren voor de nieuw geregistreerde EKBI’s en de verwijzingen te schrappen naar de instanties die sinds de uitvaardiging van Besluit EBA DC 195 niet langer als EKBI kwalificeren. (3) De betrokken EKBI’s zijn op de hoogte gesteld van het voornemen van EBA om dit besluit vast te stellen en hebben de gelegenheid gekregen hun standpunt hierover kenbaar te maken. (4) Besluit EBA DC 151 moet dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit EBA DC 151 wordt vervangen door de tekst in de bijlage bij dit besluit. Artikel 2 Dit besluit treedt in werking op de twintigste dag volgende op die van de bekendmaking ervan in het Publicatieblad van de Europese Unie . Gedaan te Parijs, 25 juni 2021. Namens de raad van toezichthouders José Manuel CAMPA Voorzitter ( 1 ) PB L 331 van 15.12.2010, blz. 12 . ( 2 ) Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 (verordening kapitaalvereisten, VKV) ( PB L 176 van 27.6.2013, blz. 1 ). ( 3 ) PB C 266 van 22.7.2016, blz. 4 . ( 4 ) PB C 244 van 28.7.2017, blz. 3 . BIJLAGE Externe kredietbeoordelingsinstellingen (EKBI’s) waarvan EBA heeft bevestigd dat de ongevraagde kredietbeoordelingen geen kwaliteitsverschil met gevraagde kredietbeoordelingen van die EKBI vertonen, als vereist in artikel 138 van Verordening (EU) nr. 575/2013 ARC Ratings S.A. Axesor Risk Management S.L. Banque de France BCRA – Credit Rating Agency AD Capital Intelligence Ratings Ltd. Cerved Rating Agency S.p.A. Creditreform Rating AG CRIF Ratings S.r.l. DBRS Rating GmbH Egan-Jones Ratings Co. EuroRating Sp. z o.o. Fitch Ratings Ireland Limited GBB-Rating Gesellschaft fuer Bonitaets-beurteilung GmbH HR Ratings de México, SA de C.V. ICAP S.A. INBONIS S.A. Japan Credit Rating Agency Ltd Kroll Bond Rating Agency Europe Limited modeFinance S.r.l. Moody’s Investors Service QIVALIO SAS (voorheen Spread Research) Rating-Agentur Expert RA GmbH Scope Ratings GmbH Scope Hamburg GmbH S&P Global Ratings Europe Limited",
  "source": "EUR LEX"
}