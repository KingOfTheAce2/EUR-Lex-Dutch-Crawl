{
  "url": "http://www.w3.org/1999/xhtml\">",
  "content": "L_2019187NL.01005001.xml 12.7.2019 NL Publicatieblad van de Europese Unie L 187/50 BESLUIT (EU) 2019/1196 VAN DE COMMISSIE van 11 juli 2019 betreffende de deelneming van het Verenigd Koninkrijk van Groot-Brittannië en Noord-Ierland aan Verordening (EU) 2018/1727 van het Europees Parlement en de Raad betreffende het Agentschap van de Europese Unie voor justitiële samenwerking in strafzaken (Eurojust) DE EUROPESE COMMISSIE, Gezien het Verdrag betreffende de werking van de Europese Unie, Gezien Protocol nr. 21 betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, gehecht aan het Verdrag betreffende de Europese Unie en het Verdrag betreffende de werking van de Europese Unie, en met name artikel 4, Overwegende hetgeen volgt: (1) Bij brief van 14 maart 2019 aan de voorzitter van de Raad heeft het Verenigd Koninkrijk van Groot-Brittannië en Noord-Ierland (het “Verenigd Koninkrijk”) kennis gegeven van zijn voornemen om deel te nemen aan Verordening (EU) 2018/1727 van het Europees Parlement en de Raad ( 1 ) . (2) Aangezien er geen specifieke voorwaarden verbonden zijn aan de deelneming van het Verenigd Koninkrijk aan Verordening (EU) 2018/1727, zijn er geen overgangsmaatregelen nodig. (3) De deelneming van het Verenigd Koninkrijk aan Verordening (EU) 2018/1727 moet daarom worden bevestigd. (4) Verordening (EU) 2018/1727 is in werking getreden op 11 december 2018 en van toepassing sinds 12 december 2019. (5) Op 29 maart 2017 heeft het Verenigd Koninkrijk kennisgegeven van zijn voornemen om zich uit de Unie terug te trekken krachtens artikel 50 van het Verdrag betreffende de Europese Unie (VEU). De Verdragen zijn niet meer van toepassing op het Verenigd Koninkrijk met ingang van de datum van inwerkingtreding van een terugtrekkingsakkoord of, bij gebreke daarvan, na verloop van twee jaar na die kennisgeving, tenzij de Europese Raad in overeenstemming met het Verenigd Koninkrijk met eenparigheid van stemmen besluit deze termijn te verlengen. (6) Het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( 2 ) (hierna “het terugtrekkingsakkoord” genoemd) is in november 2018 overeengekomen door de Unie en de regering van het Verenigd Koninkrijk, maar de binnenlandse procedures die nodig zijn voor de inwerkingtreding ervan, zijn nog niet afgerond. Deel vier van het terugtrekkingsakkoord voorziet in een overgangsperiode die begint op de datum van inwerkingtreding van het akkoord. Gedurende de overgangsperiode moet het Unierecht op en in het Verenigd Koninkrijk van toepassing blijven overeenkomstig het terugtrekkingsakkoord. (7) Op 22 maart 2019 is bij Besluit (EU) 2019/476 van de Europese Raad ( 3 ) in overeenstemming met het Verenigd Koninkrijk de in artikel 50, lid 3, VEU bedoelde termijn verlengd tot 22 mei 2019 in het geval dat het Lagerhuis het terugtrekkingsakkoord uiterlijk op 29 maart 2019 zou goedkeuren, of, in het andere geval, tot 12 april 2019. Het Lagerhuis heeft het terugtrekkingsakkoord niet uiterlijk op 29 maart 2019 goedgekeurd. Op 11 april 2019 is de in artikel 50, lid 3, VEU bedoelde termijn bij Besluit (EU) 2019/584 van de Europese Raad ( 4 ) in overeenstemming met het Verenigd Koninkrijk verder verlengd tot 31 oktober 2019. Op verzoek van het Verenigd Koninkrijk kan die termijn verder worden verlengd na een in overeenstemming met het Verenigd Koninkrijk met eenparigheid van stemmen genomen besluit van de Europese Raad. Bovendien kan het Verenigd Koninkrijk de kennisgeving van zijn voornemen om zich terug te trekken uit de Europese Unie te allen tijde intrekken. (8) Verordening (EU) 2018/1727 zal dan ook uitsluitend op en in het Verenigd Koninkrijk van toepassing zijn indien het Verenigd Koninkrijk op 12 december 2019 een lidstaat is of het terugtrekkingsakkoord tegen die datum in werking is getreden. (9) Overeenkomstig artikel 4 van Protocol nr. 21 dient dit besluit met spoed in werking te treden op de dag na die van de bekendmaking ervan in het Publicatieblad van de Europese Unie , HEEFT HET VOLGENDE BESLUIT VASTGESTELD: Artikel 1 De deelneming van het Verenigd Koninkrijk van Groot-Brittannië en Noord-Ierland aan Verordening (EU) 2018/1727 wordt bevestigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 11 juli 2019. Voor de Commissie De voorzitter Jean-Claude JUNCKER ( 1 ) Verordening (EU) 2018/1727 van het Europees Parlement en de Raad van 14 november 2018 betreffende het Agentschap van de Europese Unie voor justitiële samenwerking in strafzaken (Eurojust), en tot vervanging en intrekking van Besluit 2002/187/JBZ van de Raad ( PB L 295 van 21.11.2018, blz. 138 ). ( 2 ) PB C 144 I van 25.4.2019, blz. 1. ( 3 ) Besluit (EU) 2019/476 van de Europese Raad, vastgesteld in overeenstemming met het Verenigd Koninkrijk, van 22 maart 2019 tot verlenging van de in artikel 50, lid 3, VEU bedoelde termijn ( PB L 80 I van 22.3.2019, blz. 1 ). ( 4 ) Besluit (EU) 2019/584 van de Europese Raad vastgesteld in overeenstemming met het Verenigd Koninkrijk van 11 april 2019 tot verlenging van de in artikel 50, lid 3, VEU bedoelde termijn ( PB L 101 van 11.4.2019, blz. 1 ).",
  "source": "EUR LEX"
}