{
  "url": "http://www.w3.org/1999/xhtml\"><!--",
  "content": "L_202501041NL.000101.fmx.xml Publicatieblad van de Europese Unie NL L-serie 2025/1041 28.5.2025 UITVOERINGSVERORDENING (EU) 2025/1041 VAN DE COMMISSIE van 27 mei 2025 tot onderwerping van de invoer van adipinezuur van oorsprong uit de Volksrepubliek China aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 14, lid 5, Na kennisgeving aan de lidstaten, Overwegende hetgeen volgt: (1) Op 14 maart 2025 heeft de Europese Commissie (“de Commissie”) met een bericht in het Publicatieblad van de Europese Unie ( 2 ) de inleiding van een antidumpingprocedure betreffende de invoer in de Unie van adipinezuur van oorsprong uit de Volksrepubliek China aangekondigd. (2) Deze inleiding was het gevolg van een klacht die op 28 januari 2025 was ingediend door Lanxess Deutschland GmbH en Radici Chimica S.p.A namens producenten die meer dan 25 % van de totale productie van adipinezuur in de Unie vertegenwoordigen. 1. PRODUCT WAARVAN DE INVOER AAN REGISTRATIE WORDT ONDERWORPEN (3) Het product waarvan de invoer aan registratie wordt onderworpen (“het betrokken product”) is adipinezuur, ook bekend als hexaandizuur, dat valt onder nummer 124-04-9 van de Chemical Abstracts Service (“CAS”). (4) Het product is momenteel ingedeeld onder de GN-code 2917 12 00  (Taric-code 2917 12 00 10). 2. REGISTRATIE (5) Overeenkomstig artikel 14, lid 5, van de basisverordening kan de invoer van het betrokken product worden geregistreerd zodat, indien het onderzoek leidt tot de instelling van antidumpingrechten, deze rechten overeenkomstig de geldende wettelijke bepalingen met terugwerkende kracht op de geregistreerde invoer kunnen worden geheven indien aan de vereiste voorwaarden is voldaan. (6) De Commissie heeft besloten de invoer van het betrokken product op eigen initiatief aan registratie te onderwerpen overeenkomstig artikel 14, lid 5, van de basisverordening. De voorwaarden voor het met terugwerkende kracht innen van de rechten zullen in voorkomend geval worden beoordeeld in de verordening tot instelling van definitieve rechten. (7) Eventuele toekomstig verschuldigde rechten zullen voortvloeien uit de bevindingen van het antidumpingonderzoek. (8) Op grond van de berekeningen in de klacht waarin om de opening van een antidumpingonderzoek werd verzocht, worden voor de periode van 1 juli 2023 tot en met 30 juni 2024 ten aanzien van het betrokken product dumpingmarges tussen 120 % en 190 % en een schademarge tussen 65 % en 75 % geraamd. De mogelijk in de toekomst verschuldigde rechten zouden overeenkomstig artikel 7, lid 2, van de basisverordening normaliter worden vastgesteld op het laagste van die twee niveaus. (9) Indien de Commissie tijdens het onderzoek bewijs van verstoringen van de grondstoffenmarkt in de zin van artikel 7, lid 2 bis, van de basisverordening vaststelt, wordt het bedrag van de mogelijke toekomstige rechten vastgesteld op het niveau van de dumpingmarge als bedoeld in artikel 7, lid 2 ter, van de basisverordening indien wordt geconcludeerd dat een recht dat lager is dan de dumpingmarge niet toereikend zou zijn om de door de bedrijfstak van de Unie geleden schade weg te nemen. (10) In dit stadium is de Commissie niet in staat het bedrag van de mogelijk in de toekomst verschuldigde rechten te ramen. De in de klacht vermelde cijfers dienen dus slechts ter informatie en kunnen geen verwachtingen doen ontstaan ten aanzien van de hoogte van de rechten die op grond van het onderzoek zullen worden vastgesteld. 3. VERWERKING VAN PERSOONSGEGEVENS (11) Persoonsgegevens die in het kader van dit onderzoek worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 3 ) , HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 14, lid 5, van Verordening (EU) 2016/1036 wordt de douaneautoriteiten opgedragen passende maatregelen te nemen om de invoer in de Unie van adipinezuur, ook bekend als hexaandizuur, vallend onder nummer 124-04-9 van de Chemical Abstracts Service (“CAS”) en momenteel ingedeeld onder de GN-code 2917 12 00  (Taric-code 2917 12 00 10) en van oorsprong uit de Volksrepubliek China, te registreren. 2.   De registratie wordt negen maanden na de datum van inwerkingtreding van deze verordening beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 mei 2025. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) PB C, C/2025/1608, 14.3.2025, ELI: http://data.europa.eu/eli/C/2025/1608/oj . ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj ). ELI: http://data.europa.eu/eli/reg_impl/2025/1041/oj ISSN 1977-0758 (electronic edition)",
  "source": "EUR LEX"
}