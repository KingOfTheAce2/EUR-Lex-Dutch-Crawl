{
  "url": "http://www.w3.org/1999/xhtml\">",
  "content": "L_2011220NL.01002201.xml 26.8.2011 NL Publicatieblad van de Europese Unie L 220/22 UITVOERINGSBESLUIT VAN DE COMMISSIE van 25 augustus 2011 betreffende de erkenning van Azerbeidzjan overeenkomstig Richtlijn 2008/106/EG van het Europees Parlement en de Raad wat betreft de opleiding en diplomering van zeevarenden (Kennisgeving geschied onder nummer C(2011) 6003) (Voor de EER relevante tekst) (2011/517/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2008/106/EG van het Europees Parlement en de Raad van 19 november 2008 inzake het minimumopleidingsniveau van zeevarenden ( 1 ) , en met name artikel 19, lid 3, eerste alinea, Gezien het verzoek van België van 7 augustus 2008, Overwegende hetgeen volgt: (1) Op grond van Richtlijn 2008/106/EG kunnen lidstaten besluiten door derde landen afgegeven passende vaarbevoegdheidsbewijzen te erkennen wanneer de betrokken landen door de Commissie zijn erkend. De betrokken derde landen dienen te voldoen aan alle vereisten van het Verdrag van de Internationale Maritieme Organisatie (IMO) betreffende de normen voor zeevarenden inzake opleiding, diplomering en wachtdienst van 1978 (het STCW-verdrag) ( 2 ) , als herzien in 1995. (2) Bij brief van 7 augustus 2008 heeft België gevraagd Azerbeidzjan te erkennen. Ingevolge het verzoek van België heeft de Commissie de opleidings- en diplomeringssystemen voor zeevarenden in Azerbeidzjan onderzocht om na te gaan of dit land voldoet aan de vereisten van het STCW-verdrag en of gepaste maatregelen zijn getroffen om fraude met bewijzen te voorkomen. Deze beoordeling is gebaseerd op de resultaten van een inspectie door deskundigen van het Europees Agentschap voor maritieme veiligheid in februari 2009. Tijdens die inspectie zijn een aantal tekortkomingen van de opleidings- en diplomeringssystemen aan het licht gekomen. (3) De Commissie heeft de lidstaten een verslag bezorgd met de resultaten van haar beoordeling. (4) Bij brieven van 4 december 2009 en 26 oktober 2010 heeft de Commissie Azerbeidzjan gevraagd aan te tonen dat de geconstateerde tekortkomingen waren weggewerkt. (5) Bij brieven van 13 januari 2010 en 24 december 2010 heeft Azerbeidzjan de gevraagde informatie en het bewijsmateriaal verstrekt betreffende de tenuitvoerlegging van gepaste en voldoende corrigerende maatregelen om alle tijdens de beoordeling geconstateerde tekortkomingen weg te werken. (6) Het resultaat van de beoordeling van de naleving en de evaluatie van de door de Azerbeidzjaanse autoriteiten verstrekte informatie tonen aan dat Azerbeidzjan alle eisen van het STCW-verdrag naleeft en passende maatregelen heeft getroffen om fraude met bewijzen te verhinderen. Derhalve moet Azerbeidzjan worden erkend. (7) De in dit besluit vervatte maatregelen zijn in overeenstemming met het advies van het Comité maritieme veiligheid en voorkoming van verontreiniging door schepen, HEEFT HET VOLGENDE BESLUIT VASTGESTELD: Artikel 1 Voor de toepassing van artikel 19 van Richtlijn 2008/106/EG wordt Azerbeidzjan erkend wat betreft de opleiding en diplomering van zeevarenden. Artikel 2 Dit besluit is gericht tot de lidstaten. Gedaan te Brussel, 25 augustus 2011. Voor de Commissie Siim KALLAS Vicevoorzitter ( 1 ) PB L 323 van 3.12.2008, blz. 33 . ( 2 ) Aangenomen door de Internationale Maritieme Organisatie (IMO).",
  "source": "EUR LEX"
}