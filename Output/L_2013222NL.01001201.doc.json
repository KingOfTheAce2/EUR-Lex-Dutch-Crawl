{
  "url": "http://www.w3.org/1999/xhtml\">",
  "content": "L_2013222NL.01001201.xml 20.8.2013 NL Publicatieblad van de Europese Unie L 222/12 BESLUIT VAN DE COMMISSIE van 16 augustus 2013 krachtens artikel 7 van Richtlijn 94/9/EG van het Europees Parlement en de Raad, over een verbodsmaatregel van de Zweedse autoriteiten met betrekking tot een fluorescentielamp van het type „GW 80 455” (ATEX-SE-01-2012) (Kennisgeving geschied onder nummer C(2013) 5315) (Voor de EER relevante tekst) (2013/438/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 94/9/EG van het Europees Parlement en de Raad van 23 maart 1994 inzake de onderlinge aanpassing van de wetgevingen van de lidstaten betreffende apparaten en beveiligingssystemen bedoeld voor gebruik op plaatsen waar ontploffingsgevaar kan heersen ( 1 ) (de ATEX-richtlijn), en met name artikel 7, Overwegende hetgeen volgt: (1) In artikel 2, lid 1, van Richtlijn 94/9/EG is bepaald dat de lidstaten alle dienstige maatregelen treffen om ervoor te zorgen dat de apparaten, beveiligingssystemen en voorzieningen waarop die richtlijn van toepassing is, uitsluitend in de handel gebracht en in bedrijf gesteld kunnen worden indien zij geen gevaar opleveren voor de veiligheid en de gezondheid van personen en, in voorkomend geval, van huisdieren of van goederen, wanneer zij op passende wijze worden geïnstalleerd en onderhouden en worden gebruikt voor het doel waarvoor zij zijn bestemd. (2) Ingevolge artikel 7, lid 1, van Richtlijn 94/9/EG neemt een lidstaat die vaststelt dat apparaten, beveiligingssystemen of voorzieningen die voorzien zijn van de CE-markering van overeenstemming en overeenkomstig hun gebruiksdoel worden gebruikt, de veiligheid van personen en, in voorkomend geval, van huisdieren of goederen in gevaar dreigen te brengen, alle nodige maatregelen om deze apparaten, beveiligingssystemen of voorzieningen uit de handel te nemen, het in de handel brengen en het in bedrijf stellen ervan te verbieden of het vrije verkeer ervan te beperken. De lidstaat stelt de Commissie onmiddellijk van deze maatregel in kennis en geeft de redenen van zijn besluit aan. (3) Op 2 oktober 2012 hebben de Zweedse autoriteiten de Europese Commissie formeel in kennis gesteld van een op 19 september 2012 genomen verbodsmaatregel betreffende het in de handel brengen van een fluorescentielamp, merk en type „GW 80 455”, vervaardigd door Gewiss S.p.A., via A. Volta 1, 24069 Cenate Sotto (Bergamo), Italië. (4) De Zweedse autoriteiten hebben erop gewezen dat zij de maatregel hadden ingesteld omdat het product niet voldeed aan de essentiële veiligheids- en gezondheidseisen, bedoeld in artikel 3 van Richtlijn 94/9/EG en in bijlage II daarbij, met name in de punten 1.0.5 (Merktekens) en 1.0.6 (Gebruiksaanwijzing), wegens de onjuiste toepassing of niet-naleving van de geharmoniseerde norm EN 60079-0:2006 — Elektrisch materieel voor plaatsen waar gasontploffingsgevaar kan heersen — Deel 0: Algemene eisen (IEC 60079-0:2004, gewijzigd), waarnaar wordt verwezen in de EG-verklaring van overeenstemming van de fabrikant. (5) De Zweedse autoriteiten hebben het van 3 april 2012 daterende verslag betreffende het onderzoek van de explosieveilige lamp overgelegd. Volgens de Zweedse autoriteiten bevat de lijst van afwijkingen: — Ernstige kritiek: — Bijgevoegde gebruiksaanwijzing [punt 30.1 in EN 60079-0:2006]: de markering „Potentieel gevaar voor elektrostatische lading — zie gebruiksaanwijzing” verwijst voor nadere informatie naar de gebruiksaanwijzing. Die informatie is in de gebruiksaanwijzing niet te vinden. — Kritiek: — Merktekens [punt 29.1 in EN 60079-0:2006] — Indien de lamp rechtstreeks aan een plafond wordt gemonteerd, is een deel van de merktekens op het etiket moeilijk zichtbaar (Ex-code en omgevingstemperatuur op het bovenste gedeelte van het etiket). — Merktekens [punt 29.2 z1) in EN 60079-0:2006] — Explosiegroep (II, IIA, IIB of IIC) ontbreekt in de Ex-code. — Merktekens [punt 29.1 in EN 60079-0:2006)] — Adres van de fabrikant ontbreekt. — Bijgevoegde gebruiksaanwijzing [punt 30.1 in EN 60079-0:2006] — De gebruiksaanwijzing is niet in het Zweeds (maar in vijf andere talen, waaronder Italiaans, Engels, Frans en Duits). — Bijgevoegde gebruiksaanwijzing [punt 30.1 in EN 60079-0:2006] — Informatie door merktekens moet worden weergegeven in de gebruiksaanwijzing. Een deel van die informatie is in de gebruiksaanwijzing niet te vinden: a) De waarschuwende tekst in de merktekens (of een overeenkomstige tekst die de waarschuwingen omschrijft) ontbreekt in de gebruiksaanwijzing. b) De temperatuurklasse „T3” (voor gas) en de maximumtemperatuur „T78 °C” (voor stof) voor de lamp is in de gebruiksaanwijzing niet te vinden. c) De explosiegroep (II, IIA, IIB of IIC) die volgens 29.2 e) in EN 60079-0:2006 moet worden opgenomen in de Ex-code, is in de gebruiksaanwijzing niet te vinden. (6) Op 6 november 2012 heeft de Commissie Gewiss S.p.A. een brief geschreven met het verzoek haar opmerkingen over de door de Zweedse autoriteiten genomen maatregel mee te delen. (7) Op 11 januari 2013 heeft Gewiss S.p.A. gereageerd, waarbij zij voor elke door de Zweedse autoriteiten genoemde afwijking specifieke antwoorden en technische analysen verstrekte: — Met betrekking tot de „ernstige kritiek” op de bijgevoegde gebruiksaanwijzing wees de fabrikant erop dat de merktekens en de gebruiksaanwijzing zijn ontwikkeld op grond van de risicobeoordeling van het product voor gassen en stof, om te voldoen aan de specifieke vereisten van de betrokken geharmoniseerde norm. Met name wordt de informatie over het „Potentieel gevaar voor elektrostatische lading” weergegeven op het product zelf, overeenkomstig een algemene interpretatie van de term „Gebruiksaanwijzing” die afwijkt van de interpretatie van de Zweedse autoriteiten, die verwijzen naar de „bijgevoegde gebruiksaanwijzing”. — Met betrekking tot de „kritiek” wees de fabrikant erop dat de afwijkingen niet echt cruciaal zijn en verband houden met mogelijke verschillende interpretaties van de relevante bepalingen van de norm. (8) In zijn reactie beklemtoonde de fabrikant dat de bijgevoegde gebruiksaanwijzing en de merktekens van het product zijn verbeterd en aangepast volgens de meest recente versies van de toepasselijke geharmoniseerde normen (2009, 2010 en 2012). De facto is het product dat is gebaseerd op de versie van de geharmoniseerde norm EN 60079-0 uit 2006 niet meer beschikbaar op de markt van de EU. Kopieën van de nieuwe merktekens, gebruiksaanwijzing en verklaring van overeenstemming van het product waren bij het antwoord gevoegd; met name is de bijgevoegde gebruiksaanwijzing nu ook beschikbaar in het Zweeds. (9) De Zweedse autoriteiten hebben na het antwoord van de fabrikant geen verdere documentatie meer overgelegd. (10) Op basis van de beschikbare documentatie en van de opmerkingen van de betrokken partijen is de Commissie van mening dat de fluorescentielamp, merk en type „GW 80 455”, in de configuratie zoals die door de Zweedse autoriteiten is geanalyseerd aan de hand van de geharmoniseerde norm EN 60079-0:2006, niet voldoet aan de essentiële veiligheids- en gezondheidseisen bedoeld in artikel 3 van Richtlijn 94/9/EG en bijlage II daarbij, met name in de punten 1.0.5 (Merktekens) en 1.0.6 (Gebruiksaanwijzing). Deze gebreken aan overeenstemming en de daarmee samenhangende technische gebreken hebben tot ernstige risico’s voor de gebruikers geleid, omdat zij betrekking hebben op essentiële veiligheids- en gezondheidseisen als vastgesteld in bijlage II bij Richtlijn 94/9/EG, die niet door het product zijn vervuld, rekening houdend met het feit dat — ten aanzien van de „ernstige kritiek” de verwijzing naar „gebruiksaanwijzing” moet worden uitgelegd als „bijgevoegde gebruiksaanwijzing” overeenkomstig punt 1.0.6, onder a), van bijlage II en niet op algemene wijze als gebruiksaanwijzing van welke aard dan ook; — ten aanzien van de „kritiek” de ontbrekende elementen bij de merktekens en de gebruiksaanwijzing niet met betrekking tot de verschillende interpretaties van de norm, maar rechtstreeks met betrekking tot de specifieke voorschriften van punt 1.0.5 en punt 1.0.6, onder a) en b), van bijlage II zijn vastgesteld, HEEFT HET VOLGENDE BESLUIT VASTGESTELD: Artikel 1 Het door de Zweedse autoriteiten ingestelde verbod op het in de handel brengen van een vroeger door Gewiss S.p.A. vervaardigde fluorescentielamp, merk en type „GW 80 455”, die verwijst naar de thans verouderde editie 2006 van de norm EN 60079-0, is gerechtvaardigd. Artikel 2 Dit besluit is gericht tot de lidstaten. Gedaan te Brussel, 16 augustus 2013. Voor de Commissie Antonio TAJANI Vicevoorzitter ( 1 ) PB L 100 van 19.4.1994, blz. 1 .",
  "source": "EUR LEX"
}