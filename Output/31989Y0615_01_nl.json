{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31989Y0615(01):NL:HTML\">",
  "content": "EUR-Lex - 31989Y0615(01) - NL Avis juridique important | 31989Y0615(01) Resolutie van de Raad van 5 juni 1989 inzake voortgezette beroepsopleiding Publicatieblad Nr. C 148 van 15/06/1989 blz. 0001 - 0003 RESOLUTIE VAN DE RAAD van 5 juni 1989 inzake voortgezette beroepsopleiding (89/C 148/01) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op de conclusies van de Europese Raad van Hannover van 27 en 28 juni 1988 en van Rhodos van 2 en 3 december 1988, Gelet op de resolutie van de Raad van 22 december 1986 betreffende een actieprogramma voor werkgelegenheidsgroei (1), Gelet op de resolutie van de Raad van 3 november 1986 inzake het beleidsprogramma voor het midden- en kleinbedrijf (MKB) (2), Gelet op de conclusies van de Raad van 15 juni 1987 betreffende de ontwikkeling van de voortdurende beroepsopleiding van volwassen werknemers in de onderneming (3), Gezien de standpunten van het Europese Parlement betreffende voortgezette beroepsopleiding, Gezien de besprekingen van het Permanent Comité voor arbeidsmarktvraagstukken, inzonderheid die van 25 november 1988, Gezien het gemeenschappelijk advies van de sociale partners van 6 maart 1987 inzake opleiding en motivatie en informatie en consultatie, Overwegende dat de beroepsopleiding moet kunnen voldoen aan de behoeften van werknemers, ondernemingen, de economie in het algemeen en de grote markt in het bijzonder; Overwegende dat de voortgezette beroepsopleiding, als belangrijke factor van een economisch en sociaal beleid, een grote rol speelt in de strategie voor de totstandbrenging in 1992 van de interne markt, met inbegrip van haar sociale dimensie, en de economische en sociale samenhang; Overwegende dat investering in het menselijk potentieel van de Gemeenschap een van de belangrijkste voorwaarden is om de verwezenlijking van deze doelstellingen tot een succes te maken; Overwegende dat de beleidsmaatregelen inzake investeringen, werkgelegenheid, arbeid en beroepsopleiding nauw met elkaar verweven zijn; Overwegende dat de voortgezette beroepsopleiding vier functies heeft, gedeeltelijk binnen en gedeeltelijk buiten en onderneming, en dat deze functies elkaar aanvullen:    - een functie gericht op permanente aanpassing aan de ontwikkeling van de beroepen en de inhoud van de functies en aldus op verbetering van de vakbekwaamheden en kwalificaties, hetgeen onontbeerlijk is om de concurrentiepositie van de Europese ondernemingen en hun personeel te versterken; - een functie gericht op maatschappelijke opwaardering ten einde grote aantallen werknemers in staat te stellen uit de impasse van een tekortschietende kwalificatie te geraken en hun situatie te verbeteren; - een preventieve functie ten einde vooruit te lopen op de eventuele negatieve gevolgen van de totstandbrenging van de interne markt en de moeilijkheden te overwinnen waaraan de sectoren en ondernemingen het hoofd moeten bieden in geval van economische of technologische herstructurering; - een functie gericht op integratie van werklozen, en met name van langdurig werklozen; Overwegende dat de sociale partners in het kader van de sociale dialoog zijn overeengekomen bijzondere aandacht te schenken aan onderwijs- en opleidingsvraagstukken ; dat de Raad voornemens is rekening te houden met de resultaten van die werkzaamheden;  (1) PB nr. C 340 van 31.12.1986, blz. 2. (2) PB nr. C 287 van 14.11.1986, blz. 1. (3) PB nr. C 178 van 7.7.1987, blz. 5. Overwegende dat rekening moet worden gehouden met de mening van allen die bij de beroepsopleiding zijn betrokken, met name met de mening van de sociale partners, zulks ten einde op alle niveaus te streven naar betere prognoses van de ontwikkelingen op het gebied van de kwalificaties en om de beroepsopleidings- en de werkgelegenheidsdoelstellingen beter op elkaar te laten aansluiten; Overwegende dat deze dialoog en deze inspanning van de sociale partners en de overheidsinstanties vooral gericht dienen te zijn op een verbetering van de toegangsmogelijkheden tot de beroepsopleiding; Overwegende dat alle werknemers, zowel werkenden als werklozen, naar gelang daaraan behoefte bestaat, toegang tot de voortgezette beroepsopleiding moeten hebben en daarvan gebruik moeten kunnen maken ; dat op passende wijze dient te worden nagegaan onder welke voorwaarden dat doel kan worden bereikt, NEEMT DE VOLGENDE RESOLUTIE AAN: I. De Raad verzoekt de Lid-Staten met inachtneming van de bevoegdheden van de betrokken partijen naar nationaal recht, de volgende maatregelen te nemen of te stimuleren:      1. bevordering van een betere integratie van de voortgezette beroepsopleiding in de ontwikkelingsstrategieën op korte en middellange termijn van de ondernemingen, branches en sectoren, met het oog op een versterking van het economische concurrentievermogen; 2. integratie van de voortgezette beroepsopleiding in het lokale, regionale en nationale arbeidsmarktbeleid met het oog op een beter toekomstgericht beheer van de arbeidsmarkt; 3. verbetering van de opleidingsinfrastructuur, met name in de minder ontwikkelde regio's, met het oog op een grotere economische en sociale samenhang; 4. versterking van de wisselwerking tussen de initiële opleiding en de voortgezette beroepsopleiding en ervoor zorgen dat deze laatste leidt tot kwalificaties die zowel door de werkgever als door de arbeidsmarkt kunnen worden erkend; 5. ontwikkeling van specifieke alternerende opleidingsmethoden, daarbij zorgend voor een juist evenwicht tussen binnen en buiten de onderneming uitgevoerde acties; 6. stimulering van openbare of particuliere opleidingsinstellingen om hun aanbod te diversifiëren en aan te passen aan de bijzondere eisen van het midden- en kleinbedrijf; 7. ontwikkeling van de preventieve functie van de voortgezette beroepsopleiding door deze opleiding toegankelijker te maken voor categorieën werknemers wier werkgelegenheid wordt bedreigd door economische of technologische herstructureringsprocessen; 8. stimulering van maatregelen om actieve of werkloze werknemers in staat te stellen zich aan te passen aan de gevolgen van de technologische veranderingen en sectoriële herstructureringen voor de werkgelegenheid en de kwalificaties, ten einde hen in staat te stellen alle mogelijkheden van de technologische en industriële innovatie te benutten; 9. rechtvaardige verdeling van de organisatorische lasten en de kosten van de voortgezette beroepsopleiding; 10. uitbreiding van de toegang van actieve of werkloze werknemers tot de voortgezette beroepsopleiding door steun te verlenen voor de tenuitvoerlegging van opleidingsacties en programma's zowel binnen als buiten de onderneming, en met name voor acties die bestemd zijn voor werknemers in het midden- en kleinbedrijf; 11. integratie van de maatregelen op het gebied van de voortgezette beroepsopleiding in acties voor economische en sociale ontwikkeling, met name in gebieden met een ontwikkelingsachterstand of met een teruglopende industrie, door de bevordering van deelgenootschappen van de openbare en de particuliere sector, waarbij de werkgevers en de vertegenwoordigers van de werknemers, alsmede alle overige belanghebbende partijen desgewenst kunnen worden betrokken; 12. vergroting van de bekwaamheden van de directie en het kaderpersoneel van kleine ondernemingen op het gebied van leiding geven, beheer en innovatie; 13. stimulering van alle actieve of werkloze werknemers om ernaar te streven zich aan te passen en beroepsopleidingen te volgen ten einde betere kwalificaties te verkrijgen; 14. er, in afwachting van de voltooiing van de interne markt, die nieuwe positieve vooruitzichten voor de arbeidsmarkt zal scheppen, zorg voor dragen dat de eventuele negatieve gevolgen op korte termijn van de totstandbrenging van de interne markt onder meer via voortgezette beroepsopleiding worden ondervangen; 15. stimulering van de voortgezette beroepsopleiding voor alle werknemers in loondienst of onafhankelijken, zowel werkenden als werklozen, voor werkgevers en voor leden van coöperatieve verenigingen; 16. aanmoediging van de dialoog tussen de sociale partners op alle passende niveaus, ten einde de tenuitvoerlegging van bovengenoemde maatregelen op het gebied van de voortgezette beroepsopleiding te bevorderen. II. De Raad verzoekt de Commissie zo spoedig mogelijk een actieprogramma op het gebied van de voorgezette beroepsopleiding voor te leggen ; dit actieprogramma dient het volgende te beogen:      1. inventarisatie en evaluatie - in samenwerking met de nationale autoriteiten en in overleg met de sociale partners - van de bestaande middelen ter stimulering van de voortgezette beroepsopleiding; 2. steun voor onder meer transnationale acties om met name de directie en het kaderpersoneel, maar ook de werknemers van het midden- en kleinbedrijf ontvankelijk te maken en te motiveren voor de voortgezette beroepsopleiding; 3. opvoering, met gebruikmaking van de bestaande middelen, van de werkzaamheden voor het observeren van de kwalificaties op alle niveaus, en met name op het gebied van de nieuwe werkgelegenheid, in het perspectief van de wederzijdse erkenning van de kwalificaties; 4. verdere stimulering, door middel van uitwisseling van ervaringen en steun voor vernieuwende projecten, van de ontwikkeling van transnationale en grensoverschrijdende deelgenootschappen van openbare en particuliere beroepsopleidingsorganen en van ondernemingen, daarbij rekening houdend met de specifieke behoeften van het midden- en kleinbedrijf; 5. verlening van steun, waar mogelijk in het kader van de structuurfondsen, aan de ontwikkeling van passende technische steunvoorzieningen ten gunste van de regio's van de Gemeenschap die nog niet beschikken over voldoende infrastructuur en ervaring op het gebied van voortgezette beroepsopleiding; 6. wat de nieuwe vindingen op het gebied van materiaal en methoden voor het geven van voortgezette beroepsopleidingen betreft, ondersteuning van overdracht en verspreiding, ook transnationaal, eventueel met gebruikmaking van de multimediale systemen voor onderwijs op afstand; 7. bestudering van de wijze waarop alle belanghebbenden, afhankelijk van de behoeften, daadwerkelijk kunnen worden ingelicht over de voortgezette beroepsopleiding en toegang kunnen krijgen tot en gebruik kunnen maken van die opleiding, met name de bijscholingsprogramma's buiten en/of binnen de werktijd die een kwalificatie opleveren. In het voorstel voor het actieprogramma dient rekening te worden gehouden met de mogelijkheden die worden geboden door de structuurfondsen, inzonderheid door het Europees Sociaal Fonds alsmede door het Comett- en het Eurotecnet-programma. III. De Raad verzoekt de Commissie hem uiterlijk drie jaar na de aanneming van deze resolutie een verslag voor te leggen over de tenuitvoerlegging daarvan.",
  "source": "EUR LEX"
}