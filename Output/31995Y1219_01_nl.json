{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995Y1219(01):NL:HTML\">",
  "content": "EUR-Lex - 31995Y1219(01) - NL Avis juridique important | 31995Y1219(01) Resolutie van de Raad van 27 november 1995 over de verbetering van het concurrentievermogen van de Europese machinebouwindustrie Publicatieblad Nr. C 341 van 19/12/1995 blz. 0001 - 0002 RESOLUTIE VAN DE RAAD van 27 november 1995 over de verbetering van het concurrentievermogen van de Europese machinebouwindustrie (95/C 341/01) DE RAAD VAN DE EUROPESE UNIE, Gezien de mededeling van de Commissie over het Beleid inzake het concurrentievermogen van de Europese Unie op industriegebied van 19 september 1994; Herinnerend aan zijn resolutie van 21 november 1994 ter versterking van het concurrentievermogen van de industrie van de Gemeenschap (1) en aan zijn conclusies van 7 april 1995 over het industriële concurrentievermogen; Overwegende dat de machinebouwindustrie wegens haar hoge produktie en haar belangrijke bijdrage tot het handelsoverschot en de werkgelegenheid van groot belang is voor de economie van de Gemeenschap, met name voor het midden- en kleinbedrijf (MKB); dat er een cruciale band bestaat tussen de machinebouwindustrie, als voornaamste leverancier van kapitaalgoederen, en alle grote leveranciers en afnemers in de verwerkende industrie; Overwegende dat het industriële beleid van de Gemeenschap in het bijzonder tot doel heeft, ertoe bij te dragen dat het concurrentievermogen van de industrie van de Gemeenschap op de lange termijn wordt verbeterd, de werkloosheid wordt teruggedrongen en duurzame groei wordt verzekerd; dat daarom ook ten behoeve van de machinebouwindustrie horizontale maatregelen moeten worden toegepast, NEEMT DE VOLGENDE RESOLUTIE AAN: DE RAAD I NEEMT MET BELANGSTELLING KENNIS VAN: a) de mededeling van de Commissie van 9 november 1994 betreffende de \"Verbetering van het concurrentievermogen van de Europese machinebouwindustrie\"; b) het voornemen van de Commissie om een actieplan in te dienen betreffende de verspreiding en uitvoering van deze mededeling; II VERZOEKT DE LID-STATEN, ONVERMINDERD HET SUBSIDIARITEITSBEGINSEL, a) een stabiel macro-economisch beleid te voeren als de beste manier om een gunstig bedrijfsklimaat te scheppen voor machinebouwondernemingen, en de Europese Unie aantrekkelijk te houden als vestigingsplaats voor fabrikanten van machines en produktieapparatuur; b) de nodige inspanningen te leveren op het gebied van convergentie, omdat dit een essentiële voorwaarde is voor de invoering van de ene munt, die een duurzame oplossing zal bieden voor de onrust op de valutamarkten; c) immateriële en materiële investeringen aan te moedigen via geschikte instrumenten, zonder dat aan de bestaande mededingingsregels wordt geraakt; d) onderzoek en ontwikkeling met passende instrumenten aan te moedigen, zonder aan de bestaande mededingingsregels te raken; e) door te gaan met het opbouwen van een secundaire markt voor risicodragend kapitaal, in het bijzonder voor het MKB; f) de opleiding in de machinebouwkunde te verbeteren, teneinde te voldoen aan de behoeften van de industrie en indien nodig de capaciteit daarvan uit te breiden; g) met inachtneming van de mededingingsregels initiatieven te steunen voor samenwerking op basis van het gemeenschappelijk belang van de machinebouwondernemingen; h) de markt goed te volgen om een geharmoniseerde, coherente toepassing te garanderen van de machinerichtlijn en andere richtlijnen betreffende de machinebouwkunde; de nog bestaande nationale regelingen die geen omzetting zijn van bovengenoemde richtlijnen, te herzien en daarbij te zorgen voor afdoende bescherming op het gebied van veiligheid en gezondheid, en het vrije verkeer van goederen te verzekeren; i) bijzondere aandacht te schenken aan het MKB bij alle nationale beleidsmaatregelen met betrekking tot de machinebouwindustrie en aanverwante industrieën, en deze gemakkelijker toegankelijk te maken voor het MKB; j) meer inspanningen te leveren om de bestaande voorschriften betreffende overheidssteun strikt na te leven; III VERZOEKT DE COMMISSIE a) rekening te houden met de behoeften van de machinebouwindustrie op het gebied van onderzoek en technologische ontwikkeling bij de tenuitvoerlegging van het vierde kaderprogramma en de voorbereiding van toekomstige kaderprogamma's, met name voor wat betreft de specifieke programma's betreffende ICT en IMT; CRAFT en soortgelijke technologische stimuli uit te breiden tot het MKB; b) via het LEONARDO-programma, aanpassing aan de industriële verandering, heropneming in het arbeidsproces, opleiding op bedrijfs- en nationaal niveau, uitwisselingen van jongeren uit het leerlingenwezen en samenwerking tussen de opleidingsschema's inzake machinebouw in de verschillende Lid-Staten te bevorderen; c) de machinebouwindustrie het voor de werking van de interne markt nodige wettelijke kader te verschaffen, door onder meer een versnelde toepassing van het strategisch programma ter optimalisering van de voordelen van de interne markt; d) de mechanismen inzake de controle op overheidssteun doorzichtiger en homogener te maken; e) bij te dragen tot de opheffing van belemmeringen voor industriële samenwerking op het gebied van de machinebouw, en daarbij industriële initiatieven op groeimarkten te bevorderen; f) zich nog meer te beijveren opdat de Europese uitvoerders van machines een eerlijke toegang krijgen tot buitenlandse markten; g) het geïntegreerde programma ten behoeve van het MKB en de ambachtelijke sector ten uitvoer te leggen en daarbij rekening te houden met de behoeften van de machinebouwsector; IV STELT VAST DAT HET IN DE EERSTE PLAATS OP DE WEG VAN HET BEDRIJFSLEVEN LIGT, ZIJN CONCURRENTIEVERMOGEN TE VERBETEREN, EN VERZOEKT a) de machinebouwindustrie, in het bijzonder het MKB, de industriële samenwerking te versterken, zowel tussen ondernemingen in de Gemeenschap als tussen deze ondernemingen en bedrijven in derde landen, zowel binnen de machinebouw als met de leveranciers en afnemers in de industrie, met speciale aandacht voor de onderdelensector; b) de industrie de uitgaven voor onderzoek en ontwikkeling volgens haar financiële mogelijkheden te verhogen; c) de dienstensector zijn aanbod aan de industrie te verbeteren; de machinebouwbedrijven zouden in het bijzonder gebaat zijn bij verbeteringen van de financiering (banken), verzekeringen (verzekeringsmaatschappijen), automatisering (leveranciers van gegevensverwerkende en telecommunicatie-apparatuur), onderzoek (universiteiten, laboratoria), studies (projectmanagers, consultants), ontwerpen (industriële ontwerpers) kwaliteit (certificeringsinstanties), beroepsopleiding (opleidingscentra) en marketing in het buitenland (agenten, dealers, enz.); d) de sociale partners een dialoog aan te gaan over met werkgelegenheid - vooral in het MKB - en het concurrentievermogen samenhangende onderwerpen zoals produktiviteit, opleiding en werkpraktijken; e) de Europese normalisatie-instellingen versneld geharmoniseerde normen op te stellen, vooral voor de uitvoering van de machinerichtlijn; f) de machinebouwbedrijven hun aanwezigheid op markten met een aanzienlijk groeipotentieel op lange termijn te versterken; g) de machinebouwbedrijven om kwaliteitsverbetering, zuinige produktie- en milieubeschermende technologieën te zien als nieuwe bedrijfskansen; V VERKLAART VOORNEMENS TE ZIJN: in de tweede helft van 1996, op basis van een door de Commissie in te dienen verslag, de balans op te maken van de verspreiding en toepassing van de maatregelen die in deze resolutie worden genoemd. (1) PB nr. C 343 van 6. 12. 1994, blz. 1.",
  "source": "EUR LEX"
}