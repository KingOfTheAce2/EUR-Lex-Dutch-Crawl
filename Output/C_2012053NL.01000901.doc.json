{
  "url": "http://www.w3.org/1999/xhtml\">",
  "content": "C_2012053NL.01000901.xml 23.2.2012 NL Publicatieblad van de Europese Unie C 53/9 BESLUIT VAN DE COMMISSIE van 21 februari 2012 tot oprichting van de deskundigengroep inzake EU-strafrechtbeleid 2012/C 53/05 DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) Overeenkomstig artikel 67, lid 3, van het Verdrag streeft de Unie ernaar een hoog niveau van veiligheid te waarborgen, door middel van maatregelen ter voorkoming en bestrijding van criminaliteit en, zo nodig, door de onderlinge aanpassing van de strafwetgevingen. (2) In de mededeling van de Commissie aan het Europees Parlement, de Raad en het Europees Economisch en Sociaal Comité van 20 september 2011„Werken aan een strafrechtbeleid van de EU — de effectieve uitvoering van EU-beleid waarborgen door middel van strafrecht” ( 1 ) wordt het belang benadrukt van de ontwikkeling van een coherent en consistent EU-strafrechtbeleid, dat door besprekingen in een deskundigengroep dient te worden ondersteund. (3) Bijgevolg dient een deskundigengroep op het gebied van EU-strafrecht te worden opgericht en dienen de taken en de structuur daarvan te worden vastgesteld. (4) De groep dient de Commissie te helpen bij de ontwikkeling van een EU-strafrechtbeleid en haar te adviseren over alle verwante kwesties. De groep dient ook advies te verstrekken over het verzamelen van feitenmateriaal om te beoordelen of maatregelen op het gebied van EU-strafrecht nodig zijn voor een doeltreffende uitvoering van beleid van de Unie. (5) De groep dient te bestaan uit maximaal twintig hooggekwalificeerde deskundigen, die op persoonlijke titel worden benoemd, en evenwichtig te zijn samengesteld wat betreft de professionele achtergrond en geografische regio's. (6) De ambtstermijn van de leden van de groep dient drie jaar te zijn en dient te kunnen worden verlengd. (7) Er dienen voorschriften inzake de openbaarmaking van informatie door de leden van de groep te worden vastgesteld. (8) Persoonsgegevens over leden van de groep dienen te worden verwerkt overeenkomstig Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 2 ) , HEEFT HET VOLGENDE BESLUIT VASTGESTELD: Artikel 1 Voorwerp Er wordt een deskundigengroep inzake EU-strafrechtbeleid opgericht (hierna „de groep” genoemd). Artikel 2 Taken De groep heeft tot taak de Commissie te adviseren over het materieel strafrecht in het kader van de ontwikkeling van een EU-strafrechtbeleid. Dit omvat met name advies over alle juridische kwesties die in dit verband aan de orde kunnen komen alsook het verzamelen van feitenmateriaal om te beoordelen of maatregelen op het gebied van EU-strafrecht nodig zijn voor een doeltreffende uitvoering van beleid van de Unie, zulks in overleg met de bestaande deskundigengroepen op de betrokken beleidsgebieden. Artikel 3 Raadpleging De Commissie kan de groep om advies vragen over alle aangelegenheden die met de ontwikkeling van een EU-strafrechtbeleid verband houden. Artikel 4 Samenstelling — Benoeming 1.   De groep bestaat uit maximaal twintig leden. De leden worden op persoonlijke titel benoemd. 2.   De leden worden door de directeur-generaal van DG Justitie benoemd uit deskundigen met een bijzondere bekwaamheid op het gebied van strafrecht. Bij het selectieproces wordt ernaar gestreefd een hoog niveau van deskundigheid te waarborgen en, voor zover mogelijk, een evenwichtige verdeling qua deskundigheidsterreinen, geografische herkomst en geslacht, rekening houdend met de specifieke taken van de deskundigengroep en de vereiste expertise. 3.   De groep omvat deskundigen uit wetenschappelijke en onderzoeksinstellingen en juridische beroepsbeoefenaars. 4.   De leden worden op persoonlijke titel benoemd voor een termijn van drie jaar. Door het lidmaatschap van de groep te aanvaarden, verbinden de leden zich ertoe onafhankelijk en in het openbaar belang te handelen. In het geval van een belangenconflict, kunnen de diensten van de Commissie de betrokken deskundige van de groep of een bepaalde bijeenkomst uitsluiten of besluiten dat deze deskundige niet deelneemt aan de bespreking van de betrokken agendapunten. De leden van de groep blijven in functie tot zij worden vervangen of tot hun ambtstermijn afloopt. Hun ambtstermijn kan worden verlengd. 5.   Leden die geen effectieve bijdrage aan de besprekingen van de groep meer kunnen leveren, hun ontslag indienen of niet voldoen aan de voorwaarden van lid 3 van dit artikel of van artikel 339 van het Verdrag, kunnen voor de verdere duur van hun ambtstermijn worden vervangen. 6.   De namen van de leden van de groep worden bekendgemaakt in het register van de deskundigengroepen en andere adviesorganen van de Commissie (hierna „het register” genoemd) en op de website van het directoraat-generaal Justitie. Persoonsgegevens van de leden worden verzameld, verwerkt en bekendgemaakt conform Verordening (EG) nr. 45/2001. Artikel 5 Werkwijze 1.   De groep wordt voorgezeten door een vertegenwoordiger van de Commissie. 2.   Met instemming van de Commissie kunnen subgroepen worden opgericht om specifieke kwesties te onderzoeken op basis van een door de groep opgesteld mandaat. Deze subgroepen worden ontbonden zodra hun mandaat is vervuld. 3.   De vertegenwoordiger van de Commissie kan gastdeskundigen met een specifieke bekwaamheid op het gebied van een geagendeerd onderwerp vragen om op ad-hocbasis deel te nemen aan de werkzaamheden van de groep of subgroep. Ook kan de vertegenwoordiger van de Commissie de status van waarnemer toekennen aan personen of organisaties als bedoeld in voorschrift 8, punt 3, van de horizontale voorschriften voor deskundigengroepen en kandidaat-lidstaten. 4.   De leden van de groep, alsook gastdeskundigen en waarnemers, voldoen aan de bij de Verdragen en de uitvoeringsregels ervan vastgestelde verplichtingen tot geheimhouding alsook aan de veiligheidsvoorschriften van de Commissie betreffende de bescherming van gerubriceerde EU-informatie die zijn neergelegd in de bijlage bij Besluit 2001/844/EG, EGKS, Euratom van de Commissie ( 3 ) . Bij niet-nakoming van deze verplichtingen kan de Commissie passende maatregelen nemen. 5.   De Commissie verzorgt het secretariaat voor de groep. 6.   De groep kan haar reglement van orde vaststellen op basis van het standaardreglement van orde voor deskundigengroepen. 7.   De Commissie publiceert relevante informatie over de activiteiten van de groep door deze op te nemen in het register of via een link van het register naar een specifieke website. Artikel 6 Kosten van de vergaderingen 1.   Deelnemers aan de werkzaamheden van de groep ontvangen geen bezoldiging voor de diensten die zij verrichten. 2.   De reis- en verblijfkosten van de leden in verband met de werkzaamheden van de groep worden door de Commissie vergoed overeenkomstig de desbetreffende voorschriften van de Commissie. 3.   Deze kosten worden vergoed voor zover de middelen die volgens de jaarlijkse toewijzingsprocedure zijn toegekend, hiervoor volstaan. Artikel 7 Inwerkingtreding Dit besluit treedt in werking op de dag van zijn bekendmaking in het Publicatieblad van de Europese Unie . Gedaan te Brussel, 21 februari 2012. Voor de Commissie Viviane REDING Vicevoorzitster ( 1 ) COM(2011) 573 definitief. ( 2 ) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( PB L 8 van 12.1.2001, blz. 1 ). ( 3 ) Besluit van de Commissie van 29 november 2001 tot wijziging van haar reglement van orde ( PB L 317 van 3.12.2001, blz. 1 ).",
  "source": "EUR LEX"
}