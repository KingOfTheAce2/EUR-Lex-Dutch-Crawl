{
  "url": "http://www.w3.org/1999/xhtml\">",
  "content": "LI2021071NL.01000601.xml 2.3.2021 NL Publicatieblad van de Europese Unie LI 71/6 BESLUIT (GBVB) 2021/372 VAN DE RAAD van 2 maart 2021 tot wijziging van Besluit (GBVB) 2020/1999 betreffende beperkende maatregelen tegen ernstige schendingen van de mensenrechten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit (GBVB) 2020/1999 van de Raad van 7 december 2020 betreffende beperkende maatregelen tegen ernstige schendingen van de mensenrechten ( 1 ) , en met name artikel 5, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 7 december 2020 heeft de Raad Besluit (GBVB) 2020/1999 vastgesteld. (2) Op 18 januari 2021 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin hij veroordeelt dat de Russische oppositiepoliticus Alexei Navalny na zijn terugkeer naar Moskou op 17 januari 2021 van zijn vrijheid is benomen, en oproept hem onmiddellijk vrij te laten. (3) Op 22 februari 2021 heeft de Raad Buitenlandse Zaken besloten werk te maken van toekomstige beperkende maatregelen naar aanleiding van ernstige schendingen van de mensenrechten. (4) In deze context en gezien de aanhoudende, ernstige schendingen van de mensenrechten in Rusland moeten vier personen op de lijst van aan beperkende maatregelen onderworpen natuurlijke personen en rechtspersonen, entiteiten en lichamen, in de bijlage bij Besluit (GBVB) 2020/1999 worden geplaatst. (5) Besluit (GBVB) 2020/1999 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2020/1999 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 2 maart 2021. Voor de Raad De voorzitster A. P. ZACARIAS ( 1 ) PB L 410 I van 7.12.2020, blz. 13 . BIJLAGE De volgende vermeldingen worden op de lijst van natuurlijke personen in de bijlage bij Besluit (GBVB) 2020/1999 onder afdeling A (“Natuurlijke personen”) geplaatst: Namen (Engelse transliteratie van Russische spelling) Namen (Russische spelling) Identificatiegegevens Motivering voor plaatsing op de lijst Datum van plaatsing op de lijst “1. Alexander (Alexandr) Petrovich KALASHNIKOV Aлександр Петрович КАЛАШНИКОВ Functie(s): directeur van de Russische federale dienst penitentiaire inrichtingen (FSIN) Geboortedatum: 27.1.1964 Geboorteplaats: Tatarsk, Novosibirsk Regio/Oblast, Russische Socialistische Federatieve Sovjetrepubliek (nu de Russische Federatie) Nationaliteit: Russisch Geslacht: mannelijk Alexander Kalashnikov is sinds 8 oktober 2019 de directeur van de Russische federale dienst penitentiaire inrichtingen (FSIN). In die functie houdt hij toezicht op alle werkzaamheden van de FSIN. In zijn hoedanigheid van directeur van de FSIN is hij verantwoordelijk voor ernstige schendingen van de mensenrechten in Rusland, waaronder willekeurige arrestaties en detenties. In het geval van Alexei Navalny, terwijl de heer Navalny aan het herstellen was in Duitsland (september 2020 - januari 2021) na zijn vergiftiging met een neurotoxisch middel van de novitsjokgroep, eiste de FSIN op 28 december 2020 dat hij onmiddellijk voor een reclasseringsambtenaar zou verschijnen of anders een gevangenisstraf zou moeten ondergaan wegens het schenden van een voorwaardelijke straf in het kader van een veroordeling wegens fraude. Het Europees Hof voor de Rechten van de Mens had in 2018 geoordeeld dat die veroordeling wegens fraude willekeurig en oneerlijk was. Op 17 januari 2021 hebben ambtenaren van de FSIN, op bevel van Alexander Kalashnikov, Alexei Navalny bij zijn aankomst op de luchthaven van Moskou in hechtenis genomen. De arrestatie van Alexei Navalny is gebaseerd op een beslissing van de rechtbank van Chimki, die uitspraak deed op verzoek van de FSIN. Eind december 2020 had de FSIN reeds gevraagd dat een rechtbank de voorwaardelijke straf van Alexei Navalny zou omzetten in een gevangenisstraf. Op 17 februari 2021 gelastte het Europees Hof voor de Rechten van de Mens de regering van de Russische Federatie om Alexei Navalny vrij te laten. 2 maart 2021 2. Alexander (Alexandr) Ivanovich BASTRYKIN Алексaндр Ивaнович БАСТРЫКИН Functie(s): voorzitter van de onderzoekscommissie van de Russische federatie Geboortedatum: 27.8.1953 Geboorteplaats: Pskov, Russische Socialistische Federatieve Sovjetrepubliek (nu de Russische Federatie) Nationaliteit: Russisch Geslacht: mannelijk Alexander Bastrykin is sinds januari 2011 voorzitter van de onderzoekscommissie van de Russische Federatie (de “commissie”) (en waarnemend voorzitter van oktober tot en met december 2010). In die functie houdt hij toezicht op alle werkzaamheden van de commissie. Officieel wordt de commissie voorgezeten door de Russische president. In zijn hoedanigheid van voorzitter van de commissie is Alexander Bastrykin verantwoordelijk voor ernstige schendingen van de mensenrechten in Rusland, waaronder willekeurige arrestaties en detenties. Alexander Bastrykin is verantwoordelijk voor de wijdverspreide en systematische repressieve campagnes van de commissie tegen de Russische oppositie, met name haar leden, tegen wie onderzoeken worden gevoerd. Op 29 december 2020 opende de commissie een onderzoek tegen oppositieleider Alexei Navalny en beschuldigde hem van grootschalige fraude. Alexei Navalny en anderen publiceerden artikels over het Tsjechische vastgoedbedrijf LAW Bohemia, waarvan Alexander Bastrykin in de jaren 2000 eigenaar was. 2 maart 2021 3. Igor Viktorovich KRASNOV Игорь Викторович КРАСНОВ Functie(s): procureur-generaal van de Russische Federatie Geboortedatum: 24.12.1975 Geboorteplaats: Arkhangelsk, Russische Socialistische Federatieve Sovjetrepubliek (nu de Russische Federatie) Nationaliteit: Russisch Geslacht: mannelijk Igor Krasnov is sinds 22 januari 2020 procureur-generaal van de Russische Federatie en is de voormalige vicevoorzitter van de onderzoekscommissie van de Russische Federatie. In zijn functie van procureur-generaal heeft hij de leiding over de openbare ministeries in de Russische Federatie, de bijzondere openbare ministeries en het militair openbaar ministerie. In zijn hoedanigheid van procureur-generaal is hij verantwoordelijk voor ernstige schendingen van de mensenrechten, waaronder de willekeurige detentie van demonstranten, en voor de wijdverspreide en systematische repressie van de vrijheid van vreedzame vergadering en vereniging en de vrijheid van mening en meningsuiting In de aanloop naar de protesten van 23 januari 2021 waarschuwde de dienst van de procureur-generaal dat deelnemers verantwoordelijk zouden worden gesteld. Daarnaast verzocht de dienst van de procureur-generaal de federale dienst voor toezicht op communicatie, informatietechnologie en massacommunicatie (Roskomnadzor) om beperking van de toegang tot websites en socialenetwerkaccounts van de oppositie die informatie over geplande bijeenkomsten van de medestanders van Alexei Navalny bevatten. Op 29 januari 2021 vroeg de dienst van de procureur-generaal Roskomnadzor opnieuw de toegang tot websites en sociale-netwerkaccounts van de oppositie te beperken, ditmaal in de aanloop naar de pro-Navalny-protesten van 30 en 31 januari 2021. Er werden waarschuwingen verstuurd naar internetbedrijven (Facebook, TikTok, Twitter, Google, Mail.ru Group). De dienst van de procureur-generaal kondigde ook aan dat de deelnemers aan deze demonstraties zouden worden vervolgd. Het Openbaar Ministerie steunde het verzoek van de Russische federale dienst penitentiaire inrichtingen (FSIN) om de voorwaardelijke straf die aan Alexei Navalny was opgelegd in een zaak van vermeende fraude om te zetten in een gevangenisstraf. Ondanks het feit dat zijn veroordeling in die zaak door het Europees Hof voor de Rechten van de Mens in 2018 willekeurig en oneerlijk was bevonden, werd Alexei Navalny na zijn aankomst op de luchthaven van Moskou op 17 januari 2021 gearresteerd. 2 maart 2021 4. Viktor Vasilievich (Vasilyevich) ZOLOTOV Виктор Васильевич ЗОЛОТОВ Functie(s): directeur van de federale dienst van de troepen van de nationale garde van de Russische Federatie (Rosgvardia) Geboortedatum: 27.1.1954 Geboorteplaats: Sasovo, Russische Socialistische Federatieve Sovjetrepubliek (nu de Russische Federatie) Nationaliteit: Russisch Geslacht: mannelijk Viktor Zolotov is sinds 5 april 2016 directeur van de federale dienst van de troepen van de nationale garde van de Russische Federatie (Rosgvardia) en, bijgevolg, opperbevelhebber van de troepen van de nationale garde van de Russische Federatie en bevelhebber van OMON — de in Rosgvardia geïntegreerde mobiele eenheid voor bijzondere doelen. In die functie houdt hij toezicht op alle werkzaamheden van de troepen van Rosgvardia en OMON. In zijn hoedanigheid van directeur van Rosgvardia is hij verantwoordelijk voor ernstige schendingen van de mensenrechten in Rusland, waaronder willekeurige arrestaties en detenties en systematische en wijdverspreide schendingen van de vrijheid van vreedzame vergadering en vereniging, met name door protesten en demonstraties met geweld neer te slaan. De Rosgvardia werd ingezet om de pro-Navalny-demonstraties van 23 januari 2021 de kop in te drukken, waarbij volgens meldingen vele agenten van OMON en de nationale garde wreed en gewelddadig optraden tegen de demonstranten. De veiligheidstroepen gedroegen zich agressief tegen tientallen journalisten, onder wie Kristina Safronova, correspondent van Meduza, die geslagen werd door een agent van de OMON, en Yelizaveta Kirpanova, journalist van de Novaya Gazeta, die tot bloedens toe met een wapenstok op het hoofd werd geslagen. De veiligheidstroepen namen meer dan driehonderd minderjarigen in hechtenis. 2 maart 2021”",
  "source": "EUR LEX"
}