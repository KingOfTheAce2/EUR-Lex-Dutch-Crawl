{
  "url": "http://www.w3.org/1999/xhtml\">",
  "content": "L_202500638NL.000101.fmx.xml Publicatieblad van de Europese Unie NL L-serie 2025/638 28.3.2025 UITVOERINGSBESLUIT (EU) 2025/638 VAN DE COMMISSIE van 25 maart 2025 tot vaststelling van bepaalde noodmaatregelen in verband met infectie met het virus van de pest bij kleine herkauwers (“peste des petits ruminants”) in Roemenië en tot intrekking van Uitvoeringsbesluit (EU) 2025/525 (Kennisgeving geschied onder nummer C(2025) 1939) (Slechts de tekst in de Roemeense taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 259, lid 1, Overwegende hetgeen volgt: (1) Infectie met het virus van de pest bij kleine herkauwers (“peste des petits ruminants”) is een infectieuze ziekte bij geiten en schapen die ernstige gevolgen kan hebben voor de betrokken dierpopulatie en de rentabiliteit van de landbouw, en die de verplaatsingen van zendingen van die dieren en producten daarvan binnen de Unie en de uitvoer naar derde landen kan verstoren. (2) Bij een uitbraak van infectie met het virus van de pest bij kleine herkauwers (“peste des petits ruminants”) bij geiten of schapen bestaat een ernstig risico op verspreiding van die ziekte naar andere inrichtingen waar geiten of schapen worden gehouden. (3) Gedelegeerde Verordening (EU) 2020/687 van de Commissie ( 2 ) vormt een aanvulling op de regels voor de bestrijding van de in de lijst opgenomen ziekten als bedoeld in artikel 9, lid 1, punten a), b) en c), van Verordening (EU) 2016/429 en gedefinieerd als ziekten van categorieën A, B en C in Uitvoeringsverordening (EU) 2018/1882 van de Commissie ( 3 ) . Met name voorzien de artikelen 21 en 22 van Gedelegeerde Verordening (EU) 2020/687 in de instelling van een beperkingszone in geval van een uitbraak van een ziekte van categorie A, waaronder infectie met het virus van de pest bij kleine herkauwers (“peste des petits ruminants”), en in de instelling van bepaalde maatregelen die in die beperkingszone moeten worden toegepast. Bovendien bepaalt artikel 21, lid 1, van die gedelegeerde verordening dat de beperkingszone een beschermingszone, een bewakingszone en, indien nodig, extra beperkingszones rond of naast de beschermings- en bewakingszones omvat. (4) Uitvoeringsbesluit (EU) 2025/525 van de Commissie ( 4 ) is vastgesteld uit hoofde van Verordening (EU) 2016/429 en bevat bepaalde noodmaatregelen in verband met infectie met het virus van de pest bij kleine herkauwers (“peste des petits ruminants”) in Roemenië naar aanleiding van een bevestigde uitbraak in Bihor. Meer in het bijzonder is in Uitvoeringsbesluit (EU) 2025/525 bepaald dat de door Roemenië overeenkomstig Gedelegeerde Verordening (EU) 2020/687 in te stellen beschermings-, bewakings- en extra beperkingszones naar aanleiding van die uitbraak ten minste de gebieden moeten omvatten die in de lijst van de bijlage bij dat uitvoeringsbesluit zijn opgenomen. (5) Na de vaststelling van Uitvoeringsbesluit (EU) 2025/525 heeft Roemenië de Commissie geactualiseerde informatie verstrekt over de datum van ruiming en de voltooiing van de voorlopige reiniging en ontsmetting naar aanleiding van de uitbraak in het district Bihor. (6) Om de verspreiding van de ziekte te beheersen en te voorkomen dat de handel in de Unie onnodig wordt verstoord of dat derde landen ongerechtvaardigde handelsbelemmeringen opwerpen, moet spoedig op het niveau van de Unie worden bepaald welke gebieden als beperkingszone voor infectie met het virus van de pest bij kleine herkauwers (“peste des petits ruminants”) in Roemenië, die beschermings- en bewakingszones alsmede een extra beperkingszone moet omvatten, worden aangewezen, overeenkomstig artikel 21 van Gedelegeerde Verordening (EU) 2020/687. (7) In de huidige epidemiologische situatie is er een hoog risico van verdere verspreiding van het virus van de pest bij kleine herkauwers (“peste des petits ruminants”) binnen Roemenië en naar de rest van de Unie, met name omdat, volgens de door Roemenië verstrekte informatie, dit een terugkeer van die ziekte is in een gebied dat nooit eerder is getroffen, meer dan vijf maanden sinds de laatste gemelde uitbraak in Roemenië en meer dan twee maanden sinds de opheffing van alle beperkende maatregelen in verband met die ziekte in die lidstaat, met zeer weinig informatie over de oorsprong van de uitbraak en de mogelijke verspreiding ervan tussen de uitbraken, waaruit blijkt dat de ziekte mogelijk al in meerdere gebieden van Roemenië is verspreid, onopgemerkt en zonder beperkende maatregelen om de verspreiding ervan te voorkomen of te vertragen. (8) De omvang van de beschermings-, bewakings- en extra beperkingszones en de geldigheidsduur van de binnen die zones toe te passen maatregelen, als uiteengezet in dit besluit, moeten worden gebaseerd op de criteria van artikel 64, lid 1, van Verordening (EU) 2016/429 en de regels van Gedelegeerde Verordening (EU) 2020/687, en op de epidemiologische situatie ten aanzien van infectie met het virus van de pest bij kleine herkauwers (“peste des petits ruminants”) in de door die ziekte getroffen gebieden en de algemene epidemiologische situatie in Roemenië, alsmede het risiconiveau ten aanzien van de verdere verspreiding van die ziekte. Voor de duur van de maatregelen wordt ook rekening gehouden met de internationale normen van de Gezondheidscode voor landdieren van de Wereldorganisatie voor diergezondheid (WOAH). (9) Gezien de ernst en de urgentie van de situatie en om de verspreiding van de ziekte doeltreffend te beperken, moet ervoor worden gezorgd dat er geen geiten en schapen van de beschermings-, bewakings- en extra beperkingszones naar bestemmingen buiten de externe perimeter van de extra beperkingszone worden verplaatst, en moeten afwijkingen van het verbod op dergelijke verplaatsen overeenkomstig Gedelegeerde Verordening (EU) 2020/687 gedurende een bepaalde periode worden uitgesloten. (10) Gezien de onzekerheid en het gebrek aan informatie over de huidige epidemiologische situatie, waarin infectie met het virus van de pest bij kleine herkauwers (“peste des petits ruminants”) onverwacht opnieuw is opgedoken, meer dan vier maanden nadat de ziekte in Roemenië was uitgeroeid, is het bovendien noodzakelijk verplaatsingen van schapen en geiten van het gehele grondgebied van Roemenië naar andere lidstaten gedurende een bepaalde periode te verbieden. (11) Gezien de epidemiologische situatie moeten ook de gebieden van Roemenië worden aangewezen waar, voor een bepaalde periode na het verstrijken van de maatregelen die in alle beschermings- en bewakingszones gelden, aanvullende maatregelen moeten gelden die vergelijkbaar zijn met de maatregelen die van toepassing zijn in extra beperkingszones overeenkomstig Gedelegeerde Verordening (EU) 2020/687, en waar de verplaatsing van schapen en geiten buiten de externe perimeters van die gebieden niet mag worden toegestaan. (12) Gezien de urgentie van de epidemiologische situatie in de Unie wat de verspreiding van infectie met het virus van de pest bij kleine herkauwers (“peste des petits ruminants”) betreft en de noodzaak om de verspreiding van de ziekte vanuit de getroffen inrichtingen in Roemenië naar andere delen van die lidstaat of naar andere lidstaten te voorkomen, moeten de in dit uitvoeringsbesluit vastgestelde maatregelen zo spoedig mogelijk van toepassing worden. (13) Uitvoeringsbesluit (EU) 2025/525 moet worden ingetrokken. (14) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Roemenië stelt overeenkomstig artikel 21 van Gedelegeerde Verordening (EU) 2020/687 onmiddellijk een beperkingszone in die zowel beschermings- als bewakingszones, alsook een extra beperkingszone omvat en die ten minste de in bijlage I vermelde gebieden bestrijkt. Daarnaast zorgt Roemenië ervoor dat: a) de maatregelen die in de in bijlage I vermelde beschermings-, bewakings- en extra beperkingszones moeten worden toegepast, ten minste tot en met de in die bijlage vermelde data van kracht blijven; b) verplaatsingen van geiten en schapen uit de in bijlage I vermelde beschermings-, bewakings- en extra beperkingszones naar een bestemming buiten de externe perimeter van de extra beperkingszone als bedoeld in deel B van bijlage I, verboden zijn tot de voor elke zone in die bijlage vermelde data, en c) verplaatsingen van geiten en schapen vanuit het gehele grondgebied van Roemenië naar een bestemming in een andere lidstaat tot 9 juni 2025 worden verboden. Artikel 2 Roemenië past de maatregelen die van toepassing zijn op extra beperkingszones, zoals bepaald in Gedelegeerde Verordening (EU) 2020/687, toe in het in bijlage II bij dit besluit opgenomen gebied en volgens de in die bijlage vermelde data. Verplaatsingen van geiten en schapen uit de in bijlage II bij dit besluit vermelde gebieden naar een bestemming buiten de externe perimeter van deze gebieden zijn verboden tot de voor elk gebied in die bijlage vermelde data. Artikel 3 Uitvoeringsbesluit (EU) 2025/525 wordt ingetrokken. Artikel 4 Dit besluit is gericht tot Roemenië. Gedaan te Brussel, 25 maart 2025. Voor de Commissie Olivér VÁRHELYI Lid van de Commissie ( 1 ) PB L 84 van 31.3.2016, blz. 1 , ELI: http://data.europa.eu/eli/reg/2016/429/oj . ( 2 ) Gedelegeerde Verordening (EU) 2020/687 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat regels voor de preventie en bestrijding van bepaalde in de lijst opgenomen ziekten betreft ( PB L 174 van 3.6.2020, blz. 64 , ELI: http://data.europa.eu/eli/reg_del/2020/687/oj ). ( 3 ) Uitvoeringsverordening (EU) 2018/1882 van de Commissie van 3 december 2018 betreffende de toepassing, op de categorieën in de lijst opgenomen ziekten, van bepaalde regels voor de preventie en bestrijding van ziekten en tot vaststelling van een lijst van soorten en groepen soorten die een aanzienlijk risico vormen in verband met de verspreiding van die ziekten ( PB L 308 van 4.12.2018, blz. 21 , ELI: http://data.europa.eu/eli/reg_impl/2018/1882/oj ). ( 4 ) Uitvoeringsbesluit (EU) 2025/525 van de Commissie van 14 maart 2025 tot vaststelling van bepaalde tijdelijke noodmaatregelen in verband met infectie met het virus van de pest bij kleine herkauwers (“peste des petits ruminants”) in Roemenië ( PB L, 2025/525, 17.3.2025, ELI: http://data.europa.eu/eli/dec_impl/2025/525/oj ). BIJLAGE I Deel A: Rond de bevestigde uitbraak ingestelde beschermings- en bewakingszones Land Administratieve zone en ADIS-referentienummer van de uitbraak Als beschermings- en bewakingszone afgebakende gebieden als bedoeld in artikel 1 Datum einde geldigheid Roemenië District Bihor RO-PPR-2025-00001 Protection zone: The communes of Cefa, Gepiu, Husasău de Tinca, Mădăras, Nojorid and Sânnicolau Român 1.4.2025 Surveillance zone: The communes of Batăr, Biharia, Borș, Cetariu, Ciumeghiu, Girișu de Criș, Hidișelu de Sus, Holod, Lăzăreni, Oradea, Oșorhei, Paleu, Salonta, Sânmartin, Sântandrei, Tinca, Toboliu and Tulca 10.4.2025 Surveillance zone: The communes of Cefa, Gepiu, Husasău de Tinca, Mădăras, Nojorid and Sânnicolau Român 2.4.2025-10.4.2025 Deel B: Extra beperkingszone Land Administratief gebied Als extra beperkingszone afgebakende gebieden als bedoeld in artikel 1 Datum einde geldigheid Roemenië District Bihor The entire territory of Bihor county excluding the areas contained in any protection or surveillance zone 10.4.2025 District Arad The entire territory of Arad county 10.4.2025 BIJLAGE II Land Administratief gebie In artikel 2 bedoelde gebieden Datum einde geldigheid Roemenië District Bihor The entire territory of Bihor county 11.4.2025-10.5.2025 District Arad The entire territory of Arad county 11.4.2025-10.5.2025 ELI: http://data.europa.eu/eli/dec_impl/2025/638/oj ISSN 1977-0758 (electronic edition)",
  "source": "EUR LEX"
}