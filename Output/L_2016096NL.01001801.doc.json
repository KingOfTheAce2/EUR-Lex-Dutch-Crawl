{
  "url": "http://www.w3.org/1999/xhtml\">",
  "content": "L_2016096NL.01001801.xml 12.4.2016 NL Publicatieblad van de Europese Unie L 96/18 GEDELEGEERDE VERORDENING (EU) 2016/558 VAN DE COMMISSIE van 11 april 2016 waarbij toestemming wordt verleend voor overeenkomsten en besluiten van coöperaties en andere vormen van producentenorganisaties in de sector melk en zuivelproducten die betrekking hebben op productieplanning DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 219, lid 1, in samenhang met artikel 228, Overwegende hetgeen volgt: (1) De sector melk en zuivelproducten ondergaat momenteel een aanhoudende periode van ernstige marktonevenwichtigheden. De melkprijzen af landbouwbedrijf zijn de voorbije 18 maanden onder druk komen te staan als gevolg van een onevenwichtigheid tussen de toegenomen productie en de afnemende groei van de vraag op de wereldmarkt. (2) Ondanks de doeltreffendheid van de maatregelen die de Commissie reeds heeft genomen, blijft de situatie verder verslechteren doordat de sluiting van de Russische markt en de gedaalde vraag uit China de sector melk en zuivelproducten hebben getroffen op een ogenblik dat in de productie werd geïnvesteerd naar aanleiding van het verstrijken van de melkquotaregeling op 31 maart 2015 en wegens de gunstige vooruitzichten op de wereldmarkt. Op basis van de beschikbare marktanalyses valt in de komende twee jaar geen aanzienlijke daling van de productievolumes te verwachten. (3) Op grond van Uitvoeringsverordening (EU) 2016/559 van de Commissie ( 2 ) mogen erkende producentenorganisaties, unies daarvan en erkende brancheorganisaties in de sector melk en zuivelproducten vrijwillige gezamenlijke overeenkomsten sluiten en gezamenlijke besluiten vaststellen om de melkproductie tijdelijk, voor een periode van zes maanden, te plannen. Aangezien de sector melk en zuivelproducten hoofdzakelijk door coöperatieve structuren wordt gekenmerkt, is het passend die machtiging, met inbegrip van de daarmee samenhangende kennisgevingsverplichtingen, uit te breiden tot die door melkproducenten opgerichte entiteiten. Om de maatregel een zo groot mogelijke reikwijdte te geven, dient hetzelfde te gebeuren voor andere vormen van producentenorganisaties die overeenkomstig het nationale recht door melkproducenten zijn opgericht en in de sector melk en zuivelproducten actief zijn. (4) Met het oog op de doeltreffendheid van deze verordening moet zij zo spoedig mogelijk van toepassing worden, gelijktijdig met Uitvoeringsverordening (EU) 2016/559. Daarom dient deze verordening in werking te treden op de dag na die van de bekendmaking ervan, HEEFT DE VOLGENDE VERORDENING VASTGESTELD: Artikel 1 Onverminderd artikel 209, lid 1, van Verordening (EU) nr. 1308/2013 is Uitvoeringsverordening (EU) 2016/559 van overeenkomstige toepassing op coöperaties en andere vormen van producentenorganisaties die overeenkomstig het nationale recht door melkproducenten zijn opgericht en in de sector melk en zuivelproducten actief zijn. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 april 2016. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 671 . ( 2 ) Uitvoeringsverordening (EU) 2016/559 van de Commissie van 11 april 2016 waarbij toestemming wordt verleend voor overeenkomsten en besluiten betreffende productieplanning in de sector melk en zuivelproducten (zie bladzijde 20 van dit Publicatieblad).",
  "source": "EUR LEX"
}