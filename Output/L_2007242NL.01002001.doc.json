{
  "url": "http://www.w3.org/1999/xhtml\">",
  "content": "L_2007242NL.01002001.xml 15.9.2007 NL Publicatieblad van de Europese Unie L 242/20 BESCHIKKING VAN DE COMMISSIE van 10 september 2007 tot vaststelling van de maatregelen die in aanmerking komen voor financiering door de Gemeenschap in het kader van de programma's ter bestrijding van voor planten en plantaardige producten schadelijke organismen in de Franse overzeese departementen, op de Azoren en op Madeira (Kennisgeving geschied onder nummer C(2007) 4140) (Slechts de teksten in de Franse en de Portugese taal zijn authentiek) (2007/609/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 247/2006 van de Raad van 30 januari 2006 houdende specifieke maatregelen op landbouwgebied ten behoeve van de ultraperifere gebieden van de Unie ( 1 ) , en met name op artikel 17, lid 3, eerste alinea, tweede zin, Overwegende hetgeen volgt: (1) In de Franse overzeese departementen en op de Azoren en Madeira ondervindt de landbouwproductie specifieke fytosanitaire problemen in verband met het klimaat en het specifieke karakter van de in die gebieden aanwezige schadelijke organismen. De betrokken lidstaten hebben programma's ter bestrijding van die organismen goedgekeurd. (2) Nieuwe voorschriften voor communautaire bijdragen in de financiering van fytosanitaire maatregelen in de ultraperifere gebieden van de Unie zijn vastgesteld bij Verordening (EG) nr. 247/2006. Bijgevolg moeten voor de Franse overzeese departementen, de Azoren en Madeira de maatregelen waarvoor communautaire financiële middelen beschikbaar zijn en de subsidiabele uitgaven opnieuw worden vastgesteld. (3) Beschikking 93/522/EEG van de Commissie van 30 september 1993 tot vaststelling van de maatregelen die in aanmerking komen voor financiering door de Gemeenschap in het kader van de programma's ter bestrijding van voor planten en plantaardige producten schadelijke organismen in de Franse overzeese departementen, op de Azoren en op Madeira ( 2 ) moet daarom worden vervangen. (4) Bij Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen ( 3 ) worden de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen vastgesteld. (5) Beschikking 93/522/EEG moet derhalve worden ingetrokken. (6) De in deze beschikking vervatte maatregelen zijn in overeenstemming met het advies van het Permanent Plantenziektekundig Comité, HEEFT DE VOLGENDE BESCHIKKING GEGEVEN: Artikel 1 De maatregelen in het kader van de programma's ter bestrijding van schadelijke organismen in de Franse overzeese departementen, op de Azoren en op Madeira die in aanmerking komen voor financiering door de Gemeenschap overeenkomstig artikel 17, lid 1, van Verordening (EG) nr. 247/2006 worden vastgesteld in de bijlage bij deze beschikking. Dergelijke maatregelen hebben betrekking op alle of een deel van de programma's ter bestrijding van schadelijke organismen in de zin van artikel 2, lid 1, onder e), van Richtlijn 2000/29/EG. Artikel 2 Beschikking 93/522/EEG wordt ingetrokken. Verwijzingen naar de ingetrokken beschikking gelden als verwijzingen naar deze beschikking. Artikel 3 Deze beschikking is van toepassing met ingang van 1 januari 2007. Artikel 4 Deze beschikking is gericht tot de Franse Republiek en de Portugese Republiek. Gedaan te Brussel, 10 september 2007. Voor de Commissie Markos KYPRIANOU Lid van de Commissie ( 1 ) PB L 42 van 14.2.2006, blz. 1 . Verordening gewijzigd bij Verordening (EG) nr. 2013/2006 ( PB L 384 van 29.12.2006, blz. 13 ). ( 2 ) PB L 251 van 8.10.1993, blz. 35 . Beschikking gewijzigd bij Beschikking 96/633/EG ( PB L 283 van 5.11.1996, blz. 58 ). ( 3 ) PB L 169 van 10.7.2000, blz. 1 . Richtlijn laatstelijk gewijzigd bij Richtlijn 2007/41/EG van de Commissie ( PB L 169 van 29.6.2007, blz. 51 ). BIJLAGE SUBSIDIABELE MAATREGELEN EN UITGAVEN DEEL A Subsidiabele maatregelen 1) Maatregelen om de lokale fytosanitaire situatie beter te leren kennen: a) officiële studies en onderzoeken die een beter beeld moeten geven van de lokale situatie op het gebied van schadelijke organismen: i) het in kaart brengen van de schadelijke organismen, ii) evaluatie van de economische consequenties van de aanwezigheid van schadelijke organismen, iii) evaluatie van het gevaar voor verdere verspreiding van de schadelijke organismen; b) studies en onderzoeken met het oog op de bewaking van zones die tegen de insleep van schadelijke organismen moeten worden beschermd. 2) Preventieve maatregelen tegen voor planten en plantaardige producten schadelijke organismen: a) preventieve maatregelen ten aanzien van planten, plantaardige producten en andere materialen waarvan wordt vermoed dat zij besmet zijn; b) inspecties bij de producenten om ervoor te zorgen dat de planten of plantaardige producten aan de fytosanitaire eisen beantwoorden; c) oprichting van officiële netwerken voor fytosanitaire bewaking en waarschuwing bij besmetting van teelten met schadelijke organismen; d) officiële laboratorium- of veldproeven om na te gaan hoe schade door schadelijke organismen kan worden voorkomen of beperkt: i) onderzoek naar resistente rassen, ii) onderzoek naar methoden voor chemische/biologische bestrijding of profylactische maatregelen, iii) studies naar de biologie van de schadelijke organismen; e) studies ter verbetering van de diagnosesystemen voor schadelijke organismen. 3) Curatieve maatregelen ten aanzien van voor planten en plantaardige producten schadelijke organismen: a) uitvoering van officiële programma's voor collectieve bestrijding bij aantasting van teelten en wilde flora (inclusief bossen) door schadelijke organismen; b) curatieve maatregelen voor planten en plantaardige producten: i) vernietiging, ii) begassing, behandeling, iii) laboratoriumanalyses. 4) Technische ondersteuning van de programma's voor de bestrijding van voor planten en plantaardige producten schadelijke organismen: a) apparatuur en exploitatiekosten van de laboratoria waar voor rekening van de officiële diensten van deze ultraperifere gebieden diagnosen worden gesteld of schadelijke organismen worden geïdentificeerd; b) financiële bijdrage voor installatie- en exploitatiekosten van productie-eenheden voor biologische bestrijding; c) financiële bijdrage voor installatie- en exploitatiekosten van installaties voor begassing en opslag van planten en plantaardige producten waarop fytosanitaire controles worden verricht; d) technische opleiding van het personeel dat de bestrijdingsprogramma's moet uitvoeren; e) officiële voorlichtingscampagnes in het kader waarvan aan landbouwers en functionarissen informatie wordt verstrekt over de collectieve en individuele methoden ter bestrijding van schadelijke organismen: i) oprichting en ontwikkeling van een fytosanitair informatienetwerk (volledige ondersteuning), ii) organisatie van opleidingscursussen voor landbouwers, iii) organisatie van officiële informatievergaderingen voor landbouwers, functionarissen en organisaties die betrokken zijn bij de uitvoering van de bestrijdingsprogramma's. DEEL B Subsidiabele uitgaven 1) Personeelskosten in verband met de verlening van specifieke diensten als onderdeel van dienstverleningscontracten. 2) Verbruiksartikelen en apparatuur gebruikt voor de uitvoering van de maatregelen. 3) Aankoop van diensten of huur van transportmiddelen, voor zover deze nodig zijn voor de uitvoering van de maatregelen.",
  "source": "EUR LEX"
}