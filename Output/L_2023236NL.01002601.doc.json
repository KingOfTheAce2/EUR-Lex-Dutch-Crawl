{
  "url": "http://www.w3.org/1999/xhtml\">",
  "content": "L_2023236NL.01002601.xml 26.9.2023 NL Publicatieblad van de Europese Unie L 236/26 UITVOERINGSBESLUIT (EU) 2023/2051 VAN DE COMMISSIE van 25 september 2023 tot aanmerking van Trinidad en Tobago als een land dat niet meewerkt bij de bestrijding van illegale, ongemelde en ongereglementeerde visserij DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, tot wijziging van Verordeningen (EEG) nr. 2847/93, (EG) nr. 1936/2001 en (EG) nr. 601/2004 en tot intrekking van Verordeningen (EG) nr. 1093/94 en (EG) nr. 1447/1999 ( 1 ) (de IOO-verordening), en met name artikel 31, Overwegende hetgeen volgt: 1. INLEIDING (1) Bij Verordening (EG) nr. 1005/2008 (hierna “de IOO-verordening” genoemd) is een Uniesysteem opgezet om illegale, ongemelde en ongereglementeerde visserij (IOO-visserij) te voorkomen, tegen te gaan en te beëindigen. (2) Hoofdstuk VI van de IOO-verordening heeft betrekking op de identificatie (ook wel “aanmerking” genoemd) van niet-meewerkende derde landen, de stappen ten aanzien van die landen, de vaststelling van een lijst van die landen, de schrapping van landen van die lijst, de bekendmaking van die lijst en eventuele noodmaatregelen. (3) Krachtens artikel 31 van de IOO-verordening moet de Commissie derde landen identificeren die naar haar mening niet meewerken aan de bestrijding van IOO-visserij. Een derde land kan als niet-meewerkend derde land worden aangemerkt als het zich niet kwijt van de taken die het krachtens internationaal recht als vlaggen-, haven-, kust- of marktstaat dient te vervullen wat betreft de te ondernemen actie om IOO-visserij te voorkomen, tegen te gaan en te beëindigen. (4) Om derde landen uit hoofde van artikel 31 van de IOO-verordening als niet-meewerkend aan te merken, moet worden uitgegaan van de beoordeling van alle in artikel 31, lid 2, van die verordening bedoelde informatie. Daarbij moet worden uitgegaan van de beoordeling van alle overeenkomstig de IOO-verordening verkregen informatie of, naargelang het geval, alle andere relevante informatie zoals de vangstgegevens, de uit nationale statistieken en andere betrouwbare bronnen afkomstige handelsinformatie, de op vaartuigen betrekking hebbende registers en databanken, de informatie die beschikbaar is in het kader van de programma’s betreffende vangstdocumenten of statistische documenten van regionale visserijorganisaties, en de door regionale visserijorganisaties (ROVB’s) vastgestelde lijsten van IOO-vaartuigen, alsook alle andere informatie die is verkregen in de havens en op de visgronden. (5) Overeenkomstig artikel 33 van de IOO-verordening moet de Raad een besluit nemen inzake de lijst van niet-meewerkende landen. Op die landen zijn de in artikel 38 van de IOO-verordening vastgestelde maatregelen van toepassing. (6) Overeenkomstig artikel 12, lid 2, van de IOO-verordening mogen visserijproducten slechts in de Unie worden ingevoerd indien ze vergezeld gaan van een vangstcertificaat overeenkomstig die verordening. (7) Op grond van artikel 20, lid 1, van de IOO-verordening kunnen door andere dan EU-vlaggenstaten gevalideerde vangstcertificaten slechts worden aanvaard indien de Commissie van de betrokken vlaggenstaat een kennisgeving heeft ontvangen waarin de nationale regelingen die zijn ingesteld voor de uitvoering, de controle en de handhaving van de door zijn vissersvaartuigen na te leven wet- en regelgeving en instandhoudings- en beheersmaatregelen, alsook de bevoegdheid van zijn overheidsinstanties tot het bevestigen van de waarheidsgetrouwheid van de gegevens, in de vangstcertificaten worden gecertificeerd. (8) Overeenkomstig artikel 20, lid 4, van de IOO-verordening moet de Commissie administratief met derde landen samenwerken op gebieden in verband met de uitvoering van de vangstcertificeringsbepalingen van die verordening. (9) De Republiek Trinidad en Tobago (hierna “Trinidad en Tobago” genoemd) heeft in haar hoedanigheid van vlaggenstaat bij de Commissie geen kennisgeving ingediend, zoals nochtans vereist is op grond van artikel 20 van de IOO-verordening. (10) Op basis van de informatie als bedoeld in artikel 31, lid 2, van de IOO-verordening bestonden er volgens de Commissie sterke aanwijzingen dat Trinidad en Tobago zich niet heeft gekweten van de taken die het krachtens internationaal recht als vlaggen-, haven-, kust- of marktstaat diende te vervullen wat betreft de te ondernemen actie om IOO-visserij te voorkomen, tegen te gaan en te beëindigen. Deze bevindingen werden bevestigd tijdens het bezoek van de Commissie in november 2015. (11) Daarom heeft de Commissie, overeenkomstig artikel 32 van de IOO-verordening, bij besluit van 21 april 2016 ( 2 ) besloten Trinidad en Tobago kennis te geven van de mogelijkheid dat het land op grond van de IOO-verordening wordt aangemerkt als derde land dat niet meewerkt bij de bestrijding van IOO-visserij. (12) Het besluit van 21 april 2016 bevatte informatie over de essentiële feiten en overwegingen die aan de mogelijke aanmerking ten grondslag lagen. (13) Het besluit is ter kennis gebracht van Trinidad en Tobago, samen met een brief waarin Trinidad en Tobago wordt verzocht om, in nauwe samenwerking met de Commissie, een door de Commissie in dat besluit voorgesteld actieplan uit te voeren om de geconstateerde tekortkomingen te verhelpen. (14) De Commissie heeft Trinidad en Tobago met name verzocht alle nodige maatregelen te nemen om de acties die zijn vervat in het door de Commissie voorgestelde actieplan uit te voeren en de uitvoering daarvan te beoordelen. (15) Trinidad en Tobago heeft de gelegenheid gekregen om te reageren op het besluit van 21 april 2016 en op andere door de Commissie meegedeelde informatie ter zake, zodat het land bewijsmateriaal kon aanvoeren om de in het besluit van 21 april 2016 genoemde feiten te weerleggen of aan te vullen. Trinidad en Tobago kon gebruikmaken van zijn recht om aanvullende informatie te vragen of te verstrekken. (16) Bij haar besluit van 21 april 2016 heeft de Commissie een dialoog met Trinidad en Tobago geopend. (17) De Commissie is doorgegaan met het verzamelen en verifiëren van alle door haar nodig geachte informatie. De mondelinge en schriftelijke reacties van Trinidad en Tobago op het besluit van de Commissie van 21 april 2016 werden in overweging en in aanmerking genomen. Trinidad en Tobago werd mondeling dan wel schriftelijk op de hoogte gehouden van de overwegingen van de Commissie. (18) Gezien de in de overwegingen 42 tot en met 99 bedoelde elementen heeft Trinidad en Tobago onvoldoende ondernomen om de in het besluit van 21 april 2016 beschreven problemen en tekortkomingen op te lossen, en is Trinidad en Tobago er niet in geslaagd uitvoering te geven aan de maatregelen die werden voorgesteld in het bij het besluit behorende actieplan. 2. PROCEDURE TEN AANZIEN VAN TRINIDAD EN TOBAGO (19) De Commissie heeft Trinidad en Tobago op 21 april 2016 op grond van artikel 32 van de IOO-verordening ervan in kennis gesteld dat zij de mogelijkheid overwoog om Trinidad en Tobago als niet-meewerkend derde land aan te merken. (20) De Commissie heeft Trinidad en Tobago uitgenodigd in nauwe samenwerking met haar diensten een actieplan uit te voeren om de in het besluit van 21 april 2016 vermelde tekortkomingen te verhelpen. (21) De voornaamste tekortkomingen die door de Commissie zijn geconstateerd, hadden betrekking op het feit dat diverse uit internationaal recht voortvloeiende verplichtingen niet waren geïmplementeerd; met name was geen toereikend en bijgewerkt rechtskader vastgesteld, was er sprake van een gebrek aan doeltreffende en adequate monitoring van vissersvaartuigen en een gebrek aan een waarnemersregeling en een inspectieprogramma en een gebrek aan visserijcontroles in de haven. Andere geconstateerde tekortkomingen hielden meer in het algemeen verband met het gebrek aan naleving van internationale verplichtingen die voorvloeien uit aanbevelingen en resoluties van regionale organisaties voor visserijbeheer. Ook werd een gebrekkige uitvoering geconstateerd van niet-bindende aanbevelingen en resoluties van relevante organen, zoals het Internationale Actieplan tegen illegale, ongemelde en ongereglementeerde visserij van de Voedsel- en Landbouworganisatie (Food and Agriculture Organization — FAO) van de Verenigde Naties (IAP-IOO) ( 3 ) en de vrijwillige FAO-richtsnoeren over de prestaties van de vlaggenstaat ( 4 ) . De gebrekkige uitvoering van deze aanbevelingen en resoluties is echter slechts als ondersteunend bewijsmateriaal in aanmerking genomen en niet als grond voor de kennisgeving. (22) Bij zijn brieven van 27 mei 2016, 1 maart 2017, 2 oktober 2017, 23 november 2021 en 18 november 2022 heeft Trinidad en Tobago de Commissie meegedeeld bereid te zijn de in het besluit van 21 april 2016 vastgestelde tekortkomingen aan te pakken en met de Commissie samen te werken en het actieplan van de Commissie te aanvaarden. (23) Bij brief van 27 mei 2016 heeft Trinidad en Tobago een ontwerp van nationaal actieplan ingediend, zij het zonder tijdschema voor de vaststelling ervan, een lijst van alle vissersvaartuigen die de vlag van Trinidad en Tobago voeren, modellen van een visvergunning, van een visreis- en uitvoerverslag voor beugvisserijvaartuigen, alsook informatie over de interne structuur van de visserijautoriteiten. (24) Op 5 december 2016 heeft Trinidad en Tobago de Commissie in kennis gesteld van interne organisatorische wijzigingen en op 25 februari 2017 heeft het een update verstrekt van de maatregelen die het heeft genomen of voornemens is te nemen om de geconstateerde tekortkomingen aan te pakken. In die mededeling kondigden de autoriteiten echter aan dat het actieplan in een later stadium zou worden gefinaliseerd en uitgevoerd. (25) Op 2 maart 2017 zijn de Commissie en de autoriteiten van Trinidad en Tobago bijeengekomen om de vooruitgang te bespreken die is geboekt bij de uitvoering van het actieplan om de geconstateerde tekortkomingen te verhelpen. Tijdens die bijeenkomst herhaalden de Trinidadiaanse autoriteiten hun bereidheid om de geconstateerde tekortkomingen aan te pakken en met de Commissie samen te werken. Na de bijeenkomst zijn echter geen maatregelen in dit verband genomen. (26) Op 10 april 2017 heeft de Commissie de premier van Trinidad en Tobago een brief gestuurd waarin zij zich verheugd toonde over de toezegging van Trinidad en Tobago om zijn nationale beleid in de strijd tegen IOO-visserij te verbeteren en de internationale verplichtingen van Trinidad en Tobago als vlaggen-, kust-, haven- en marktstaat na te komen. Op deze brief is geen antwoord ontvangen. (27) Op 7 september 2017, 17 september 2017 en 3 november 2017 hebben de autoriteiten van Trinidad en Tobago bij de Commissie het volgende ingediend: i) een ontwerpkopie van het memorandum van overeenstemming tussen agentschappen met het oog op samenwerking bij de regulering van de visserij en visserijgerelateerde activiteiten en de handel in vis en visserijproducten; ii) een model voor een door Trinidad en Tobago en derde staten te ondertekenen memorandum van overeenstemming ter versterking van de samenwerking om IOO-visserij te voorkomen, tegen te gaan en te beëindigen, en iii) een ontwerp van de standaardwerkwijzen (SOP’s) tussen agentschappen voor de invoer van vis en visserijproducten, de registratie van vissersvaartuigen, de aangiften van aankomst in en vertrek uit de haven van vissersvaartuigen, de invoer van vissersvaartuigen (minder dan 250 ton) voor de visserij, de uitvoer van vis en visserijproducten, de afgifte van een vergunning van de minister voor douanevrijstelling, de aanlanding van vis en visserijproducten, de overlading van vis en visserijproducten, vis en visserijproducten in doorvoer, monitoring van vissersvaartuigen, inspectie van vissersvaartuigen in de haven. (28) Op 7 november 2017 heeft de Commissie op afstand vergaderd met de autoriteiten van Trinidad en Tobago om de lopende maatregelen van Trinidad en Tobago in de strijd tegen IOO-visserij te bespreken. (29) Trinidad en Tobago heeft op 24 november 2017 door middel van een schriftelijke mededeling een samenvatting ingediend van de maatregelen die moeten worden genomen om IOO-visserij aan te pakken, alsook een lijst van niet-ambachtelijke vissersvaartuigen die de vlag van Trinidad en Tobago voeren. Op 5 juni 2018 heeft de Commissie een kopie van de ontwerpwet inzake visserijbeheer ontvangen. (30) Op 8 februari 2019 heeft de Commissie op afstand vergaderd met de autoriteiten van Trinidad en Tobago om de vooruitgang van het land bij het aanpakken van de in het besluit van 21 april 2016 genoemde tekortkomingen te bespreken. De vergadering bevestigde het gebrek aan vooruitgang bij het aanpakken van de in het besluit van 21 april 2016 geconstateerde tekortkomingen. (31) Op 24 oktober 2019 is Trinidad en Tobago toegetreden tot de FAO-overeenkomst inzake havenstaatmaatregelen (PSMA) en heeft het de Overeenkomst om te bevorderen dat vissersvaartuigen op de volle zee de internationale maatregelen voor instandhouding en beheer van de visbestanden naleven ( 5 ) , aanvaard. (32) Op 22 juni 2020 hebben de autoriteiten van Trinidad en Tobago door middel van een schriftelijke mededeling een update verstrekt over de activiteiten voor de uitvoering van het actieplan ter bestrijding van IOO-visserij. Zij hebben de herziene versie van het ontwerpwetsvoorstel inzake visserijbeheer ingediend en de lijst van operationele prioriteiten opgesomd, i.e. het voornemen om een visserijinspectiedienst op te richten en de installatie van een satellietvolgsysteem voor vaartuigen (VMS) op niet-ambachtelijke vissersvaartuigen die de vlag van Trinidad en Tobago voeren. (33) Op 21 september 2021 heeft de Commissie vergaderd met de autoriteiten van Trinidad en Tobago om de vooruitgang te bespreken die is geboekt met betrekking tot de herziening van het rechtskader, de VMS-installatie op niet-ambachtelijke vissersvaartuigen (met bijzondere nadruk op de beugvisserijvaartuigen die actief zijn in het verdragsgebied van de Internationale Commissie voor de instandhouding van Atlantische tonijnen (Iccat)), alsook eventuele vooruitgang op het gebied van aanlandingen en inspecties in de haven, de oprichting van de visserijinspectie en de status van de vloot. De videoconferentie bevestigde het gebrek aan vooruitgang op de in het besluit van 21 april 2016 aangewezen gebieden. (34) Op 24 september 2021 hebben de autoriteiten van Trinidad en Tobago bij de Commissie i) het definitieve en ondertekende exemplaar ingediend van het memorandum van overeenstemming tussen agentschappen voor samenwerking bij de regulering van de visserij, de visserijgerelateerde activiteiten en de relevante handel, samen met de geldende standaardwerkwijzen; ii) het ontwerpmodel voor een memorandum van overeenstemming tussen Trinidad en Tobago en derde landen (dat op 17 september 2017 reeds met de Commissie werd gedeeld), en iii) een kopie van het verslag van de evaluatie van de monitoring-, controle- en bewakingstoetsing (met inbegrip van havenbeoordeling) in Trinidad en Tobago in het kader van het project ter ondersteuning van havenstaatmaatregelen van de FAO. (35) Voorts hebben de autoriteiten van Trinidad en Tobago op 2 en 7 oktober 2021 met de Commissie een lijst gedeeld van havenaanlopen van vissersvaartuigen die de vlag van derde landen voeren tussen 2018 en 2020 en een lijst van vissersvaartuigen die de vlag van Trinidad en Tobago voeren en die gemachtigd zijn om in het Iccat-verdragsgebied te vissen. (36) Bij brief van 25 oktober 2021 heeft de Commissie haar bezorgdheid geuit over de ontwikkeling van de dialoog en het gebrek aan voortgang van Trinidad en Tobago bij de uitvoering van de aanbevelingen uit het actieplan bij het besluit van 21 april 2016. (37) De autoriteiten van Trinidad en Tobago hebben op 9 november 2021 een voortgangsverslag ingediend met i) informatie over de stand van de uitvoering van het nationale actieplan, ii) een verslag over de nationale strategie en de routekaart voor een doeltreffende uitvoering van de bepalingen van de PSMA en aanvullende internationale instrumenten en mechanismen ter bestrijding van IOO-visserij en iii) het ontwerpwerkplan van het comité dat is ingesteld in het kader van het in overweging 23 genoemde nationale actieplan om toe te zien op, monitoring te verrichten van en verslag uit te brengen over de uitvoering van het memorandum van overeenstemming voor samenwerking bij de regulering van visserij, visserijgerelateerde activiteiten en relevante handel. (38) In antwoord op de brief van de Commissie van 23 november 2021 herhaalde Trinidad en Tobago de toezegging van de autoriteiten van het land om IOO-visserij te bestrijden. De Commissie heeft op 2 december 2021 op deze brief geantwoord en benadrukte dat doeltreffende maatregelen moeten worden genomen om de tekortkomingen aan te pakken die zijn geconstateerd in de controlesystemen van Trinidad en Tobago ter bestrijding van IOO-visserij. (39) Tussen 14 en 16 december 2022 heeft de Commissie een bezoek gebracht aan Trinidad en Tobago om de vooruitgang te evalueren die sinds het besluit van 21 april 2016 is geboekt. Het bezoek bevestigde dat de in het besluit geconstateerde tekortkomingen niet zijn aangepakt. 3. AANMERKING VAN TRINIDAD EN TOBAGO ALS NIET-MEEWERKEND DERDE LAND (40) Op grond van artikel 31, lid 3, van de IOO-verordening heeft de Commissie beoordeeld of Trinidad en Tobago zijn internationale verplichtingen als vlaggen-, haven-, kust- of marktstaat is nagekomen. Bij die beoordeling heeft de Commissie rekening gehouden met de criteria van artikel 31, leden 4 tot en met 7, van de IOO-verordening. 3.1. Maatregelen die zijn genomen ten aanzien van herhaalde IOO-visserij en handelsstromen in producten die uit IOO-visserij afkomstig zijn (artikel 31, lid 4, van de IOO-verordening) (41) Zoals is benadrukt in het besluit van 21 april 2016 heeft de Commissie vastgesteld dat Trinidad en Tobago zich niet heeft gekweten van de taken die het krachtens internationaal recht als vlaggen-, haven-, kust- of marktstaat dient te vervullen ten aanzien van IOO-visserij die wordt bedreven of ondersteund door vaartuigen die zijn vlag voeren of door zijn onderdanen of door vissersvaartuigen die zijn havens gebruiken, en dat de Trinidad en Tobago niet heeft voorkomen dat van IOO-visserij afkomstige visserijproducten toegang vonden tot de markt. (42) Overeenkomstig artikel 18, lid 3, punt a), van de VN-visbestandenovereenkomst (Unfsa) controleren de staten op volle zee de vaartuigen die hun vlag voeren door middel van visvergunningen, vismachtigingen of visdocumenten, overeenkomstig de toepasselijke procedures die op subregionaal, regionaal of mondiaal niveau zijn overeengekomen. Voorts staat in de aanbevelingen van punt 45 van het IAP-IOO en punt 8.2.2 van de FAO-gedragscode voor een verantwoorde visserij (hierna “de FAO-gedragscode” genoemd) ( 6 ) , dat vlaggenstaten moeten garanderen dat alle vaartuigen die het recht hebben hun vlag te voeren en die buiten hun wateren actief zijn, over een geldige toelating beschikken. Een soortgelijke aanbeveling is ook opgenomen in de punten 29 en 30 van de vrijwillige FAO-richtsnoeren over de prestaties van de vlaggenstaat. (43) In overweging 14 van het besluit van 21 april 2016 is aangegeven dat het wettelijk kader voor visserijbeheer van Trinidad en Tobago, zoals vastgesteld bij de visserijwet van 1916 ( 7 ) en de wet van 1986 betreffende de archipelwateren en de exclusieve economische zone (EEZ) ( 8 ) , de autoriteiten van Trinidad en Tobago niet in staat stelt om maatregelen uit te voeren om doeltreffend toezicht uit te oefenen op vissersvaartuigen die zijn vlag voeren, noch op het gebruik van zijn havens door vissersvaartuigen. (44) De visserijwet van 1916 voorziet niet in een verplicht stelsel van visvergunningen. Hoewel de visserijautoriteiten de praktijk van afgifte van een visvergunning hebben aangenomen, heeft dit geen rechtsgevolg. Volgens de informatie waarover de Commissie beschikt, wordt de enige controle over vergunningverlening uitgeoefend door middel van een handelsordonnantie die vereist dat elke exporteur over een uitvoervergunning beschikt om toegang te krijgen tot de buitenlandse markten. De geldigheidsduur van deze uitvoervergunning bedraagt drie maanden, waarna de exporteur opnieuw een aanvraag bij de bevoegde autoriteiten moet indienen. Hoewel de visserijautoriteiten de aanvragen voor uitvoervergunningen rechtstreeks van de scheepseigenaren ontvangen, zijn zij niet bevoegd deze in geval van niet-naleving goed te keuren of af te wijzen. Voor zover de Commissie weet, zijn tot op heden geen aanvragen voor uitvoercertificaten afgewezen. Voorts vallen vissersvaartuigen die de vlag van Trinidad en Tobago voeren en hun vangsten niet naar buitenlandse markten uitvoeren, buiten het toepassingsgebied van deze controle. (45) Overeenkomstig artikel 94, lid 2, punt b), van het Verdrag van de Verenigde Naties inzake het recht van de zee van 1982 (Unclos) moet de vlaggenstaat zorgen voor controle over de onder zijn vlag varende vaartuigen, door de aanname van bevoegdheid krachtens zijn interne recht over onder zijn vlag varende vaartuigen. Voorts moet de vlaggenstaat op grond van artikel 18, lid 3, punt g), iii), Unfsa de vaartuigen die zijn vlag voeren controleren aan de hand van monitoring-, controle- en bewakingsmaatregelen, die onder meer betrekking moeten hebben op de uitvoering van nationale inspectieregelingen, nationale waarnemersprogramma’s en volgsystemen voor vaartuigen. Bovendien vereisen de punten 1 en 3 van Iccat-aanbeveling 18-10 dat alle vaartuigen met een lengte over alles van meer dan 15 meter die in het Iccat-verdragsgebied actief zijn, over VMS beschikken en hun locatie ten minste om de twee uur doorgeven. Evenzo wordt in punt 31 van de vrijwillige FAO-richtsnoeren over de prestaties van de vlaggenstaat aanbevolen dat vlaggenstaten een controleregeling invoeren voor vaartuigen die hun vlag voeren, en punt 24 van het IAP-IOO voegt daaraan toe dat staten uitgebreide en doeltreffende monitoring, controle en bewaking van de visserij moeten uitvoeren, onder meer door waar passend een VMS in te voeren. (46) Op basis van de opmerkingen die zijn gemaakt tijdens de bezoeken aan Trinidad en Tobago in november 2015 en december 2022 en na alle beschikbare informatie te hebben onderzocht, heeft de Commissie geconcludeerd dat de bevoegde autoriteiten van Trinidad en Tobago niet in staat waren te zorgen voor een adequate controle van de activiteiten van hun vissersvloot. (47) Meer in het bijzonder bevat de visserijwet van 1916 geen bepalingen inzake de controle en bewaking van vissersvaartuigen die de vlag van Trinidad en Tobago voeren, met inbegrip van vaartuigen die buiten de wateren onder de jurisdictie van Trinidad en Tobago actief zijn. In dit verband wordt de installatie van een functionerend apparaat waarmee Trinidad en Tobago de onder zijn vlag varende vaartuigen via VMS kan volgen en monitoren, alleen op vrijwillige basis uitgevoerd. (48) Tot december 2022 had Trinidad en Tobago 25 niet-ambachtelijke vissersvaartuigen (beugvisserijvaartuigen) die zijn vlag voerden en gemachtigd waren om in het Iccat-verdragsgebied actief te zijn, waarvan er slechts 21 op vrijwillige basis waren uitgerust met een operationeel VMS aan boord. Daarnaast heeft de Commissie tijdens het bezoek van december 2022 opgemerkt dat een vissersvaartuig dat onder de vlag van Trinidad en Tobago voer en gemachtigd was om in het Iccat-verdragsgebied actief te zijn, gedurende meer dan 165 dagen geen VMS-signaal had verzonden. (49) Tijdens hetzelfde bezoek hebben de visserijautoriteiten van Trinidad en Tobago aan de Commissie meegedeeld dat de vissersvaartuigen die hun vlag voeren, geen visserijactiviteiten mogen verrichten in de wateren die onder de jurisdictie van derde landen vallen. Op basis van de gegevens van het platform voor het beheer van de vrijwillig geïnstalleerde VMS heeft de Commissie echter een vissersvaartuig geïdentificeerd dat de vlag van Trinidad en Tobago voert en beweerdelijk in de EEZ van een derde land vist. (50) Tegelijk moeten de partijen overeenkomstig artikel 18, lid 3, punt g), ii), Unfsa maatregelen nemen om de activiteiten van de onder hun vlag varende vissersvaartuigen te controleren, met inbegrip van de uitvoering van nationale waarnemersprogramma’s en subregionale en regionale waarnemersprogramma’s waaraan de vlaggenstaat deelneemt. Evenzo moet elke verdragsluitende partij op grond van Iccat-aanbeveling 16-14 zorgen voor een waarnemerstoezicht van ten minste 5 % van de visserijinspanning in de pelagische beugvisserij, de ringzegenvisserij, de hengelvisserij, de tonnaravisserij, de kieuwnetvisserij en de trawlvisserij. De visserijwet van 1916 voorziet echter niet in een machtiging om een binnenlands (wetenschappelijk of ander) waarnemersprogramma op te zetten. In september 2022 werd bij wijze van proef een visreis onder toezicht van een waarnemer afgerond als onderzoeksmissie. De autoriteiten van Trinidad en Tobago hebben bevestigd dat verscheidene niet-ambachtelijke beugvisserijvaartuigen die de vlag van Trinidad en Tobago voeren, mogelijk niet zijn uitgerust om waarnemers te accommoderen. (51) Ondanks het ontbreken van het noodzakelijke rechtskader en de noodzakelijke operationele middelen om de visserij en visserijgerelateerde activiteiten van vaartuigen die de vlag van Trinidad en Tobago voeren, te controleren, bleven de autoriteiten van het land zijn vlag en vismachtigingen verlenen aan vissersvaartuigen. Zo werd in januari 2022 een nieuw vissersvaartuig gebouwd en geregistreerd dat de vlag van Trinidad en Tobago mocht voeren en gemachtigd was om in het Iccat-verdragsgebied te vissen. Tijdens het bezoek van december 2022 hebben de visserijautoriteiten van Trinidad en Tobago de Commissie ook in kennis gesteld van hun voornemen om hun nationale industriële vissersvloot uit te blijven breiden. (52) Bijgevolg kan de Commissie niet uitsluiten dat vissersvaartuigen die geregistreerd zijn in en de vlag voeren van Trinidad en Tobago IOO-visserij of visserijgerelateerde activiteiten hebben verricht in gebieden buiten de nationale jurisdictie van Trinidad en Tobago, waaronder in gebieden die onder de jurisdictie van derde landen vallen, en havens van derde landen hebben gebruikt. (53) De Commissie is derhalve van oordeel dat Trinidad en Tobago zijn verantwoordelijkheden als vlaggenstaat om controle over zijn vloot uit te oefenen en te voorkomen dat zijn vloot IOO-visserijactiviteiten verricht in wateren buiten zijn jurisdictie, niet is nagekomen. Dit is in strijd met artikel 94, leden 1 en 2, Unclos, waarin is bepaald dat elke staat effectieve jurisdictie en controle moet uitoefenen ten aanzien van de vissersvaartuigen die zijn vlag voeren. Dit is ook in strijd met artikel 18 Unfsa, op grond waarvan staten waarvan de vaartuigen in volle zee vissen, controlemaatregelen moeten nemen om ervoor te zorgen dat die vaartuigen de ROVB-regels naleven. Trinidad en Tobago heeft zich dus niet gekweten van zijn zorgvuldigheidsplicht, die erin bestaat al het mogelijke te doen om te voorkomen dat de vaartuigen die zijn vlag voeren, IOO-visserijactiviteiten bedrijven. Tevens is dit verzuim niet in overeenstemming met de punten 34 en 35 van het IAP-IOO, waarin is bepaald dat de staten ervoor moeten zorgen dat vissersvaartuigen die het recht hebben hun vlag te voeren, geen IOO-visserijactiviteiten bedrijven of ondersteunen, en dat de vlaggenstaten, alvorens een vissersvaartuig te registreren, hun verantwoordelijkheid kunnen uitoefenen om te waarborgen dat die vaartuigen geen IOO-visserij bedrijven. (54) Op grond van artikel 31, lid 4, punt b), van de IOO-verordening heeft de Commissie ook de maatregelen onderzocht die Trinidad en Tobago heeft genomen met betrekking tot de toegang van IOO-visserijproducten tot zijn markt. (55) Door het gebrek aan controle op de onder zijn vlag varende vissersvaartuigen maakt Trinidad en Tobago het voor die vaartuigen mogelijk visserijproducten aan te landen en/of over te laden in nationale havens en havens van derde landen en kan dus niet worden voorkomen dat van IOO-visserij afkomstige visserijproducten op de markt worden gebracht. (56) Bovendien lijkt Trinidad en Tobago, op basis van een vergelijking van de informatie die Trinidad en Tobago tijdens het bezoek van december 2022 aan de Commissie heeft verstrekt en van openbaar beschikbare informatie, niet in staat te zijn nauwkeurige en volledige informatie te verstrekken over de over grote afstanden trekkende soorten die door zijn vissersvloot op volle zee worden gevangen, noch over de visserijproducten die in zijn havens worden aangeland of overgeladen. Dit bevestigt dat Trinidad en Tobago niet in staat is om visserijproducten te traceren wanneer deze deel uitmaken van nationale en internationale handelsstromen. (57) Krachtens artikel 5 van bijlage I bij de Unfsa moet elke staat erop toezien dat de onder zijn vlag varende vaartuigen de visserijlogboekgegevens over de vangsten en de visserijinspanning, met inbegrip van gegevens over visserijactiviteiten op volle zee, aan de nationale visserijdienst toezenden met voldoende frequente intervallen om aan de nationale vereisten en regionale en internationale verplichtingen te voldoen. Dit komt ook tot uiting in punt 51.5 van het IAP-IOO, waarin de kuststaten worden aanbevolen ervoor te zorgen dat elk vaartuig dat in hun wateren vist, een logboek bijhoudt waarin zijn visserijactiviteiten worden geregistreerd, indien passend. (58) Er bestaan momenteel geen nationale wettelijke bepalingen voor vissersvaartuigen van Trinidad en Tobago met betrekking tot het gebruik van visserijlogboeken, aangiften van aanlanding, aangiften van overlading of verkoopdocumenten. In plaats daarvan vertrouwen de visserijautoriteiten op een systeem van vrijwillige indiening van vangst- en inspanningsgegevens voor afzonderlijke visreizen en uitvoerverslagen voor alleen vissersvaartuigen die de vlag van Trinidad en Tobago voeren en waarvan de vangsten bestemd zijn om naar de markten van derde landen te worden uitgevoerd. Hoewel de visserijautoriteiten de Commissie ervan in kennis hebben gesteld dat dergelijke uitvoerverslagen na elke visreis moeten worden ingediend, is er geen rechtsgrondslag voor de indiening ervan bij de nationale visserijautoriteiten. Gezien het gebrek aan wettelijke bepalingen kan de raming in het kader van de visreis- en uitvoerverslaglegging met betrekking tot de nationale vlootactiviteiten niet worden geverifieerd. (59) Het hierboven beschreven visreisrapportagesysteem is gekoppeld aan de afgifte van uitvoervergunningen, maar vanwege het ontbreken van wettelijke bepalingen die de indiening van een reisverslag verplicht stellen, is er voor de nationale autoriteiten geen wettelijke verplichting om de afgifte van de uitvoervergunning te weigeren wegens niet-indiening van het reis- en uitvoerverslag. Voor niet voor uitvoer bestemde visserijproducten bestaat er geen verplicht registratiemechanisme. (60) Met betrekking tot aanlandingen van door de Iccat-beheerde soorten door vissersvaartuigen die de vlag van derde landen voeren, hebben de visserijautoriteiten van Trinidad en Tobago bevestigd dat zij weliswaar informatie verzamelen over het gebruik van nationale havens door vissersvaartuigen van derde landen die Iccat-soorten aanlanden en overladen, maar dat zij niet in staat zijn de juistheid te verifiëren van de gegevens die de exploitanten van vaartuigen aan de havenautoriteiten hebben verstrekt, noch om gegevens over overladings- en aanlandingsactiviteiten te scheiden. Daarnaast hebben de visserijautoriteiten verklaard dat de informatie die zij verzamelen over het gebruik door buitenlandse vissersvaartuigen van nationale havens beperkt is tot die welke Iccat-soorten aanlanden en overladen. Soorten die niet door de Iccat worden beheerd, worden niet geregistreerd en vallen evenmin onder een rapportageverplichting. (61) Gezien het gebrek aan vastgestelde visserijcontroles op de activiteiten van vissersvaartuigen en op aanlandings- en overladingsverrichtingen, is het voor de visserijautoriteiten van Trinidad en Tobago onmogelijk om de vis die in zijn havens is aangeland of overgeladen door vaartuigen die zijn vlag voeren of door vissersvaartuigen die de vlag van derde landen voeren, in de gehele toeleveringsketen te traceren. Deze tekortkoming stelt de autoriteiten van Trinidad en Tobago niet in staat te bevestigen dat voor de nationale markt en de markten van derde landen bestemde visserijproducten niet afkomstig zijn van IOO-visserij. (62) Krachtens artikel 18, lid 3, punt f), Unfsa moeten de vlaggenstaten voorschriften vaststellen om de vangst van doelsoorten en niet-doelsoorten te verifiëren door middel van onder meer de monitoring van aangelande vangsten. Het IAP-IOO bevat richtsnoeren inzake internationaal overeengekomen marktgerelateerde maatregelen die bijdragen tot het verminderen of uitbannen van de handel in vis en visserijproducten die afkomstig zijn van IOO-visserij. In punt 71 van het IOO-IAP wordt tevens aangeraden dat staten stappen ondernemen om de transparantie van hun markten te verbeteren teneinde de traceerbaarheid van vis of visproducten mogelijk te maken. Tevens worden in artikel 11 van de FAO-gedragscode goede praktijken voor na de oogst en verantwoorde internationale handel beschreven en worden de staten verzocht de identificatie van de oorsprong van vis en visserijproducten te verbeteren en er zo voor te zorgen dat vis en visserijproducten internationaal en op de binnenlandse markt worden verhandeld in overeenstemming met deugdelijke instandhoudings- en beheerspraktijken. (63) Op basis van de informatie die tijdens de bezoeken ter plaatse is verkregen, is de Commissie van oordeel dat Trinidad en Tobago niet in staat is de transparantie op zijn markt te waarborgen, noch met betrekking tot visserijproducten die internationaal worden verhandeld, aangezien de traceerbaarheid van vis of visserijproducten niet is gewaarborgd. In dat opzicht blijkt Trinidad en Tobago niet te voldoen aan artikel 23 van de Unfsa, dat havenstaten verplicht actie te ondernemen om de doeltreffendheid van internationale instandhoudings- en beheersmaatregelen — waaronder inspectie in de haven van documenten, vistuig of vangsten — te bevorderen, en blijkt het inbreuk te maken op het in datzelfde artikel vastgestelde verbod om aan te landen of over te laden in gevallen waarin is vastgesteld dat de vangsten zijn gedaan op een manier die de doeltreffendheid van internationale instandhouding- en beheersmaatregelen ondermijnt. (64) Daarnaast is de Commissie van mening dat de praktijk waarbij vis in particuliere losplaatsen wordt aangeland en rechtstreeks in containers wordt geladen voor verdere verzending naar derde landen zonder dat de visserijautoriteiten van Trinidad en Tobago op nationaal niveau een passende visserijcontrole uitvoeren, de traceerbaarheid van de betrokken visserijproducten in gevaar brengt ( 9 ) . (65) Volgens openbaar beschikbare statistieken die de Commissie heeft verzameld, zijn er sterke aanwijzingen voor mogelijke doorvoer van beweerdelijk van IOO-activiteiten afkomstige vis door onder de vlag van derde landen varende vaartuigen via de havens van Trinidad en Tobago. Zo wijzen de door een derde land gerapporteerde invoergegevens erop dat in 2021 meer dan 1 000 ton bevroren witte tonijn ( Thunnus alalunga ) uit Trinidad en Tobago is uitgevoerd ( 10 ) . Voor dat jaar bedroeg het Iccat-quotum van Trinidad en Tobago voor witte tonijn 267 ton. (66) De autoriteiten van Trinidad en Tobago zijn niet bevoegd om de nodige controles uit te voeren en voeren niet de nodige controles uit om te voorkomen dat mogelijk van IOO-visserij afkomstige visserijproducten in nationale havens worden aangeland, waardoor het risico ontstaat dat die producten op de markt worden gebracht. (67) Gezien de ontwikkelingen sinds 21 april 2016 meent de Commissie overeenkomstig artikel 31, leden 3 en 4, van de IOO-verordening dat Trinidad en Tobago zich niet heeft gekweten van de taken die het krachtens internationaal recht dient te vervullen om maatregelen te nemen om IOO-visserij te voorkomen, tegen te gaan en te beëindigen, en op grond van artikel 31, lid 3, en artikel 31, lid 4, punt b), van de IOO-verordening dat Trinidad en Tobago onvoldoende maatregelen heeft genomen om te voorkomen dat van IOO-visserij afkomstige visserijproducten toegang vinden tot zijn markt. 3.2. Niet-naleving van de verplichting tot samenwerking en handhaving (artikel 31, lid 5, van de IOO-verordening) (68) Zoals is beschreven in de overwegingen 19 tot en met 26 van het besluit van 21 april 2016, heeft de Commissie onderzocht of Trinidad en Tobago doeltreffend met de Commissie heeft meegewerkt aan onderzoeken naar IOO-visserij en gerelateerde activiteiten. Uit deze analyse is gebleken dat er op grond van artikel 31, leden 3 en 5, van de IOO-verordening sterke aanwijzingen zijn dat Trinidad en Tobago zich niet heeft gekweten van de taken die het krachtens internationaal recht als vlaggenstaat dient te vervullen op het gebied van samenwerking en handhaving. (69) Na het besluit van 21 april 2016 bleven de visserijautoriteiten van Trinidad en Tobago zich coöperatief opstellen wat betreft het reageren op verzoeken om informatie en het geven van feedback. (70) De antwoorden van de nationale autoriteiten van Trinidad en Tobago werden echter beperkt door het verouderde rechtskader voor de visserij, dat niet voorziet in de uitvoering van visserijcontroles op nationaal niveau en dat de afgelopen acht jaar wordt herzien zonder specifiek tijdschema voor de vaststelling ervan. Het ontbreken van een rechtskader belemmerde een doeltreffende samenwerking met de Commissie. De toezeggingen en acties die in de antwoorden van de autoriteiten van Trinidad en Tobago werden aangekondigd, bleven worden uitgesteld, waardoor de IOO-dialoog zijn doel niet kon bereiken. (71) Krachtens artikel 19, lid 1, Unfsa moeten staten ervoor zorgen dat de onder hun vlag varende vaartuigen regionale en subregionale instandhoudings- en beheersmaatregelen naleven. Voorts is in dat artikel bepaald dat sancties op overtredingen voldoende streng moeten zijn om ervoor te zorgen dat de maatregelen worden nageleefd en om overtredingen, waar dan ook, te ontmoedigen, en voorts moeten inhouden dat overtreders de uit hun onwettige activiteiten voortvloeiende voordelen worden ontnomen. Een soortgelijke formulering is opgenomen in punt 21 van het IAP-IOO en in punt 38, punt a), van de vrijwillige FAO-richtsnoeren over de prestaties van de vlaggenstaat. (72) Zoals is beschreven in overweging 21 van het besluit van 21 april 2016, bevat het verouderde rechtskader van Trinidad en Tobago echter geen definitie van IOO-visserijactiviteiten of ernstige inbreuken en bevat het geen uitgebreide lijst van ernstige inbreuken die moeten worden aangepakt met doeltreffende, evenredige en ontradende sancties. De behandeling van inbreuken en ernstige inbreuken is niet toereikend om naleving te waarborgen en om inbreuken, waar deze ook worden gepleegd, te ontmoedigen en om overtreders de uit hun onwettige activiteiten voortvloeiende voordelen te ontnemen. Bijgevolg is het sanctiesysteem van Trinidad en Tobago in zijn huidige vorm niet uitgebreid genoeg en ontoereikend om een afschrikkend effect te hebben. (73) Met betrekking tot de samenwerking en coördinatie van controleactiviteiten op subregionaal en regionaal niveau als bedoeld in artikel 6 van de PSMA, werkt Trinidad en Tobago niet samen met derde landen waarvan de vaartuigen zijn havens gebruiken om aan te landen of over te laden, teneinde IOO-visserij te voorkomen, tegen te gaan en te beëindigen, zoals bepaald in punt 28 van het IOO-IAP. Voorts heeft Trinidad en Tobago geen overeenkomsten of regelingen gesloten met andere staten om samen te werken met het oog op de handhaving van het toepasselijke recht en instandhoudings- en beheersmaatregelen die op nationaal, regionaal of mondiaal niveau zijn aangenomen, zoals is bepaald in punt 31 van het IAP-IOO. (74) De hierboven beschreven tekortkomingen van Trinidad en Tobago verhinderen dat het voldoet aan de artikelen 63, 64, 117, 118 en 119 Unclos, waarin voor alle staten de verplichting is vastgesteld om samen te werken bij de instandhouding en het beheer van de mariene biologische rijkdommen, waaronder grensoverschrijdende en over grote afstanden trekkende soorten. In de artikelen 7, 8 en 20 Unfsa wordt de verplichting voor de staten tot samenwerking verder uitgewerkt, respectievelijk wat de vaststelling van compatibele instandhoudings- en beheersmaatregelen en wat het waarborgen van de naleving en handhaving van die maatregelen betreft. Dit wordt verder gespecificeerd in de punten 28 en 51 van het IOO-IAP, waarin gedetailleerde methoden voor directe samenwerking tussen staten worden beschreven, waaronder de uitwisseling van gegevens of informatie waarover kuststaten beschikken. (75) Zoals is benadrukt in de overwegingen 34, 35 en 36 van het besluit van 21 april 2016, kan het ontwikkelingsniveau van Trinidad en Tobago niet worden aangemerkt als een factor die afbreuk doet aan de capaciteit van de bevoegde autoriteiten om zijn taken als vlaggen-, kust-, haven- en marktstaat te vervullen. (76) Gezien de overwegingen 34, 35 en 36 van het besluit van 21 april 2016 en de ontwikkelingen sinds 21 april 2016 blijft de Commissie overeenkomstig artikel 31, leden 3 en 5, van de IOO-verordening van mening dat Trinidad en Tobago zich niet heeft gekweten van de taken die het krachtens internationaal recht dient te vervullen op het gebied van samenwerking en handhaving. 3.3. Niet-naleving van de verplichting tot uitvoering van internationale regelgeving (artikel 31, lid 6, van de IOO-verordening) (77) Zoals is beschreven in de overwegingen 27 tot en met 33 van het besluit van 21 april 2016, heeft de Commissie een analyse uitgevoerd van de informatie die relevant werd geacht met betrekking tot de status van Trinidad en Tobago als verdragsluitende partij bij de Unclos, de Unfsa en het Iccat-verdrag. Uit deze analyse is gebleken dat er op grond van artikel 31, leden 3 en 6, van de IOO-verordening sterke aanwijzingen zijn dat Trinidad en Tobago zich niet heeft gekweten van de taken die het krachtens internationaal recht dient te vervullen wat betreft internationale voorschriften, regelgeving en de instandhoudings- en beheersmaatregelen. (78) De industriële vissersvloot van Trinidad en Tobago vist gericht op tonijn en andere over grote afstanden trekkende soorten in het Iccat-verdragsgebied. Derhalve moet Trinidad en Tobago samenwerken met de Iccat, de in dat gebied en voor die soorten bevoegde ROVB, en met alle betrokken staten. Hoewel Trinidad en Tobago verdragsluitende partij is bij de Iccat, voldoet het niet aan zijn verplichting uit hoofde van artikel IX van het Iccat-verdrag om alle maatregelen te nemen die nodig zijn om de handhaving van dit verdrag te waarborgen. (79) Trinidad en Tobago schendt ook de als vlaggenstaat op hem rustende verplichting overeenkomstig artikel 117 Unclos om ten aanzien van zijn onderdanen maatregelen vast te stellen ten behoeve van de instandhouding van de levende rijkdommen van de volle zee. (80) Zoals is beschreven in overweging 31 is Trinidad en Tobago in oktober 2019 tot de PSMA toegetreden. De verplichtingen en maatregelen die in het internationale instrument in verband met de bestrijding van IOO-visserij zijn vastgesteld, zijn echter nog niet door middel van nationale wetgeving uitgevoerd. (81) Overeenkomstig artikel 7 van de PSMA wijst elke partij de havens aan waartoe buitenlandse vissersvaartuigen toegang kunnen aanvragen en moet zij over voldoende capaciteit beschikken om inspecties uit te voeren. (82) Ondanks het ontbreken van een rechtsgrondslag als gevolg van het niet uitvoeren van de PSMA-verplichtingen door middel van nationale wetgeving, heeft Trinidad en Tobago het FAO-secretariaat in kennis gesteld van drie aangewezen havens in het kader van de PSMA (met inbegrip van particuliere losplaatsen). De autoriteiten van Trinidad en Tobago zijn echter niet in staat ervoor te zorgen dat vissersvaartuigen die de vlag van derde landen voeren, geen niet-aangewezen havens aandoen, aangezien er geen nationale wetgeving ter zake bestaat. Tijdens het bezoek in december 2022 heeft de Commissie documenten ontvangen waaruit bleek dat een vissersvaartuig dat de vlag van een derde land voerde, over een visvergunning beschikte op grond waarvan het twee van de drie aangewezen havens van Trinidad en Tobago, maar ook een niet-aangewezen haven mocht aandoen. Bovendien is de Commissie tijdens hetzelfde bezoek ervan in kennis gesteld dat de douaneautoriteiten van Trinidad en Tobago bevoegd zijn om erkende havens en losplaatsen te wijzen voor douanedoeleinden. Dergelijke havens (in totaal 45) zijn echter niet dezelfde als die welke door de visserijautoriteiten zijn aangewezen en bij het FAO-secretariaat zijn ingediend. Tot slot blijkt uit open databanken dat een aanzienlijk aantal vissersvaartuigen die de vlag van derde landen voeren, niet-aangewezen havens in Trinidad en Tobago aandoen. (83) De twee belangrijkste aangewezen havens omvatten verschillende particuliere losplaatsen die buiten de controle van de visserijautoriteiten vallen. Deze laatste hebben geen vrije toegang tot havenfaciliteiten en geen van hun vertegenwoordigers is permanent in de havens gestationeerd. De visserijautoriteiten hebben alleen toegang tot havens in samenwerking met andere betrokken instanties. Zij kunnen bijvoorbeeld deelnemen aan haveninspecties, maar alleen onder de bevoegdheid van andere instanties (bv. douane- of havenautoriteiten). (84) Bovendien geeft Trinidad en Tobago geen uitvoering aan de vereisten van artikel 8 van de PSMA met betrekking tot de verplichting voor vissersvaartuigen die de vlag van derde landen voeren om specifieke informatie in te dienen voordat zij de haven binnenvaren, en van artikel 9 van de PSMA met betrekking tot de verlening of weigering van haventoegang. Met name vereist het huidige nationale rechtskader van Trinidad en Tobago niet dat vissersvaartuigen die de vlag van derde landen voeren, de in bijlage A bij de PSMA opgenomen informatie indienen. Dit belet de nationale autoriteiten om te bepalen of de vaartuigen die om toegang tot de havens van Trinidad en Tobago verzoeken, betrokken zijn bij IOO-visserij of visserijgerelateerde activiteiten ter ondersteuning van dergelijke visserij. Bovendien machtigt de nationale wetgeving de autoriteiten niet om vissersvaartuigen die de vlag van derde landen voeren, toegang te verlenen of te weigeren tot een haven in Trinidad en Tobago, indien er voldoende bewijs is dat zij betrokken zijn bij IOO-visserij of visserijgerelateerde activiteiten ter ondersteuning van dergelijke visserij. De enige toepasselijke bepalingen met betrekking tot de verlening of weigering van haventoegang zijn vervat in de maritieme en douanewetgeving die van toepassing is op alle vaartuigen en uitsluitend met het oog op die wetgeving. (85) Sinds 2022 werken de visserijautoriteiten van Trinidad en Tobago samen met de nationale douane- en maritieme autoriteiten om gedeeltelijk toegang te krijgen tot de met het oog op de naleving van de nationale maritieme en douanevoorschriften ingediende informatie over havenaanlopen en visserijproducten aan boord van vissersvaartuigen die de vlag van derde landen voeren en een haven in Trinidad en Tobago aandoen. Deze samenwerking vindt plaats op basis van regelingen tussen agentschappen. De verwerving van informatie vindt echter slechts gedeeltelijk plaats en er worden geen handhavingsmaatregelen genomen wegens het ontbreken van adequate bepalingen om de verplichtingen van de PSMA-overeenkomst in het nationale recht van Trinidad en Tobago om te zetten. (86) Twee vissersvaartuigen ( 11 ) die niet in het Iccat-register van gemachtigde vaartuigen zijn opgenomen, kunnen bijvoorbeeld ongeoorloofde visserijactiviteiten in het Iccat-verdragsgebied hebben verricht. Deze vaartuigen hebben op 10 en 20 september 2019 en op 4 en 18 oktober 2019 een particuliere losplaats van een haven van Trinidad en Tobago aangedaan en gebruikt. De visserijautoriteiten verklaarden dat zij niet in het bezit waren van informatie over de aan boord van deze vaartuigen aanwezige vis die mogelijk bij de particuliere losplaats is aangeland of overgeladen. (87) Overeenkomstig artikel 12 van de PSMA inspecteert elke partij het aantal vaartuigen in haar havens dat nodig is om een jaarlijks inspectieniveau te bereiken dat toereikend is om de doelstelling van de overeenkomst te bereiken. (88) Op grond van artikel 28 van de wet van 1986 betreffende de archipelwateren en de exclusieve economische zone zijn de visserijautoriteiten alleen bevoegd om in de archipelwateren, de territoriale zee en de EEZ inspecties uit te voeren van vissersvaartuigen die de vlag van derde landen voeren, en niet in havens. Dit ontneemt de autoriteiten de bevoegdheid om inspecties uit te voeren in aangewezen havens, zoals vereist door artikel 7 van de PSMA, wat op zijn beurt niet in overeenstemming is met de doelstelling van artikel 12 van de PSMA. (89) Zoals is beschreven in de overwegingen 28, 29 en 30 van het besluit van 21 april 2016 heeft de Commissie relevant geachte informatie geanalyseerd uit beschikbare gegevens die zijn gepubliceerd door ROVB’s, met name Iccat. (90) Iccat heeft de autoriteiten van Trinidad en Tobago officieel meegedeeld dat het land zijn verplichtingen overeenkomstig bepaalde Iccat-aanbevelingen niet volledig en daadwerkelijk is nagekomen. Trinidad en Tobago werd daarom als niet-nalever aangemerkt in 2016 ( 12 ) en heeft sindsdien elk jaar een nalevingsbrief van Iccat ontvangen ( 13 ) . (91) Meer in het bijzonder voorziet Iccat-aanbeveling 18-09 onder meer in een minimum van 5 % haveninspecties van vissersvaartuigen die de vlag van derde landen voeren ( 14 ) . Aangezien het aantal havenaanlopen van dergelijke vissersvaartuigen van derde landen dat door de visserijautoriteiten in Trinidad en Tobago in 2022 is aangegeven, meer dan 1 200 bedroeg en er, zoals vermeld in overweging 82, geen nationale wetgeving bestaat ter uitvoering van de PSMA-vereisten voor specifieke informatie die moet worden ingediend vóór het binnenvaren van nationale havens, wordt aangenomen dat het werkelijke aantal havenaanlopen veel groter is. De afgelopen vijf jaar (2018-2022) hebben de visserijautoriteiten van Trinidad en Tobago slechts vier inspecties uitgevoerd van onder de vlag van derde landen varende vissersvaartuigen, op vrijwillige basis en met uitdrukkelijke instemming van de scheepseigenaren. (92) Daarnaast, zoals is vermeld in overweging 50 hierboven, voert Iccat-aanbeveling 16-14 de verplichting in om te zorgen voor een waarnemerstoezicht van ten minste 5 % van de visserijinspanning in de pelagische beugvisserij, de ringzegenvisserij, de hengelvisserij, de tonnaravisserij, de kieuwnetvisserij en de trawlvisserij. Trinidad en Tobago voldoet niet aan deze eis, aangezien bij de visserijwet van 1916 of enige daarmee verband houdende ondergeschikte wetgeving geen binnenlands (wetenschappelijk of ander) waarnemersprogramma is vastgesteld ( 15 ) . (93) Zoals is vermeld in overweging 45 geeft Trinidad en Tobago ook geen uitvoering aan Iccat-aanbeveling 18-10, die voorschrijft dat alle vaartuigen met een lengte over alles van meer dan 15 meter die in het Iccat-verdragsgebied actief zijn, over VMS moeten beschikken en hun locatie ten minste om de twee uur moeten doorgeven. (94) Door de in de overwegingen 90 tot en met 93 beschreven feiten is Trinidad en Tobago niet in staat zijn samenwerkings- en instandhoudingsverplichtingen na te komen, wat niet strookt met de plicht tot samenwerking en de verplichting tot het nemen, of tot samenwerking met het oog op het nemen, van alle maatregelen die nodig zijn voor de instandhouding van de levende rijkdommen in de volle zee, zoals vastgesteld in de artikelen 117 en 118 Unclos. (95) Overeenkomstig artikel 31, lid 6, punt c), van de IOO-verordening heeft de Commissie onderzocht of Trinidad en Tobago betrokken kan zijn geweest bij enige vorm van handelen of nalaten die geldende wet- en regelgeving of internationale instandhoudings- en beheersmaatregelen minder doeltreffend kan hebben gemaakt. (96) Zoals is aangegeven in overweging 31 van het besluit van 21 april 2016 voldoet Trinidad en Tobago niet aan zijn samenwerkings- en instandhoudingsverplichtingen als vlaggenstaat uit hoofde van de artikelen 117, 118 en 119 Unclos. (97) In combinatie met de in de overwegingen 48 en 49 beschreven feiten voldoet Trinidad en Tobago niet aan artikel 18 Unfsa, op grond waarvan staten waarvan de vaartuigen in volle zee vissen, controlemaatregelen moeten nemen om ervoor te zorgen dat die vaartuigen de ROVB-regels naleven. (98) Zoals is aangegeven in de overwegingen 73, 82, 83, 84, 85 en 88 voldoet Trinidad en Tobago niet aan de artikelen 6, 7, 8, 9 12 en andere artikelen van deel 4 PMSA, op grond waarvan de staten IOO-visserij moeten voorkomen, tegengaan en beëindigen door de uitvoering van doeltreffende havenstaatmaatregelen. (99) Gezien de overwegingen 28 tot en met 32 van het besluit van 21 april 2016 en de bovenvermelde daaropvolgende ontwikkelingen is de Commissie op grond van artikel 31, leden 3 en 6, van de IOO-verordening van oordeel dat Trinidad en Tobago zich niet heeft gekweten van de taken die het krachtens internationaal recht dient te vervullen op het gebied van internationale voorschriften en regelingen en instandhoudings- en beheersmaatregelen. 3.4. Specifieke beperkingen van ontwikkelingslanden (artikel 31, lid 7, van de IOO-verordening) (100) Er zij aan herinnerd dat volgens de index voor menselijke ontwikkeling van de Verenigde Naties (UNHDI) Trinidad en Tobago in 2021 als een land met een zeer hoge menselijke ontwikkeling werd beschouwd (plaats 57 op de ranglijst van 191 landen) ( 16 ) . (101) Zoals is beschreven in overweging 36 van het besluit van 21 april 2016 is er geen bewijs gevonden waaruit blijkt dat Trinidad en Tobago zijn uit internationaal recht voortvloeiende verplichtingen niet kan nakomen wegens ontwikkelingsproblemen. (102) Bovendien kunnen de aard van de vastgestelde tekortkomingen van Trinidad en Tobago, zoals het ontbreken van specifieke bepalingen in het nationale rechtskader met betrekking tot het beheer van zijn vissersvloot en het bestrijden, tegengaan en beëindigen van IOO-visserijactiviteiten, het ontbreken van verplichte procedures om de registratie van onder zijn vlag varende vissersvaartuigen naar behoren te controleren, het ontbreken van een verplicht systeem om aanlandingen te controleren en ontoereikende haveninspecties, niet worden gecorreleerd met het ontwikkelingsniveau van Trinidad en Tobago en de specifieke beperkingen die het land zou kunnen hebben. (103) Voorts hebben de autoriteiten van Trinidad en Tobago steun van de Voedsel- en Landbouworganisatie van de Verenigde Naties (FAO) ontvangen om de nationale maatregelen ter bestrijding van IOO-visserij te versterken ( 17 ) . (104) Gezien de overwegingen 34, 35 en 36 van het besluit van 21 april 2016 en de ontwikkelingen van na die datum, is de Commissie op grond van artikel 31, lid 7, van de IOO-verordening van oordeel dat het ontwikkelingsniveau van Trinidad en Tobago geen afbreuk doet aan de algemene prestaties van Trinidad en Tobago als vlaggen-, haven-, kust- of marktstaat op het gebied van de visserij en derhalve niet kan worden aangevoerd als vergoelijking of anderszins kan rechtvaardigen dat zijn acties om IOO-visserij te voorkomen, tegen te gaan en te beëindigen, ontoereikend zijn. 4. CONCLUSIE OVER DE AANMERKING ALS NIET-MEEWERKEND DERDE LAND (105) Gezien de conclusies over het feit dat Trinidad en Tobago zich niet heeft gekweten van de taken die het krachtens internationaal recht als vlaggen-, haven-, kust- of marktstaat dient te vervullen, en geen maatregelen heeft genomen om IOO-visserij te voorkomen, tegen te gaan en te beëindigen, moet dit land overeenkomstig artikel 31 van de IOO-verordening worden aangemerkt als derde land dat niet meewerkt aan de bestrijding van IOO-visserij. (106) Wanneer de bevoegde autoriteiten van de lidstaten vaststellen dat een vangstcertificaat is gevalideerd door de autoriteiten van een vlaggenstaat die overeenkomstig artikel 31 van de IOO-verordening als niet-meewerkend land is aangemerkt, moeten zij krachtens artikel 18, lid 1, punt g), van die verordening de invoer van de betrokken visserijproducten in de Unie weigeren zonder dat zij enig aanvullend bewijs hoeven te verlangen of een bijstandsverzoek aan de vlaggenstaat hoeven te zenden. (107) De aanmerking van Trinidad en Tobago als land dat de Commissie als niet-meewerkend land beschouwt, sluit niet uit dat de Raad later mogelijke stappen onderneemt om een lijst van niet-meewerkende landen vast te stellen overeenkomstig artikel 31 van de IOO-verordening. 5. COMITÉPROCEDURE (108) De in dit besluit vervatte maatregelen zijn in overeenstemming met het advies van het Comité voor de visserij en de aquacultuur, HEEFT HET VOLGENDE BESLUIT VASTGESTELD: Artikel 1 De Republiek Trinidad en Tobago wordt aangemerkt als derde land dat door de Commissie wordt beschouwd als derde land dat niet meewerkt bij de bestrijding van illegale, ongemelde en ongereglementeerde visserij. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 25 september 2023. Voor de Commissie De voorzitter Ursula VON DER LEYEN ( 1 ) PB L 286 van 29.10.2008, blz. 1 . ( 2 ) Besluit van de Commissie van 21 april 2016 inzake de kennisgeving aan de Republiek Trinidad en Tobago van de mogelijkheid dat zij wordt aangemerkt als derde land dat niet meewerkt bij de bestrijding van illegale, ongemelde en ongereglementeerde visserij ( PB C 144 van 23.4.2016, blz. 14 ). ( 3 ) Internationaal actieplan om illegale, ongemelde en ongereglementeerde visserij te voorkomen, tegen te gaan en te beëindigen, Voedsel- en Landbouworganisatie van de Verenigde Naties, 2001. ( 4 ) Vrijwillige richtsnoeren over de prestaties van de vlaggenstaat, maart 2014: http://www.fao.org/3/a-i4577t.pdf ( 5 ) Overeenkomst om te bevorderen dat vissersvaartuigen op de volle zee de internationale maatregelen voor instandhouding en beheer van de visbestanden naleven, Voedsel- en Landbouworganisatie van de Verenigde Naties, 1993. ( 6 ) FAO-gedragscode voor een verantwoorde visserij van de Voedsel- en Landbouworganisatie van de Verenigde Naties, 1995. ( 7 ) https://rgd.legalaffairs.gov.tt/laws2/alphabetical_list/lawspdfs/67.51.pdf ( 8 ) https://rgd.legalaffairs.gov.tt/laws2/alphabetical_list/lawspdfs/51.06.pdf ( 9 ) Sea Lots, waar onder de vlag van Taiwan, Ivoorkust, China en Venezuela varende vaartuigen aanlopen. ( 10 ) Gezien het gebrek aan controles in de haven en de ontoereikende rapportageverplichtingen is het echter moeilijk aan te tonen dat deze vangsten niet afkomstig waren van vaartuigen die de vlag van Trinidad en Tobago voerden. ( 11 ) Deze vaartuigen zijn sindsdien omvlagd naar een derde land en zijn op 24 november 2021 door Iccat opgenomen als IOO-vaartuigen wegens het zonder machtiging oogsten van tonijn of tonijnachtigen in het verdragsgebied. De vaartuigen zijn vervolgens begin 2022 ook op de IOO-lijsten van IOTC, Siofa, CCSBT, IATTC en NEAFC geplaatst. ( 12 ) ICCAT Doc. No. COC-308_Appendix 2, 2016. ( 13 ) ICCAT Doc. No. COC-308_APP_1/2021. ( 14 ) Punt 29: https://www.iccat.int/Documents/Recs/compendiopdf-e/2018-09-e.pdf ( 15 ) ICCAT Doc. No. COC-308_Appendix 2, 2022, Doc. No. COC-308_Appendix 2, 2021, Doc. No. COC-308_Appendix 2, 2020, Doc. No. COC-308_Appendix 2, 2019, Doc. No. COC-308_Appendix 2, 2018, Doc. No. COC-308_Appendix 2, 2017. ( 16 ) Bron: https://hdr.undp.org/data-center/specific-country-data#/countries/TTO ( 17 ) https://www.fao.org/iuu-fishing/capacity-development/en/",
  "source": "EUR LEX"
}