{
  "url": "http://www.w3.org/1999/xhtml\"><!--",
  "content": "L_2012266NL.01003701.xml 2.10.2012 NL Publicatieblad van de Europese Unie L 266/37 BESLUIT VAN DE RAAD van 24 september 2012 over het door de Europese Unie in het Gemengd Comité EU-ICAO in te nemen standpunt betreffende het besluit inzake de vaststelling van een bijlage over luchtvaartbeveiliging bij het memorandum van samenwerking tussen de Europese Unie en de Internationale Burgerluchtvaartorganisatie tot vaststelling van een kader voor versterkte samenwerking (2012/534/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Besluit 2012/243/EU van de Raad van 8 maart 2012 inzake de sluiting van een memorandum van samenwerking tussen de Europese Unie en de Internationale Burgerluchtvaartorganisatie houdende vaststelling van een kader voor versterkte samenwerking, en tot vaststelling van de daarmee verband houdende procedures ( 1 ) („memorandum van samenwerking”) is op 29 maart 2012 in werking getreden. (2) Overeenkomstig punt 7.3, onder c), van het memorandum van samenwerking kan het bij punt 7.1 daarvan opgerichte gemengd comité bijlagen bij het memorandum van samenwerking vaststellen. (3) Het is dienstig het standpunt te bepalen dat door de Europese Unie in het gemengd comité moet worden ingenomen ten aanzien van de vaststelling van een bijlage over luchtvaartbeveiliging die aan het memorandum van samenwerking moet worden gehecht, HEEFT HET VOLGENDE BESLUIT VASTGESTELD: Artikel 1 Het standpunt dat de Europese Unie in het Gemengd Comité EU-ICAO, overeenkomstig punt 7.3, onder c), van het memorandum van samenwerking tussen de Europese Unie en de Internationale Burgerluchtvaartorganisatie tot vaststelling van een kader voor versterkte samenwerking („het memorandum van samenwerking”), dient in te nemen ten aanzien van de vaststelling van een bijlage over luchtvaartbeveiliging bij het memorandum van samenwerking, wordt gebaseerd op het aan dit besluit gehechte ontwerpbesluit van het Gemengd Comité EU-ICAO. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 24 september 2012. Voor de Raad De voorzitter S. ALETRARIS ( 1 ) PB L 121 van 8.5.2012, blz. 16 . ONTWERP BESLUIT VAN HET GEMENGD COMITÉ EU-ICAO van … betreffende de vaststelling van een bijlage over luchtvaartbeveiliging bij het memorandum van samenwerking tussen de Europese Unie en de Internationale Burgerluchtvaartorganisatie tot vaststelling van een kader voor versterkte samenwerking HET GEMENGD COMITÉ EU-ICAO, Gezien het memorandum van samenwerking tussen de Europese Unie en de Internationale Burgerluchtvaartorganisatie tot vaststelling van een kader voor versterkte samenwerking („het ICAO-memorandum van samenwerking”), en met name punt 7.3, onder c), Overwegende hetgeen volgt: Het is dienstig een bijlage over luchtvaartbeveiliging op te nemen in het ICAO-memorandum van samenwerking, HEEFT HET VOLGENDE BESLUIT VASTGESTELD: Artikel 1 De bijlage bij dit besluit wordt hierbij vastgesteld en vormt een integrerend deel van het ICAO-memorandum van samenwerking. Artikel 2 Dit besluit treedt in werking op de dag waarop het wordt vastgesteld. Gedaan te … Voor het Gemengd Comité EU-ICAO De voorzitters BIJLAGE „BIJLAGE II — LUCHTVAARTBEVEILIGING 1.   Doelstellingen 1.1. De partijen komen overeen op het gebied van luchtvaartbeveiliging samen te werken in het kader van het memorandum van samenwerking tussen de Europese Unie en de Internationale Burgerluchtvaartorganisatie (ICAO) dat is ondertekend op 28 april 2011 te Montreal en op 4 mei 2011 te Brussel. 1.2. Overeenkomstig hun verbintenis om wereldwijd een passend en duurzaam niveau van luchtvaartbeveiliging te bereiken, met name via de normen en aanbevolen praktijken (SARP’s) van de ICAO, komen de partijen overeen nauw samen te werken bij de uitvoering van hun activiteiten op het gebied van luchtvaartbeveiliging. 2.   Toepassingsgebied 2.1. De partijen komen, met het oog op de in punt 1 vermelde doelstellingen, overeen om samen te werken door: a) het voeren van een regelmatige dialoog over luchtvaartbeveiligingskwesties van wederzijds belang; b) het regelmatig uitwisselen van relevante informatie op het gebied van luchtvaartbeveiliging in overeenstemming met de toepasselijke voorschriften; c) het deelnemen aan luchtvaartbeveiligingsactiviteiten; d) het analyseren, wanneer zinvol, van de naleving door de staten van de ICAO-normen en van de toepassing van de aanbevolen praktijken alsmede van de doeltreffende uitvoering door de staten van een systeem voor het toezicht op de luchtvaartbeveiliging; e) het toezien op de naleving door de EU-lidstaten van de ICAO-normen en op de toepassing van de aanbevolen praktijken alsmede op de doeltreffende uitvoering door de EU-lidstaten van een systeem voor het toezicht op de luchtvaartbeveiliging; f) het voortzetten van de samenwerking op het gebied van regelgeving en normalisatie; g) het ontwikkelen en verlenen van technische bijstand; h) het bevorderen van regionale samenwerking; i) het uitwisselen van deskundigen en j) het verzorgen van opleidingen op het gebied van luchtvaartbeveiliging. 3.   Uitvoering 3.1. De partijen kunnen werkregelingen vaststellen waarin de wederzijds overeengekomen mechanismen en procedures voor de doeltreffende uitvoering de in punt 2.1 vermelde samenwerkingsactiviteiten worden vastgelegd. Deze werkregelingen worden vastgesteld door het gemengd comité. 4.   Dialoog 4.1. De partijen organiseren regelmatig vergaderingen en/of teleconferenties om luchtvaartbeveiligingskwesties van wederzijds belang te bespreken en, voor zover nodig, hun activiteiten te coördineren. 5.   Uitwisseling van luchtvaartbeveiligingsinformatie, onderzoeken/studies en analysen 5.1. Onverminderd hun toepasselijke voorschriften stellen de partijen werkregelingen vast waarin wordt gespecificeerd welke informatie en analysen zij kunnen uitwisselen op basis van de door hun respectieve audit- en inspectieprogramma’s verzamelde informatie, en leggen zij het mechanisme voor uitwisseling vast teneinde overeenkomstig punt 6 van het memorandum van samenwerking de vertrouwelijkheid te waarborgen van de informatie die zij van de andere partij hebben ontvangen. 5.2. De partijen verlenen medewerking aan luchtvaartbeveiligingsactiviteiten door relevante en passende gegevens, onderzoeken, studies, informatie en documentatie uit te wisselen, en door de wederzijdse deelneming aan vergaderingen te faciliteren. 6.   Deelneming aan luchtvaartbeveiligingsactiviteiten 6.1. Met het oog op de toepassing van deze bijlage nodigt elke partij de andere partij overeenkomstig de vastgestelde regels en procedures uit om deel te nemen aan luchtvaartbeveiligingsgerelateerde activiteiten en vergaderingen, teneinde nauwe samenwerking en coördinatie tot stand te brengen. De voorwaarden voor dergelijke samenwerking worden vastgelegd in werkregelingen die door de partijen zijn overeengekomen. 7.   Regelgevende kwesties 7.1. Elke partij ziet erop toe dat de andere partij op de hoogte wordt gehouden van al haar relevante wet- en regelgeving, normen, eisen en aanbevolen praktijken die gevolgen kunnen hebben voor de toepassing van deze bijlage, alsook van alle wijzigingen daarvan. 7.2. De partijen stellen elkaar tijdig in kennis van alle voorgestelde wijzigingen van hun relevante wet- en regelgeving, normen, eisen en aanbevolen praktijken, voor zover deze wijzigingen gevolgen kunnen hebben voor deze bijlage. 7.3. Met het oog op de mondiale harmonisering van luchtvaartbeveiligingsregels en -normen informeren de partijen elkaar over kwesties van technische regelgeving op het gebied van luchtvaartbeveiliging tijdens de verschillende stadia van de processen voor de vaststelling van regelgeving en de opstelling van SARP’s, en kunnen zij in voorkomend geval worden uitgenodigd om deel te nemen aan de besprekingen in de geassocieerde technische organen. 7.4. De partijen verstrekken elkaar tijdig informatie over besluiten en aanbevelingen betreffende de luchtvaartbeveiliging. 7.5. De EU treedt in voorkomend geval in overleg met de ICAO om technische informatie te verstrekken indien zich, ten gevolge van de toepassing van EU-wetgeving, problemen voordoen met betrekking tot de naleving van de normen en aanbevolen praktijken van de ICAO. 8.   Technische bijstand 8.1. De partijen coördineren de bijstand aan staten, teneinde te waarborgen dat de middelen effectief worden benut en dubbel werk wordt vermeden, en wisselen informatie uit over projecten en programma’s voor technische bijstand die betrekking hebben op de luchtvaartbeveiliging. 8.2. De partijen werken nauw samen om de EU-lidstaten en andere staten waar nodig te ondersteunen bij het verbeteren van de doeltreffende toepassing van de cruciale onderdelen van hun systemen voor beveiligingstoezicht en van de naleving van de SARP’s van de ICAO. Deze samenwerking omvat onder meer het uitwisselen van informatie, het faciliteren van de dialoog tussen de betrokken partijen en het coördineren van technische bijstand. 9.   Regionale samenwerking 9.1. De partijen geven voorrang aan activiteiten die tot doel hebben de uitvoering van de SARP’s te bespoedigen in gevallen waarin een regionale aanpak de gelegenheid biedt om de kostenefficiëntie, het toezicht en/of de normalisatie te verbeteren. 10.   Bijstand door deskundigen 10.1. Onverminderd de regelingen voor bijstand door deskundigen die buiten het toepassingsgebied van deze bijlage zijn opgezet, stellen de partijen elkaar, op verzoek, deskundigen met technische expertise op relevante gebieden van de luchtvaartbeveiliging ter beschikking om taken uit te voeren en deel te nemen aan activiteiten die binnen het toepassingsgebied van deze bijlage vallen. De voorwaarden voor dergelijke bijstand door deskundigen worden vastgelegd in een werkregeling tussen de partijen. 11.   Opleiding 11.1. Voor zover van toepassing faciliteert elke partij de deelneming van personeel van de andere partij aan haar opleidingsprogramma’s op het gebied van luchtvaartbeveiliging. 11.2. De partijen wisselen informatie en materiaal uit met betrekking tot opleidingsprogramma’s op het gebied van luchtvaartbeveiliging en zorgen in voorkomend geval voor coördinatie en samenwerking bij het opstellen van opleidingsprogramma’s. 11.3. In het kader van de in punt 9 van deze bijlage bedoelde activiteiten werken de partijen samen bij het faciliteren en coördineren van de deelneming aan opleidingsprogramma’s voor stagiairs uit landen of regio’s waaraan door een van de partijen technische bijstand wordt verleend. 12.   Toetsing 12.1. De toepassing van deze bijlage wordt door de partijen regelmatig getoetst; zij houden daarbij, voor zover nodig, rekening met relevante ontwikkelingen in beleid of regelgeving. 12.2. Toetsing van deze bijlage geschiedt door het bij punt 7 van het memorandum van samenwerking opgerichte gemengd comité. 13.   Inwerkingtreding, wijzigingen en beëindiging 13.1. Deze bijlage wordt van kracht op de dag waarop zij door het gemengd comité wordt vastgesteld en blijft van kracht totdat zij wordt ingetrokken. 13.2. Werkregelingen die krachtens deze bijlage zijn overeengekomen, worden van kracht op de dag waarop zij door het gemengd comité worden vastgesteld. 13.3. Wijzigingen of de beëindiging van werkregelingen die krachtens deze bijlage zijn vastgesteld, moeten worden goedgekeurd door het gemengd comité. 13.4. Deze bijlage kan te allen tijde door elk van beide partijen worden beëindigd. De beëindiging wordt van kracht zes maanden nadat zij schriftelijk ter kennis van de andere partij is gebracht, tenzij deze kennisgeving van de beëindiging met wederzijdse instemming van de partijen wordt ingetrokken vóór de opzegtermijn van zes maanden is verstreken. 13.5. Onverminderd de andere bepalingen van dit punt, houdt beëindiging van het memorandum van samenwerking in dat tegelijkertijd eveneens deze bijlage en alle krachtens deze bijlage vastgestelde werkregelingen worden beëindigd.”",
  "source": "EUR LEX"
}