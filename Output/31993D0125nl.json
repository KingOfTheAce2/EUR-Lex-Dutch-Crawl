{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993D0125:NL:HTML\">",
  "content": "EUR-Lex - 31993D0125 - NL Avis juridique important | 31993D0125 93/125/EEG: Beschikking van de Commissie van 17 februari 1993 betreffende het verzoek van Spanje tot vaststelling door de Commissie van vrijwaringsmaatregelen op grond van artikel 5 van Verordening (EEG) nr. 3577/92 houdende toepassing van het beginsel van het vrij verrichten van diensten op het zeevervoer binnen de Lid-Staten (cabotage in het zeevervoer) (Slechts de tekst in de Spaanse taal is authentiek) Publicatieblad Nr. L 049 van 27/02/1993 blz. 0088 - 0089 BESCHIKKING VAN DE COMMISSIE van 17 februari 1993 betreffende het  verzoek van Spanje tot vaststelling door de Commissie van vrijwaringsmaatregelen op grond van  artikel 5 van Verordening (EEG) nr. 3577/92 houdende toepassing van het beginsel van het vrij  verrichten van diensten op het zeevervoer binnen de Lid-Staten (cabotage in het zeevervoer)  (Slechts de tekst in de Spaanse taal is authentiek) (93/125/EEG)DE COMMISSIE VAN DE  EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 3577/92 van de Raad van 7 december 1992 houdende toepassing van het  beginsel van het vrij verrichten van diensten op het zeevervoer binnen de Lid-Staten (cabotage in  het zeevervoer)  (1), en met name op artikel 5, lid 1, waarin de voorwaarden worden genoemd  waaronder een Lid-Staat de Commissie kan verzoeken om, ingeval de binnenlandse vervoersmarkt ten  gevolge van de liberalisering van de cabotage ernstig wordt verstoord of in noodgevallen,  vrijwaringsmaatregelen te treffen, Overwegende dat de concurrentiepositie van de Spaanse scheepvaart niet dezelfde is als die van de  scheepvaart in andere landen van de Gemeenschap waar de exploitatiekosten zijn gedaald door het  gebruik van speciale registers die een gunstigere fiscale en andere behandeling verlenen aan  schepen, vooral wanneer zij buiten de nationale wateren opereren; Overwegende dat Spanje op 25 november 1992 een nieuwe wet inzake havens en koopvaardij heeft  afgekondigd waardoor een speciaal register wordt ingesteld voor schepen en scheepvaartondernemingen  dat in het begin alleen voor schepen in de internationale vaart zal openstaan; dat de gemiddelde  tonnage van de Spaanse schepen die cabotage verrichten klein is in vergelijking met die van de  concurrerende schepen uit andere Lid-Staten die daardoor een kostenvoordeel hebben; dat voor de  aanpassing van de exploitatiekosten van Spaanse schepen in de Spaanse wateren een zekere periode  nodig is aangezien de relevante overeenkomsten en regelingen moeten worden herzien; dat om die  redenen de waarschijnlijke komst van schepen die in de speciale registers van andere Lid-Staten  zijn ingeschreven een ernstige bedreiging kan vormen voor het voortbestaan van Spaanse reders op de  cabotagemarkt; Overwegende dat Spanje op 23 december 1992 een ministerieel besluit heeft vastgesteld waarbij op  grond van artikel 5, lid 1, laatste alinea, van Verordening (EEG) nr. 3577/92 unilaterale  vrijwaringsmaatregelen worden getroffen die erin bestaan dat de toepassing van die verordening in  Spanje voor een periode van drie maanden wordt opgeschort; Overwegende dat Spanje op 8 januari 1993 officieel kennis heeft gegeven van de vaststelling van  bovengenoemde maatregel en op grond van een studie van de Spaanse autoriteiten over de gevolgen van  een onmiddellijke liberalisering van de cabotage voor de rechtstreeks betrokken vervoerders de  Commissie heeft verzocht het cabotagevervoer met het vasteland voor een periode van twaalf maanden  vrij te stellen van de toepassing van bovengenoemde verordening; Overwegende dat de Commissie op 20 januari 1993 een vergadering heeft georganiseerd ten einde de  overige Lid-Staten in overeenstemming met artikel 5, lid 1, van de verordening over dit verzoek te  raadplegen; Overwegende dat de Commissie van oordeel is dat de in de studie geschetste toestand niet als een  noodgeval kan worden beschouwd aangezien het financiële evenwicht of het voortbestaan van een groot  aantal Spaanse reders niet op zo een korte termijn in gevaar kan worden gebracht en dat de  unilaterale maatregel van Spanje bijgevolg niet op grond daarvan kan worden gerechtvaardigd; Overwegende dat anderzijds uit een zorgvuldig onderzoek van de huidige situatie en van de door  Spanje overgelegde studie voldoende blijkt dat de binnenlandse vervoersmarkt van Spanje  waarschijnlijk ernstig zal worden verstoord indien dat land niet de nodige tijd krijgt om  bovengenoemde overeenkomsten en regelingen, waaronder die met betrekking tot het speciale register,  daadwerkelijk ten uitvoer te leggen; dat de markt bestaat uit een groot aantal havens met  betrekkelijk kleine capaciteit en installaties doch dat Spanje door zijn geografische ligging een  aantrekkelijke markt is voor het cabotagevervoer op zowel de Atlantische als de  Middellandse-Zeeroutes; dat een combinatie van die factoren vermoedelijk zal leiden tot een  vergroting van het reeds aanzienlijke overaanbod hetgeen een ernstige bedreiging zal vormen voor  het financiële evenwicht van de Spaanse cabotagevloot; dat de nieuwe Spaanse wetgeving er evenwel  toe zal leiden dat de concurrentiepositie van de Spaanse vloot in de nabije toekomst zal  verbeteren; Overwegende dat dergelijke afwijking evenwel niet mag worden toegestaan voor het vervoer van  goederen van een haven in een andere Lid-Staat of in een derde land naar een haven op het Spaanse  vasteland waar zij worden overgeslagen in een schip van dezelfde onderneming om verder te worden  vervoerd naar andere havens op het Spaanse vasteland of vice versa (feeder-diensten) ten einde een  optimale werking van het door EG-vervoerders verrichte zeevervoer tussen Spanje en andere landen  niet te belemmeren en dat dit vervoer volledig vrij moet zijn voor reders uit andere Lid-Staten als  bepaald in artikel 1 van Verordening (EEG) nr. 3577/92; Overwegende dat indien er geen Spaanse schepen beschikbaar zijn voor het cabotagevervoer met het  vasteland er geen ernstige verstoring kan ontstaan door schepen uit andere Lid-Staten dit vervoer  te laten verrichten, HEEFT DE VOLGENDE BESCHIKKING GEGEVEN: Artikel 1 De unilaterale vrijwaringsmaatregel die Spanje op 23 december 1992  heeft getroffen wordt opgeheven en de bevoegde Spaanse autoriteiten nemen de nodige  bestuursrechtelijke maatregelen om die opheffing te effectueren. Artikel 2 De uitsluiting van het Spaanse vasteland van de toepassing van Verordening (EEG) nr.  3577/92 voor een periode van zes maanden wordt aan Spanje toegestaan vanaf de datum van  kennisgeving van deze beschikking. Artikel 3 Bovengenoemde uitsluiting is niet van toepassing op feeder-diensten. Artikel 4 Indien er op een bepaald ogenblik geen Spaanse schepen beschikbaar zijn om te voorzien  in de vraag naar cabotagediensten met het vasteland, verlenen de Spaanse autoriteiten toelating aan  schepen uit andere Lid-Staten om dit vervoer te verrichten. Artikel 5 Er worden twee onafhankelijke deskundigen aangesteld, één door de Commissie en één door  de Spaanse autoriteiten, die een gemeenschappelijke studie moeten maken van de mogelijke gevolgen  van de liberalisering van de cabotage met het vasteland voor de Spaanse scheepvaart. De situatie  wordt door de Commissie, op verzoek van Spanje, opnieuw bekeken op grond van de resultaten van deze  studie die ten minste 45 werkdagen vóór het verstrijken van de termijn van zes maanden waarvoor de  afwijking is toegestaan, aan de Commissie moet worden voorgelegd. Artikel 6 Deze beschikking is gericht tot het Koninkrijk Spanje. Gedaan te Brussel, 17 februari 1993. Voor de Commissie Abel MATUTES Lid van de Commissie",
  "source": "EUR LEX"
}