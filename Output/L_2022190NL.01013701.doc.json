{
  "url": "http://www.w3.org/1999/xhtml\">",
  "content": "L_2022190NL.01013701.xml 19.7.2022 NL Publicatieblad van de Europese Unie L 190/137 BESLUIT (EU) 2022/1242 VAN DE RAAD van 18 juli 2022 tot wijziging van het reglement van orde van de Raad DE RAAD VAN DE EUROPESE UNIE, Gezien het Verdrag betreffende de Europese Unie, Gezien het Verdrag betreffende de werking van de Europese Unie, en met name artikel 240, lid 3, Overwegende hetgeen volgt: (1) Artikel 12, lid 1, eerste alinea, van het reglement van orde bepaalt van de Raad ( 1 ) dat besluiten van de Raad over een dringende aangelegenheid door middel van een schriftelijke stemming kunnen worden aangenomen indien de Raad of het Comité van permanente vertegenwoordigers (Coreper) met eenparigheid van stemmen besluit van deze procedure gebruik te maken. (2) Teneinde de institutionele continuïteit in de besluitvorming van de Raad in de uitzonderlijke omstandigheden ten gevolge van de COVID-19-pandemie te waarborgen heeft de Raad in maart 2020 Besluit (EU) 2020/430 ( 2 ) vastgesteld, toen zittingen van de Raad niet regelmatig konden plaatsvinden, zeker te stellen. Hierbij werd een afwijking van artikel 12, lid 1, eerste alinea, van het reglement van orde van de Raad ingevoerd voor besluiten om de gewone schriftelijke procedure te volgen indien deze besluiten door het Coreper worden genomen. Zolang Besluit (EU) 2020/430 van toepassing is, dient een besluit van het Coreper om de gewone schriftelijke procedure te gebruiken, genomen te worden volgens de stemregel die geldt voor de vaststelling van het besluit van de Raad. Deze afwijking is twaalf keer door de Raad verlengd, omdat de uitzonderlijke omstandigheden ten gevolge van de COVID-19-pandemie voortduurden. De meest recente verlenging, bij Besluit (EU) 2022/321 van de Raad ( 3 ) , is verstreken op 30 juni 2022. (3) Hoewel de situatie in verband met de COVID-19-pandemie over het algemeen is verbeterd, blijkt uit het gebruik dat de afgelopen twee jaar van de afwijking in artikel 12, lid 1, eerste alinea, van het reglement van orde van de Raad is gemaakt, en uit de recente internationale gebeurtenissen die om dringende maatregelen vroegen, dat het belangrijk is dat de Raad in de toekomst een dergelijk instrument kan blijven gebruiken. (4) Voortbouwend op de ervaring die is opgedaan om de continuïteit van de besluitvorming van de Raad tijdens de COVID-19-pandemie op efficiënte wijze te waarborgen, aangezien zich hoogstwaarschijnlijk ook in de toekomst situaties zullen voordoen die dringend optreden vereisen, en in overeenstemming met de rol van het Coreper bij de voorbereiding van de werkzaamheden in de Raad en bij het waarborgen van de samenhang van het beleid en de handelingen van de Unie, is het wenselijk te bepalen dat besluiten om de gewone schriftelijke procedure te volgen, wanneer die besluiten door het Coreper worden genomen, moeten worden genomen overeenkomstig de stemregel die van toepassing is op de vaststelling van de betrokken handeling van de Raad. (5) De gewone schriftelijke procedure waartoe het Coreper heeft besloten, mag alleen worden gebruikt in omstandigheden die dringend optreden vereisen en moet altijd worden voorafgegaan door een grondige voorbereiding in het Coreper om zo veel mogelijk te zorgen voor onder meer nationale coördinatie, openbare transparantie en de betrokkenheid van de nationale parlementen overeenkomstig de praktijken van de lidstaten. (6) Het reglement van orde van de Raad moet derhalve worden aangepast, overeenkomstig artikel 240, lid 3, van het Verdrag betreffende de werking van de Europese Unie (VWEU). (7) Overeenkomstig artikel 106 bis van het Verdrag tot oprichting van de Europese Gemeenschap voor Atoomenergie, is artikel 240 VWEU van toepassing op de Europese Gemeenschap voor Atoomenergie, HEEFT HET VOLGENDE BESLUIT VASTGESTELD: Artikel 1 In artikel 12, lid 1, van het reglement van orde van de Raad wordt de eerste alinea vervangen door: “Besluiten van de Raad over een dringende aangelegenheid kunnen worden vastgesteld door middel van een schriftelijke stemming indien de Raad met eenparigheid van stemmen besluit van deze procedure gebruik te maken of indien het Coreper besluit van deze procedure gebruik te maken. In laatstgenoemd geval geldt de stemregel die van toepassing is voor de vaststelling van het besluit van de Raad. Ook de voorzitter kan, in bijzondere omstandigheden, voorstellen van deze procedure gebruik te maken; in welk geval de schriftelijke stemming kan plaatsvinden indien alle lidstaten deze procedure aanvaarden.”. Artikel 2 Dit besluit wordt van kracht op de datum van de vaststelling ervan. Het wordt bekendgemaakt in het Publicatieblad van de Europese Unie . Gedaan te Brussel, 18 juli 2022. Voor de Raad De voorzitter J. BORRELL FONTELLES ( 1 ) Besluit 2009/937/EU van de Raad van 1 december 2009 houdende vaststelling van zijn reglement van orde ( PB L 325 van 11.12.2009, blz. 35 ). ( 2 ) Besluit (EU) 2020/430 van de Raad van 23 maart 2020 betreffende een tijdelijke afwijking van het reglement van orde van de Raad in het licht van de door de COVID-19-pandemie in de Unie veroorzaakte reisproblemen ( PB L 88 I van 24.3.2020, blz. 1 ). ( 3 ) Besluit (EU) 2022/321 van de Raad van 24 februari 2022 tot verdere verlenging van de tijdelijke afwijking van het reglement van orde van de Raad, ingevoerd bij Besluit (EU) 2020/430 in het licht van de door de COVID-19-pandemie in de Unie veroorzaakte reisproblemen ( PB L 55 van 28.2.2022, blz. 45 ).",
  "source": "EUR LEX"
}