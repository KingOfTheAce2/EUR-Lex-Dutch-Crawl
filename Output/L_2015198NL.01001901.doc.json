{
  "url": "http://www.w3.org/1999/xhtml\">",
  "content": "L_2015198NL.01001901.xml 28.7.2015 NL Publicatieblad van de Europese Unie L 198/19 BESLUIT (EU) 2015/1289 VAN DE RAAD van 13 juli 2015 tot het opleggen van een boete aan Spanje wegens de manipulatie van tekortgegevens in de autonome gemeenschap Valencia DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 1173/2011 van het Europees Parlement en de Raad van 16 november 2011 inzake de effectieve handhaving van het begrotingstoezicht in het eurogebied ( 1 ) , en met name artikel 8, lid 1, Gezien Gedelegeerd Besluit 2012/678/EU van de Commissie van 29 juni 2012 betreffende onderzoeken en boeten in verband met de manipulatie van statistieken als bedoeld in Verordening (EU) nr. 1173/2011 ( 2 ) , Gezien het op 7 mei 2015 goedgekeurde verslag van de Commissie over de manipulatie van statistieken in Spanje zoals bedoeld in Verordening (EU) nr. 1173/2011, Gezien de aanbeveling van de Europese Commissie, Overwegende hetgeen volgt: (1) Overeenkomstig artikel 126, lid 1, van het Verdrag betreffende de werking van de Europese Unie (VWEU) dienen de lidstaten buitensporige overheidstekorten te vermijden. Gegevens over overheidstekorten en overheidsschulden die van belang zijn voor de toepassing van artikelen 121 en 126 VWEU en voor de toepassing van Protocol nr. 12 betreffende de procedure bij buitensporige tekorten, zijn essentieel voor de coördinatie van economisch beleid in de Unie. (2) Ter versterking van de handhaving van begrotingstoezicht in het eurogebied en om met opzet of door ernstige nalatigheid veroorzaakte verkeerde voorstelling van overheidstekorten en overheidsschulden te ontmoedigen, kan de Raad, op aanbeveling van de Commissie, besluiten een boete op te leggen aan de verantwoordelijke lidstaat. (3) De Commissie heeft op 11 juli 2014 een onderzoek ingesteld in verband met de manipulatie van statistieken in Spanje zoals bedoeld in Verordening (EU) nr. 1173/2011. De voorlopige bevindingen van het onderzoek zijn op 19 februari 2015 aan Spanje toegezonden, zoals vereist bij Gedelegeerd Besluit 2012/678/EU. Spanje heeft zijn schriftelijke opmerkingen op de voorlopige bevindingen tijdig ingediend. (4) Op 7 mei 2015 heeft de Commissie een onderzoeksverslag goedgekeurd over de manipulatie van statistieken in Spanje zoals bedoeld in Verordening (EU) nr. 1173/2011, rekening houdend met de door Spanje ingediende opmerkingen. (5) In het verslag heeft de Commissie geconcludeerd dat een entiteit behorende tot de overheidssector van Spanje, de regionale auditinstantie van de autonome gemeenschap van Valencia, ernstig nalatig is geweest door het niet registreren van uitgaven voor de gezondheidszorg en het niet respecteren van het beginsel van boekhouding op transactiebasis, met als gevolg een incorrecte opgave van gegevens over het Spaanse overheidstekort aan de Commissie (Eurostat) in maart 2012. Op grond van de bevindingen van de Commissie is het passend te concluderen dat er, toen Spanje de incorrecte gegevens aan Eurostat verstrekte in maart 2012, sprake was van verkeerde voorstelling van tekortgegevens als gevolg van ernstige nalatigheid. Deze elementen rechtvaardigen het opleggen van een boete. (6) De boete mag niet meer bedragen dan 0,2 % van het bruto binnenlands product van Spanje voor 2014. (7) Het referentiebedrag van de op te leggen boete dient gelijk te zijn aan 5 % van de grotere gevolgen van de verkeerde voorstelling van het algemene overheidstekort van Spanje voor de jaren die voor de kennisgeving in het kader van de procedure bij buitensporige tekorten in aanmerking worden genomen. De herziening van de uitgaven, zoals opgegeven door Spanje voor de kennisgeving in het kader van de procedure bij buitensporige tekorten voor april 2012, bedroeg 1,893 miljard EUR. Het vast te stellen referentiebedrag bedraagt dus 94,65 miljoen EUR. (8) Rekening houdend met de criteria, zoals uiteengezet in artikel 14, lid 3, onder a), van Gedelegeerd Besluit 2012/678/EU, heeft de Commissie in haar verslag geconcludeerd dat de verkeerde voorstelling van gegevens geen significante gevolgen heeft voor de werking van het versterkte economische beheer van de Unie vanwege de beperkte gevolgen voor het tekort van Spanje als geheel. Bovendien heeft zij geconcludeerd dat de correcte cijfers kort na bekendmaking van de incorrecte gegevens voor het tekort voor Spanje in april 2012 werden doorgegeven, waardoor herziening van de gegevens voor het Spaanse tekort nog in 2012 kon plaatsvinden. Deze elementen rechtvaardigen een vermindering van de boete. (9) Rekening houdend met de criteria van artikel 14, lid 3, onder b), van Gedelegeerd Besluit 2012/678/EU heeft de Commissie in haar verslag geconcludeerd dat de verkeerde voorstelling te wijten was aan ernstige nalatigheid. Er is geen aanleiding om het bedrag van de boete omwille hiervan te moduleren. (10) Rekening houdend met de criteria van artikel 14, lid 3, onder c), van Gedelegeerd Besluit 2012/678/EU heeft de Commissie in haar verslag geconcludeerd dat de verkeerde voorstelling van gegevens hoofdzakelijk het werk was van een entiteit behorende tot de overheidssector van Spanje. Deze elementen rechtvaardigen een vermindering van de boete. (11) Rekening houdend met de criteria van artikel 14, lid 3, onder d), van Gedelegeerd Besluit 2012/678/EU heeft de Commissie in haar verslag geconcludeerd dat de acties van de lidstaat die aanleiding geven tot het eventueel opleggen van een boete, plaatsvonden in de periode van 13 december 2011, toen Verordening (EU) nr. 1173/2011 in werking trad, tot het moment dat het onderzoek werd opgestart, namelijk 11 juli 2014. Zij heeft voorts geconcludeerd dat de incorrecte opgegeven tekortgegevens werden gecorrigeerd in verband met de herziening in de kennisgeving in het kader van de procedure bij buitensporige tekorten voor oktober 2012. Het bedrag van de boete moet niet worden gemoduleerd omwille van de duur van de verkeerde voorstelling. (12) Rekening houdend met de criteria van artikel 14, lid 3, onder e), van Gedelegeerd Besluit 2012/678/EU heeft de Commissie in haar verslag geconcludeerd dat de Spaanse statistische autoriteiten en alle betrokken entiteiten tijdens de loop van het onderzoek veel medewerking verleenden. Deze elementen rechtvaardigen een vermindering van de boete. (13) In het licht van deze omstandigheden dient de aan Spanje op te leggen boete te worden vastgesteld op 18,93 miljoen EUR, HEEFT HET VOLGENDE BESLUIT VASTGESTELD: Artikel 1 Aan Spanje wordt een boete van 18,93 miljoen EUR opgelegd wegens de verkeerde voorstelling, als gevolg van ernstige nalatigheid, van het overheidstekort, zoals uiteengezet in het verslag van de Europese Commissie over het onderzoek naar de manipulatie van statistieken in Spanje als bedoeld in Verordening (EU) nr. 1173/2011. Artikel 2 Dit besluit is gericht tot het Koninkrijk Spanje. Gedaan te Brussel, 13 juli 2015. Voor de Raad De voorzitter F. ETGEN ( 1 ) PB L 306 van 23.11.2011, blz. 1 . ( 2 ) PB L 306 van 6.11.2012, blz. 21 .",
  "source": "EUR LEX"
}