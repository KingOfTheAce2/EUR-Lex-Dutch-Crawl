{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:52000AG0302(03):NL:HTML\">",
  "content": "EUR-Lex - 52000AG0302(03) - NL Avis juridique important | 52000AG0302(03) Advies van de Raad van 31 januari 2000 over het geactualiseerde stabiliteitsprogramma van Finland voor de periode 1999-2003 Publicatieblad Nr. C 060 van 02/03/2000 blz. 0003 - 0003 ADVIES VAN DE RAAD van 31 januari 2000 over het geactualiseerde stabiliteitsprogramma van Finland voor de periode 1999-2003 (2000/C 60/03) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), met name op artikel 5, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: Op 31 januari 2000 heeft de Raad het geactualiseerde stabiliteitsprogramma van Finland voor de periode 1999-2003 besproken. De Raad neemt er met voldoening nota van dat de begroting van de Finse overheid in 1998 een overschot is gaan vertonen, dat - na een vermoedelijke toename tot iets meer dan 3 % van het BBP in 1999 - in de periode 2000-2003 naar verwachting verder zal oplopen tot ruim 4 % van het BBP, terwijl de schuldquote van de totale overheid wellicht zal blijven dalen. De Raad is tevens van mening dat het programma strookt met de globale richtsnoeren voor het economisch beleid. De Raad is ingenomen met de uitvoering van het programma van 1998(2), omdat de prognoses voor de verbetering van het begrotingssaldo en de vermindering van de overheidsschuld werden overtroffen. Het macro-economische scenario dat in het geactualiseerde stabiliteitsprogramma wordt uitgetekend lijkt realistisch voor 1999 en 2000, maar draagt het risico in zich dat de economie oververhit raakt en de prijsstabiliteit in het gedrang komt indien de loonmatiging niet wordt volgehouden. Het is bijgevolg van belang dat de loonmatiging wordt voortgezet. De Raad is verheugd over de begrotingsstrategie van het geactualiseerde stabiliteitsprogramma, die voortbouwt op de strategie van het vorige programma en waarmee wordt beoogd begrotingsoverschotten van meer dan 4 % van het BBP te bewerkstellingen door de overheidsuitgaven als percentage van het BBP te verminderen; tegelijkertijd zal de belastingdruk worden verlaagd. De Raad neemt er met voldoening nota van dat de schuldvermindering de verwachtingen in het geactualiseerde programma zou kunnen overtreffen, doordat de privatiseringsmaatregelen - waarvan de opbrengsten worden gebruikt om de schuld terug schroeven - verder gaan dan in het programma wordt aangenomen. Finland voldeed al in 1999 aan de eisen van het stabiliteits- en groeipact. Dit zal ook in de door het geactualiseerde programma bestreken periode het geval zijn, aangezien het streefcijfer van een begrotingsoverschot van 4,7 % van het BBP in 2003 duidelijk een voldoende veiligheidsmarge biedt om te voorkomen dat bij normale conjuctuurschommelingen de drempel van een tekort van 3 % van het BBP wordt overschreden. De Raad is voorts van mening dat de voortgezette begrotingsconsolidatie waarin het geactualiseerde programma voorziet, gerechtvaardigd is gezien de toekomstige gevolgen van de vergrijzing van de bevolking. De Raad is verheugd over het feit dat in het geactualiseerde programma het vraagstuk van de structurele hervormingen aan de orde komt. Een hervorming van het belastingstelsel en de arbeidsmarkt is dringend noodzakelijk ter verlichting van de zware druk die momenteel van het geheel van belastingen en sociale premies op de factor arbeid uitgaat. Wat de overheidsuitgaven betreft, is het aangewezen zowel de voorwaarden voor het genieten van uitkeringen als de structuur van het pensioenstelsel aan een nader onderzoek te onderwerpen. De in het programma aangekondigde vermindering van de overheidsuitgaven en -ontvangsten in verhouding tot het BBP is op zich reeds bevorderlijk voor een verhoging van de werkgelegenheid, een streven dat de regering als haar voornaamste economische doelstelling aanmerkt. Verdere structurele hervormingen van de marktdiensten en de arbeidsmarkt zouden eveneens de schepping van werkgelegenheid in de hand werken. De Raad beveelt aan deze hervorming energiek en consequent door te voeren. (1) PB L 209 van 2.8.1997, blz. 1. (2) Het eerste stabiliteitsprogramma van Finland (1998-2002) was voorwerp van een advies van de Raad van 12 oktober 1998 (PB C 372 van 2.12.1998, blz. 1).",
  "source": "EUR LEX"
}