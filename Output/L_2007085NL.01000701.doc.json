{
  "url": "http://www.w3.org/1999/xhtml\">",
  "content": "L_2007085NL.01000701.xml 27.3.2007 NL Publicatieblad van de Europese Unie L 85/7 BESCHIKKING VAN DE COMMISSIE van 23 maart 2007 betreffende de bekendmaking van de referenties van de norm EN 71-1:2005 „Veiligheid van speelgoed — Deel 1: Mechanische en fysische eigenschappen” wat betreft de technische voorschriften voor halfbolvormig speelgoed overeenkomstig Richtlijn 88/378/EEG van de Raad betreffende de veiligheid van speelgoed (Kennisgeving geschied onder nummer C(2007) 1256) (Voor de EER relevante tekst) (2007/184/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 88/378/EEG van de Raad van 3 mei 1988 betreffende de onderlinge aanpassing van de wetgevingen van de lidstaten inzake de veiligheid van speelgoed ( 1 ) , en met name op artikel 6, lid 1, tweede alinea, Gezien het advies van het permanent comité dat is opgericht bij artikel 5 van Richtlijn 98/34/EG van het Europees Parlement en de Raad van 22 juni 1998 betreffende een informatieprocedure op het gebied van normen en technische voorschriften en regels betreffende de diensten van de informatiemaatschappij ( 2 ) , gewijzigd bij Richtlijn 98/48/EG (het Comité voor normen en technische voorschriften), Overwegende hetgeen volgt: (1) Artikel 2 van Richtlijn 88/378/EEG bepaalt dat speelgoed slechts in de handel mag worden gebracht indien het bij gebruik overeenkomstig de bestemming ervan of bij gebruik op een wijze die gezien het gangbare gedrag van kinderen te verwachten is, voor de veiligheid en/of de gezondheid van de gebruikers of van derden geen gevaar oplevert. (2) Krachtens artikel 5, lid 1, tweede alinea, van Richtlijn 88/378/EEG wordt uitgegaan van het vermoeden dat speelgoed aan de in artikel 3 van die richtlijn bedoelde fundamentele veiligheidsvoorschriften voldoet indien het in overeenstemming is met de toepasselijke nationale normen die de omzetting vormen van de geharmoniseerde normen waarvan de referenties in het Publicatieblad van de Europese Gemeenschappen zijn bekendgemaakt. (3) Overeenkomstig artikel 5, lid 1, tweede alinea, van Richtlijn 88/378/EEG moeten de lidstaten de referenties publiceren van nationale normen die de omzetting vormen van de geharmoniseerde normen waarvan de referenties in het Publicatieblad van de Europese Gemeenschappen zijn bekendgemaakt. (4) De Commissie voor Normalisatie (CEN) heeft in opdracht van de Commissie de geharmoniseerde norm EN 71-1:1998 „Veiligheid van speelgoed — Deel 1: Mechanische en fysische eigenschappen” opgesteld en op 15 juli 1998 goedgekeurd; de referenties van deze norm zijn op 28 juli 1999 voor het eerst in het Publicatieblad van de Europese Gemeenschappen gepubliceerd ( 3 ) . (5) Op 16 september 2004 heeft de Commissie voor Normalisatie (CEN) amendement 10 op de geharmoniseerde norm EN 71-1:1998 „Veiligheid van speelgoed — Deel 1: Mechanische en fysische eigenschappen” goedgekeurd. De referenties van dit amendement zijn op 2 augustus 2005 voor het eerst in het Publicatieblad van de Europese Unie gepubliceerd ( 4 ) . (6) Op 19 september 2005 heeft de Commissie voor Normalisatie de norm EN 71-1:2005 „Veiligheid van speelgoed — Deel 1: Mechanische en fysische eigenschappen” goedgekeurd; dit is een geconsolideerde versie van de geharmoniseerde norm EN 71-1:1998 en de elf amendementen daarop. Amendement 10 is in de norm EN 71-1:2005 opgenomen. (7) Met amendement 10 wordt beoogd de verstikkingsrisico’s tegen te gaan van bekervormig, schaalvormig of halfeivormig speelgoed met een bijna ronde, ovale of elliptische opening, die jonge kinderen bij het spelen tegen hun gezicht kunnen plaatsen, waardoor een luchtdichte afsluiting ontstaat. Speelgoed dat bedoeld is om uit te drinken, zoals kopjes van speelgoedserviezen, zijn van het toepassingsgebied van het amendement uitgesloten. (8) De Franse autoriteiten hebben uit hoofde van artikel 6, lid 1, van Richtlijn 88/378/EEG formeel bezwaar gemaakt tegen de eisen voor halfbolvormig speelgoed, en in het bijzonder tegen de uitsluiting van speelgoed dat bedoeld is om uit te drinken in de norm EN 71-1:2005. (9) De Franse autoriteiten voeren aan dat de technische voorschriften in de geharmoniseerde norm betreffende halfbolvormig speelgoed bedoeld zijn om de verstikkingsrisico’s tegen te gaan van bepaalde vormen van speelgoed die een kind over zijn mond en neus kan plaatsen, waardoor een luchtdichte afsluiting ontstaat. Ook speelgoed dat bedoeld is om uit te drinken behoort tot deze producten. Het is zeer waarschijnlijk dat kinderen dergelijk speelgoed over hun mond plaatsen wanneer zij spelen dat zij drinken. Daarom moet speelgoed dat bedoeld is om uit te drinken volgens de Franse autoriteiten onder de eisen voor halfbolvormig speelgoed van de geharmoniseerde norm EN 71-1:2005 vallen. (10) Volgens de Commissie voor Normalisatie (CEN) was de normalisatie voor halfbolvormig speelgoed gerechtvaardigd vanwege ongelukken van kinderen die in zelfbedieningsrestaurants met dergelijk speelgoed speelden. Er werd een uitgebreid onderzoek gehouden om de kritische omvang en vormen van voorwerpen vast te stellen waarop de normalisatie betrekking moest hebben, rekening houdend met de te beschermen kinderen. De CEN concludeerde dat geen ongelukken waren geregistreerd met voorwerpen die bedoeld zijn om uit te drinken, zoals kopjes van speelgoedserviezen, noch met echte drinkbekers. Op grond van dit onderzoek oordeelde de CEN dat er geen redenen waren om de normalisering tot dergelijk speelgoed uit te breiden. (11) Op verzoek van de Commissie hebben deskundigen van de lidstaten op het gebied van speelgoedveiligheid de Commissie geïnformeerd over ongelukken met dergelijk speelgoed. De gemelde ongelukken zijn opgenomen in een rapport, dat gepubliceerd is in het tijdschrift „Pediatrics”, jaargang 111, nummer 1, januari 2003. In dit rapport wordt melding gemaakt van 17 ongelukken. In alle onderzochte gevallen werden de kinderen aangetroffen met een halfstar voorwerp dat zich krachtig aan hun gezicht hechtte. In 13 van de 17 gevallen betrof het speelgoed. Deze ongelukken overkwamen kinderen in de leeftijd van 4 tot 36 maanden. (12) Daarnaast nam de Commissie kennis van een niet-dodelijk ongeluk in de Verenigde Staten, dat op 27 oktober 2000 door de Consumer Product Safety Commission van de Verenigde Staten werd geregistreerd. Een kind van tweeënhalf jaar werd aangetroffen met een speelgoedkopje van hard plastic over haar mond en neus. Dit speelgoed maakte deel uit van een speelgoedtheeservies. (13) De door de Franse autoriteiten, de andere nationale autoriteiten en het Comité voor normen en technische voorschriften verstrekte informatie toont aan dat speelgoed dat bedoeld is om uit te drinken, een verstikkingsgevaar kan vormen. Omdat dit speelgoed uitgesloten is van het toepassingsgebied van bovengenoemde norm, moeten de lidstaten overeenkomstig artikel 5, lid 2, van Richtlijn 88/378/EEG alleen uitgaan van het vermoeden dat het speelgoed in overeenstemming is met de fundamentele veiligheidsvoorschriften indien zij beschikken over een certificaat van EG-typeonderzoek van een aangemelde instantie, HEEFT DE VOLGENDE BESCHIKKING GEGEVEN: Artikel 1 Bekervormig, schaalvormig of halfeivormig speelgoed met een bijna ronde, ovale of elliptische opening dat bedoeld is om uit te drinken, is uitgesloten van het toepassingsgebied van de norm EN 71-1:2005. Dit speelgoed kan echter hetzelfde verstikkingsrisico opleveren als speelgoed dat wel onder de norm valt. Daarom geeft de Commissie de desbetreffende Europese normalisatieorganisatie opdracht deze norm te herzien. Artikel 2 Aan de bekendmaking in het Publicatieblad van de Europese Unie van de referenties van de norm EN 71-1:2005 „Veiligheid van speelgoed — Deel 1: Mechanische en fysische eigenschappen” wordt de volgende mededeling toegevoegd: „Bekervormig, schaalvormig of halfeivormig speelgoed met een bijna ronde, ovale of elliptische opening dat bedoeld is om uit te drinken, zoals speelgoedtheeserviezen, kan een risico voor de gezondheid van kinderen vormen. Omdat dit speelgoed niet onder de norm valt, moet hiervoor een certificaat van EG-typeonderzoek zijn verleend en moet de conformiteit met het goedgekeurde model zijn gewaarborgd door het aanbrengen van de CE-markering.”. Artikel 3 De mededeling van artikel 2 van deze beschikking wordt eveneens toegevoegd aan de referenties van nationale normen die de omzetting vormen van de norm EN 71-1:2005 „Veiligheid van speelgoed — Deel 1: Mechanische en fysische eigenschappen” en die de lidstaten krachtens artikel 5, lid 1, tweede alinea, van Richtlijn 88/378/EEG moeten publiceren. Artikel 4 Deze beschikking is gericht tot de lidstaten. Gedaan te Brussel, 23 maart 2007. Voor de Commissie Günter VERHEUGEN Vicevoorzitter ( 1 ) PB L 187 van 16.7.1988, blz. 1 . Richtlijn gewijzigd bij Richtlijn 93/68/EEG ( PB L 220 van 30.8.1993, blz. 1 ). ( 2 ) PB L 204 van 21.7.1998, blz. 37 . Richtlijn laatstelijk gewijzigd bij de Toetredingsakte van 2003. ( 3 ) PB C 215 van 28.7.1999, blz. 4 . ( 4 ) PB C 188 van 2.8.2005, blz. 2 .",
  "source": "EUR LEX"
}