{
  "url": "http://www.w3.org/1999/xhtml\">",
  "content": "L_2017042NL.01000501.xml 18.2.2017 NL Publicatieblad van de Europese Unie L 42/5 UITVOERINGSVERORDENING (EU) 2017/285 VAN DE COMMISSIE van 15 februari 2017 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 februari 2017. Voor de Commissie, namens de voorzitter, Stephen QUEST Directeur-generaal Directoraat-generaal voor Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een op afstand bestuurbaar hefschroefvliegtuig met meerdere rotors (zogenoemde „drone”) met een diagonale lengte van 35 cm en een gewicht van 1 030  g, alsook een afstandsbediening in een pakket voor de detailhandel. Het hefschroefvliegtuig is uitgerust met een stabiliseringssysteem, wifi en een gps-module (Global Positioning System). De maximale vliegsnelheid bedraagt ongeveer 54 km/h en de vliegtijd 25 minuten. De afstandsbediening werkt op een frequentie van 2,4 GHz en wordt aangedreven door vier batterijen. Het hefschroefvliegtuig kan worden bestuurd door middel van de afstandsbediening (in een open ruimte) op een afstand van ten hoogste 1 000  m. 8802 11 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8802  en 8802 11 00 . Aangezien het hefschroefvliegtuig is uitgerust met geavanceerde vliegsystemen en een aanzienlijke maximumsnelheid heeft, kan het niet worden aangemerkt als speelgoed in de zin van post 9503 . Het hefschroefvliegtuig moet daarom worden ingedeeld onder GN-code 8802 11 00  als hefschroefvliegtuigen met een leeggewicht van niet meer dan 2 000  kg.",
  "source": "EUR LEX"
}