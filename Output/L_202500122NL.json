{
  "url": "http://www.w3.org/1999/xhtml\">",
  "content": "L_202500122NL.000101.fmx.xml Publicatieblad van de Europese Unie NL L-serie 2025/122 24.1.2025 UITVOERINGSBESLUIT (EU) 2025/122 VAN DE COMMISSIE van 22 januari 2025 tot toelating van methoden voor de indeling van varkenskarkassen in Italië en tot intrekking van Uitvoeringsbesluit 2014/38/EU (Kennisgeving geschied onder nummer C(2025) 249) (Slechts de tekst in de Italiaanse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 20, eerste alinea, punten p) en t), Overwegende hetgeen volgt: (1) In artikel 10 van Verordening (EU) nr. 1308/2013 is bepaald dat de schema’s van de Unie voor de indeling van varkenskarkassen moeten worden toegepast overeenkomstig deel B van bijlage IV bij die verordening. In deel B.IV, punt 1, van bijlage IV bij die verordening is bepaald dat voor de indeling van varkenskarkassen het magervleesaandeel moet worden bepaald met behulp van door de Commissie toegestane indelingsmethoden, dat alleen statistisch bewezen schattingsmethoden op basis van de fysieke opmeting van een of meer onderdelen van de anatomie van het varkenskarkas mogen worden toegestaan en dat indelingsmethoden slechts worden toegestaan als een maximumtolerantie voor de statistische fout bij de schatting in acht wordt genomen. Deze tolerantie is omschreven in deel A, punt 1, tweede alinea, van bijlage V bij Gedelegeerde Verordening (EU) 2017/1182 van de Commissie ( 2 ) . (2) Bij Uitvoeringsbesluit 2014/38/EU van de Commissie ( 3 ) werd het gebruik van zes methoden voor de indeling van varkenskarkassen in Italië toegestaan. (3) Italië heeft de Commissie verzocht de toelating voor de methoden “Fat-O-Meater I (FOM I)” en “AutoFom III” in te trekken. (4) Italië heeft de Commissie ook verzocht een geactualiseerde formule toe te staan voor de methoden “Hennessy Grading Probe 7 (HGP 7)”, “Fat-O-Meater II (FOM II)”, “CSB-Image-Meater” en de “manuele methode (ZP)”, die reeds bij Uitvoeringsbesluit 2014/38/EU waren toegestaan voor de indeling van varkenskarkassen op zijn grondgebied. (5) Italië heeft in het in artikel 11, lid 3, van Gedelegeerde Verordening (EU) 2017/1182 bedoelde protocol een gedetailleerde beschrijving van de versnijdingsproeven gegeven met opgave van de beginselen waarop die nieuwe methoden zijn gebaseerd, de resultaten van de versnijdingsproeven en de vergelijkingen die worden toegepast voor de schatting van het magervleesaandeel. (6) Bij de manuele methode (ZP) kunnen ook metingen worden verricht met een draagbare scanner, de Zoometer. De scanner meet dezelfde waarden als de handmatige meting. De voorspellingsvergelijking is dus dezelfde als die van de manuele methode (ZP) en de uitgevoerde proef had als enige doel om de nauwkeurigheid en precisie van het elektronische apparaat na te gaan. (7) Uit het onderzoek van de verzoeken is gebleken dat is voldaan aan de in deel A van bijlage V bij Gedelegeerde Verordening (EU) 2017/1182 vastgelegde voorwaarden en minimumeisen inzake de verlening van toestemming voor de nieuwe indelingsmethoden en inzake de actualisering van de vergelijkingen voor de toegestane methoden. Derhalve moeten de nieuwe indelingsmethoden en de nieuwe formules in Italië worden toegestaan. (8) Italië heeft de Commissie verzocht om toestemming om een andere dan de in deel B.III van bijlage IV bij Verordening (EU) nr. 1308/2013 vastgestelde standaard aanbiedingsvorm van varkenskarkassen vast te stellen. (9) Wijzigingen van de indelingsmethoden of van de apparatuur daarvoor moeten verboden zijn, tenzij die wijzigingen expliciet bij een uitvoeringsbesluit van de Commissie zijn toegestaan. (10) Ter wille van de duidelijkheid en de rechtszekerheid moet Uitvoeringsbesluit 2014/38/EU worden ingetrokken. (11) Om marktdeelnemers voldoende tijd te geven om zich aan te passen aan de technische vereisten die verbonden zijn aan de invoering van nieuwe instrumenten en nieuwe vergelijkingen, moet dit besluit van toepassing zijn met ingang van 1 februari 2025. (12) De maatregelen van dit besluit zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT HET VOLGENDE BESLUIT VASTGESTELD: Artikel 1 Overeenkomstig deel B.IV, punt 1, van bijlage IV bij Verordening (EU) nr. 1308/2013 worden in Italië de volgende indelingsmethoden voor de beoordeling van het magervleesaandeel van varkenskarkassen toegestaan: a) het apparaat “Hennessy Grading Probe 7 (HGP 7)” en de bijbehorende schattingsmethoden, die nader zijn beschreven in deel I van de bijlage; b) het apparaat “Fat-O-Meater II (FOM II)” en de bijbehorende schattingsmethoden, die nader zijn beschreven in deel II van de bijlage; c) het apparaat “CSB-Image-Meater” en de bijbehorende schattingsmethoden, die nader zijn beschreven in deel III van de bijlage; d) de “manuele methode (ZP)” en de bijbehorende schattingsmethoden, die nader zijn beschreven in deel IV van de bijlage. Artikel 2 Onverminderd de in deel B.III van bijlage IV bij Verordening (EU) nr. 1308/2013 bedoelde standaard aanbiedingsvorm mogen varkenskarkassen in Italië worden aangeboden zonder dat het middenrif en het niervet zijn verwijderd vóór het wegen en indelen. Het geconstateerde warme karkasgewicht van op die wijze aangeboden varkenskarkassen wordt aangepast volgens de volgende formule: Y = X – X × a % waarbij: Y = het karkasgewicht zoals bepaald overeenkomstig artikel 7 van Gedelegeerde Verordening (EU) 2017/1182; X = het warme karkasgewicht met het niervet en het middenrif; a = de som van het niervet en het middenrif (%); — voor het middenrif: 0,29 % (karkasgewicht van 110,1 tot en met 180 kg) en 0,26 % (karkasgewicht van 70 tot en met 110 kg); — voor het niervet: — 0,99 % (karkasgewicht van 70 tot en met 80,0 kg), — 1,29 % (karkasgewicht van 80,1 tot en met 90,0 kg), — 1,52 % (karkasgewicht van 90,1 tot en met 100,0 kg), — 2,05 % (karkasgewicht van 100,1 tot en met 110 kg), — 2,52 % (karkasgewicht van 110,1 tot en met 130 kg), — 2,62 % (karkasgewicht van 130,1 tot en met 140 kg), — 2,83 % (karkasgewicht van 140,1 tot en met 150 kg), — 2,96 % (karkasgewicht van 150,1 tot en met 180 kg). Artikel 3 Wijzigingen van de toegestane indelingsmethoden of apparaten daarvoor als bedoeld in artikel 1, worden toegestaan bij uitvoeringsbesluit van de Commissie. Artikel 4 Uitvoeringsbesluit 2014/38/EU wordt ingetrokken. Artikel 5 Dit besluit is gericht tot de Italiaanse Republiek. Het is van toepassing met ingang van 1 februari 2025. Gedaan te Brussel, 22 januari 2025. Voor de Commissie Christophe HANSEN Lid van de Commissie ( 1 ) PB L 347 van 20.12.2013, blz. 671 , ELI: http://data.europa.eu/eli/reg/2013/1308/oj . ( 2 ) Gedelegeerde Verordening (EU) 2017/1182 van de Commissie van 20 april 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de schema’s van de Unie voor de indeling van runder-, varkens- en schapenkarkassen en wat betreft de mededeling van de marktprijzen voor bepaalde categorieën karkassen en levende dieren ( PB L 171 van 4.7.2017, blz. 74 , ELI: http://data.europa.eu/eli/reg_del/2017/1182/oj ). ( 3 ) Uitvoeringsbesluit 2014/38/EU van de Commissie van 24 januari 2014 tot toelating van methoden voor de indeling van geslachte varkens in Italië ( PB L 23 van 28.1.2014, blz. 35 , ELI: http://data.europa.eu/eli/dec_impl/2014/38/oj ). BIJLAGE METHODEN VOOR DE INDELING VAN VARKENSKARKASSEN IN ITALIË DEEL I Hennessy Grading Probe 7 (HGP 7) 1) Dit deel is van toepassing wanneer de varkenskarkassen worden ingedeeld met het apparaat “Hennessy Grading Probe 7 (HGP 7)”. 2) Het apparaat is uitgerust met een sonde van 5,95 mm diameter (bij het mes aan de punt van de sonde 6,3 mm) met fotodiode (Siemens LED type LYU 260-EO en fotodetector type 58 MR) en heeft een meetbereik van 0 tot 120 mm. De verkregen meetwaarden worden door de HGP 7 zelf of met behulp van een daaraan gekoppelde computer omgezet in een schatting van het magervleesaandeel. 3) Het magervleesaandeel van een karkas wordt berekend aan de hand van de onderstaande formules: a) voor karkassen met een gewicht van 70 tot 110 kg: Ŷ = 69,8930 – 0,7338 × X 1 + 0,0279 × X 2 waarbij: Ŷ = het geschatte magervleesaandeel van het varkenskarkas; X 1 = de rugspekdikte (met inbegrip van het zwoerd), gemeten op 8 cm van de middellijn van het karkas tussen de op twee en drie na laatste rib, in mm; X 2 = de dikte van de M. longissimus dorsi, op hetzelfde ogenblik en op dezelfde plaats gemeten als X 1 , in mm; b) voor karkassen met een gewicht van 110,1 tot 180 kg: Ŷ = 80,136492 – 14,021984 × ln(X 1 ) + 3,581997 × ln(X 2 ) waarbij: Ŷ = het geschatte magervleesaandeel; ln(X 1 ) = de natuurlijke logaritme van de rugspekdikte (met inbegrip van het zwoerd), gemeten op 8 cm van de middellijn van het karkas tussen de op twee en drie na laatste rib, in mm; ln(X 2 ) = de natuurlijke logaritme van de dikte van de M. longissimus dorsi, op hetzelfde ogenblik en op dezelfde plaats gemeten als X 1 , in mm. DEEL II Fat-O-Meater II (FOM II) 1) Dit deel is van toepassing wanneer de varkenskarkassen worden ingedeeld met het apparaat “Fat-O-Meater II (FOM II)”. 2) Het apparaat is uitgerust met een reeks ultrasone transductoren van 3,5 MHz (U-Systems) met een sonde van 6 mm diameter met fotodiode van Siemens type SFH 950/960 en heeft een meetbereik van 3 tot 125 mm. De meetwaarden worden door een computer in het apparaat omgerekend naar een schatting van het magervleesaandeel. 3) Het magervleesaandeel van een karkas wordt berekend aan de hand van de onderstaande formules: a) voor karkassen met een gewicht van 70 tot 110 kg: Ŷ = 70,2193 – 0,7140 × X 1 + 0,0174 × X 2 waarbij: Ŷ = het geschatte magervleesaandeel; X 1 = de rugspekdikte (met inbegrip van het zwoerd), gemeten op 8 cm van de middellijn van het karkas tussen de op twee en drie na laatste rib, in mm; X 2 = de dikte van de M. longissimus dorsi, op hetzelfde ogenblik en op dezelfde plaats gemeten als X 1 , in mm; b) voor karkassen met een gewicht van 110,1 tot 180 kg: Ŷ = 59,354157 – 0,550737 × X 1 + 0,092655 × X 2 waarbij: Ŷ = het geschatte magervleesaandeel; X 1 = de rugspekdikte (met inbegrip van het zwoerd), gemeten op 8 cm van de middellijn van het karkas tussen de op twee en drie na laatste rib, in mm; X 2 = de dikte van de M. longissimus dorsi, op hetzelfde ogenblik en op dezelfde plaats gemeten als X 1 , in mm. DEEL III CSB-Image-Meater 1) Dit deel is van toepassing wanneer de varkenskarkassen worden ingedeeld met het apparaat “CSB-Image-Meater”. 2) Het apparaat is uitgerust met een online beeldverwerkingssysteem waarbij een camerasysteem halve karkassen automatisch filmt. De beelden worden vervolgens in een computer verwerkt door middel van speciale software die twintig verschillende metingen kan produceren. Drie geselecteerde meetwaarden worden door een computer omgezet in een schatting van het magervleesaandeel. 3) Het magervleesaandeel van een karkas wordt berekend aan de hand van de onderstaande formules: a) voor karkassen met een gewicht van 70 tot 110 kg: Ŷ = 67,4309 + 0,1182 × X 1 – 0,0450 × X 2 – 0,5762 × X 3 – 0,1861 × X 4 waarbij: Ŷ = het geschatte magervleesaandeel van het varkenskarkas; X 1 = (MF) de gemiddelde magervleesmassa, gemeten ter hoogte van de M. gluteus medius, in mm; X 2 = (ML) de lengte van de M. gluteus medius, in mm; X 3 = (MS) de gemiddelde vetmassa, gemeten ter hoogte van de M. gluteus medius, in mm; X 4 = (WbS) de gemiddelde vetmassa, gemeten ter hoogte van de tweede wervel, vanaf het voorste (craniale) uiteinde van de M. gluteus medium (Vb); b) voor karkassen met een gewicht van 110,1 tot 180 kg: Ŷ = 48,652593 – 0,465268 × X 1 + 0,169248 × X 2 waarbij: Ŷ = het geschatte magervleesaandeel; X 1 = de minimale vetdikte (met inbegrip van het zwoerd) boven de M. gluteus medius (ZPF), in mm; X 2 = de spierdikte tussen het voorste uiteinde van de M. gluteus medius en het dorsale deel van het mergkanaal (ZPM), in mm. DEEL IV Manuele methode (ZP) 1) Dit deel is van toepassing wanneer de varkenskarkassen worden ingedeeld met de “manuele methode (ZP)”. 2) ZP-metingen kunnen manueel worden uitgevoerd met een liniaal of een Zoometer (ZM), op de scheidingslijn op constante karkassen. 3) De Zoometer is een apparaat dat is verbonden met een smartphone met een Android-applicatie (ZMAPP), met een gebruikersinterface die door een laser range-finder afstandsmetingen kan verkrijgen om lineaire hoek- en oppervlaktemetingen uit te voeren die zijn gekalibreerd op beelden van varkenskarkassen die met de camera van de smartphone zijn gemaakt. 4) Het magervleesaandeel van een karkas wordt berekend aan de hand van de onderstaande formules: a) voor karkassen met een gewicht van 70 tot 110 kg: Ŷ = 58,4789 – 0,5697 × X 1 + 0,1230 × X 2 waarbij: Ŷ = het geschatte magervleesaandeel; X 1 = de minimale vetdikte (met inbegrip van het zwoerd) boven de M. gluteus medius (ZPF), in mm; X 2 = de spierdikte tussen het voorste uiteinde van de M. gluteus medius en het dorsale deel van het mergkanaal (ZPM), in mm; b) voor karkassen met een gewicht van 110,1 tot 180 kg: Ŷ = 46,723946 – 0,472380 × X 1 + 0,188621 × X 2 waarbij: Ŷ = het geschatte magervleesaandeel; X 1 = de minimale vetdikte (met inbegrip van het zwoerd) boven de M. gluteus medius (ZPF), in mm; X 2 = de spierdikte tussen het voorste uiteinde van de M. gluteus medius en het dorsale deel van het mergkanaal (ZPM), in mm. ELI: http://data.europa.eu/eli/dec_impl/2025/122/oj ISSN 1977-0758 (electronic edition)",
  "source": "EUR LEX"
}