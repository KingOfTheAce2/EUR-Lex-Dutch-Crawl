{
  "url": "http://www.w3.org/1999/xhtml\"><!--",
  "content": "C_2023230NL.01001801.xml 30.6.2023 NL Publicatieblad van de Europese Unie C 230/18 BESLUIT VAN HET BUREAU VAN HET EUROPEES PARLEMENT van 12 juni 2023 tot wijziging van de bepalingen ter uitvoering van het Statuut van de leden van het Europees Parlement (2023/C 230/05) HET BUREAU VAN HET EUROPEES PARLEMENT, Gezien het Verdrag betreffende de werking van de Europese Unie, en met name artikel 223, lid 2, Gezien het Statuut van de leden van het Europees Parlement ( 1 ) , Gezien artikel 25 van het Reglement van het Europees Parlement, Gelet op de onderstaande overwegingen: (1) Overeenkomstig artikel 69, lid 2, van de uitvoeringsbepalingen van het Statuut van de leden van het Europees Parlement ( 2 ) (“de uitvoeringsbepalingen”) moet de in artikel 29, lid 4, van de uitvoeringsbepalingen bedoelde maandelijkse maximumvergoeding voor de kosten van persoonlijke medewerkers die parlementaire assistentie verlenen in voorkomend geval jaarlijks door het Bureau worden geïndexeerd op basis van het gemeenschappelijk indexcijfer dat Eurostat ter uitvoering van artikel 65 van en overeenkomstig bijlage XI bij het Statuut van de ambtenaren van de Europese Unie en de Regeling welke van toepassing is op de andere personeelsleden, vastgesteld in Verordening (EEG, Euratom, EGKS) nr. 259/68 van de Raad ( 3 ) (“het Statuut”), vaststelt om de ontwikkeling van de kosten van levensonderhoud van EU-ambtenaren te meten. Deze indexering wordt gewoonlijk bepaald door het Bureau in december en wordt toegepast met terugwerkende kracht vanaf de maand juli van het jaar waarop de index betrekking heeft. (2) Overeenkomstig bovengenoemde bepalingen van het Statuut vindt er een tussentijdse actualisering van de nominale bezoldiging en pensioenen van actieve en gepensioneerde EU-ambtenaren plaats wanneer de inflatie tijdens de periode van zes maanden van juni tot december van het voorgaande kalenderjaar toeneemt of afneemt met 3,0 % of meer. Voor de periode van 1 juli 2022 tot 1 januari 2023 is het gemeenschappelijk indexcijfer vastgesteld op 103,7, wat een inflatiepercentage aangeeft van + 3,7 %. Aangezien deze wijziging de drempel van 3 % overschrijdt, is dus een actualisering met ingang van 1 januari 2023 vereist. (3) Deze actualisering heeft ook betrekking op de salarissen van onder het Statuut vallende geaccrediteerde parlementaire medewerkers (APA’s) van leden. Aangezien de salarissen van APA’s worden betaald uit de voor elk lid beschikbare maandelijkse maximumvergoeding voor de kosten van persoonlijke medewerkers die parlementaire assistentie verlenen, moet dit maandelijkse maximumbedrag dienovereenkomstig worden aangepast. (4) De Commissie heeft de aanpassingscoëfficiënt voor januari tot juni 2023 in die zin vastgesteld op 1,7 %. Bijgevolg moet de maandelijkse maximumvergoeding voor de kosten van persoonlijke medewerkers die parlementaire assistentie verlenen, met ingang van 1 januari 2023 worden verhoogd tot 28 412 EUR. HEEFT HET VOLGENDE BESLUIT VASTGESTELD: Artikel 1 In artikel 29 van de uitvoeringsbepalingen wordt lid 4 vervangen door: “4.   Met ingang van 1 januari 2023 bedraagt de maximumvergoeding voor de kosten van alle in artikel 30 vermelde persoonlijke medewerkers 28 412 EUR per maand.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing met ingang van 1 januari 2023. ( 1 ) Besluit 2005/684/EG, Euratom van het Europees Parlement van 28 september 2005 houdende aanneming van het Statuut van de leden van het Europees Parlement ( PB L 262 van 7.10.2005, blz. 1 ). ( 2 ) Besluit van het Bureau van het Europees Parlement van 19 mei en 9 juli 2008 houdende de uitvoeringsbepalingen van het Statuut van de leden van het Europees Parlement ( PB C 159 van 13.7.2009, blz. 1 ). ( 3 ) PB L 56 van 4.3.1968, blz. 1 .",
  "source": "EUR LEX"
}