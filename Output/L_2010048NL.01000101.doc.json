{
  "url": "http://www.w3.org/1999/xhtml\">",
  "content": "L_2010048NL.01000101.xml 25.2.2010 NL Publicatieblad van de Europese Unie L 48/1 UITVOERINGSVERORDENING (EU) Nr. 151/2010 VAN DE RAAD van 22 februari 2010 tot beëindiging van het gedeeltelijk tussentijds nieuw onderzoek van de antidumpingmaatregelen die van toepassing zijn op de invoer van bepaalde wolfraamelektroden van oorsprong uit de Volksrepubliek China DE RAAD VAN DE EUROPESE UNIE, Gelet op het Verdrag betreffende de werking van de Europese Unie, Gelet op Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name op artikel 11, lid 3, en artikel 9, lid 1, Gezien het voorstel dat de Commissie, na raadpleging van het Raadgevend Comité, heeft ingediend, Overwegende hetgeen volgt: 1. PROCEDURE 1.1. Geldende maatregelen (1) Bij Verordening (EG) nr. 260/2007 ( 2 ) heeft de Raad een definitief antidumpingrecht ingesteld op bepaalde wolfraamelektroden van oorsprong uit de Volksrepubliek China. Voor de drie ondernemingen met een individueel recht variëren de geldende rechten van 17 % tot 38,8 %. Het residuele recht bedraagt 63,5 %. 1.2. Verzoek om een nieuw onderzoek (2) In mei 2008 heeft de Commissie van één producent-exporteur van wolfraamelektroden van oorsprong uit de Volksrepubliek China een verzoek om een gedeeltelijk tussentijds nieuw onderzoek krachtens artikel 11, lid 3, van de basisverordening ontvangen. (3) Het verzoek werd ingediend door Shandong Weldstone Tungsten Industry Co. Ltd („SWT” of „de indiener van het verzoek”). (4) De indiener van het verzoek heeft voorlopig bewijsmateriaal verstrekt: uit een vergelijking van zijn berekende normale waarden en zijn prijzen bij uitvoer naar de Unie blijkt dat de dumpingmarge aanzienlijk lager is dan het huidige niveau van de maatregel en dat handhaving van de maatregel op het huidige niveau niet langer noodzakelijk is om de gevolgen van dumping te neutraliseren. 1.3. Opening van het nieuwe onderzoek (5) Daar de Commissie na raadpleging van het Raadgevend Comité tot de conclusie was gekomen dat er voldoende bewijsmateriaal was om de opening van een gedeeltelijk tussentijds nieuw onderzoek te rechtvaardigen, kondigde zij bij bericht („het bericht van opening”) in het Publicatieblad van de Europese Unie ( 3 ) aan overeenkomstig artikel 11, lid 3, van de basisverordening een gedeeltelijk tussentijds nieuw onderzoek te zullen openen dat beperkt zou blijven tot een onderzoek naar dumping door SWT. Het „betrokken product” is hetzelfde als dat van Verordening (EG) nr. 260/2007 van de Raad, namelijk laselektroden van wolfraam met tenminste 94 gewichtspercenten wolfraam, andere dan enkel door sinteren verkregen, al dan niet op lengte gesneden, van oorsprong uit de Volksrepubliek China en vallende onder de GN-codes ex 8101 99 10 en ex 8515 90 00. (6) Het onderzoek naar de dumping had betrekking op de periode van 1 oktober 2007 tot en met 30 september 2008. (7) De Commissie heeft de indiener van het verzoek, de vertegenwoordigers van de bedrijfstak van de Unie en de vertegenwoordigers van het land van uitvoer officieel in kennis gesteld van de opening van het nieuwe onderzoek. Belanghebbenden kregen de gelegenheid om binnen de in het bericht van opening genoemde termijn hun standpunt schriftelijk kenbaar te maken en te verzoeken te worden gehoord. 2. INTREKKING VAN HET VERZOEK EN BEËINDIGING VAN DE PROCEDURE (8) Bij brief van 9 november 2009 aan de Commissie heeft SWT zijn verzoek om een gedeeltelijk tussentijds nieuw onderzoek van de antidumpingmaatregelen die van toepassing zijn op bepaalde wolfraamelektroden van oorsprong uit de Volksrepubliek China ingetrokken. In het licht van de recente economische crisis is de indiener van het verzoek begonnen de economische levensvatbaarheid van bepaalde onderdelen van zijn activiteiten te heroverwegen. (9) De vertegenwoordigers van de bedrijfstak van de Unie vonden de door de indiener van het verzoek opgegeven redenen voor de intrekking bijkomstig en onaanvaardbaar. (10) Aangezien het verzoek om het nieuwe onderzoek echter al in mei 2008 was ingediend, d.w.z. voor het uitbreken van de economische crisis, en de indiener zijn verzoek ruim na het begin van de crisis, toen het onderzoek nog aan de gang was en nog niet was afgerond, heeft ingetrokken, kan de Commissie de redenen voor intrekking niet als bijkomstig aanmerken. (11) Er werd nagegaan of het gerechtvaardigd was het nieuwe onderzoek ambtshalve voort te zetten. De diensten van de Commissie concludeerden dat beëindiging van het onderzoek geen invloed zou hebben op de geldende antidumpingmaatregelen en er werden geen dwingende argumenten ontvangen dat beëindiging in strijd zou zijn met het belang van de Unie. Op grond daarvan moet het onderzoek worden beëindigd. (12) De belanghebbenden werden in kennis gesteld van het voornemen om het nieuwe onderzoek te beëindigen en kregen de gelegenheid opmerkingen te maken. Geen van de ontvangen opmerkingen gaf aanleiding de conclusies in de overwegingen 10 en 11 aan te passen. (13) Daarom wordt geconcludeerd dat het nieuwe onderzoek betreffende de invoer van bepaalde wolfraamelektroden van oorsprong uit de Volksrepubliek China moet worden beëindigd zonder wijziging van de geldende antidumpingmaatregelen, HEEFT DE VOLGENDE VERORDENING VASTGESTELD: Artikel 1 Het gedeeltelijke tussentijdse nieuwe onderzoek van de antidumpingmaatregelen die van toepassing zijn op de invoer van bepaalde wolfraamelektroden van oorsprong uit de Volksrepubliek China, dat op grond van artikel 11, lid 3, van Verordening (EG) nr. 1225/2009 is geopend, wordt beëindigd zonder dat de geldende antidumpingmaatregelen worden gewijzigd. Artikel 2 Deze verordening treedt in werking op de dag volgende op die van haar bekendmaking in het Publicatieblad van de Europese Unie . Artikel 3 Deze verordening wordt bekendgemaakt in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 februari 2010. Voor de Raad De voorzitster C. ASHTON ( 1 ) PB L 343 van 22.12.2009, blz. 51 . ( 2 ) PB L 72 van 13.3.2007, blz. 1 . ( 3 ) PB C 309 van 4.12.2008, blz. 11 .",
  "source": "EUR LEX"
}