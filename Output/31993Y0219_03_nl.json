{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993Y0219(03):NL:HTML\">",
  "content": "EUR-Lex - 31993Y0219(03) - NL Avis juridique important | 31993Y0219(03) Conclusies van de Raad van 21 december 1992 betreffende de daadwerkelijke tenuitvoerlegging en toepassing van de communautaire wetgeving op sociaal gebied Publicatieblad Nr. C 049 van 19/02/1993 blz. 0006 - 0007 CONCLUSIES VAN DE RAAD van 21 december 1992 betreffende de daadwerkelijke tenuitvoerlegging en toepassing van de communautaire wetgeving op sociaal gebied DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap en op de Verklaring betreffende de tenuitvoerlegging van het Gemeenschapsrecht die op 7 februari 1992 door de Intergouvernementele Conferentie is aangenomen en die aan het  Verdrag betreffende de Europese Unie is gehecht, Overwegende dat er in deze Verklaring op wordt gewezen dat het van wezenlijk belang is dat elke Lid-Staat de tot hem gerichte communautaire wetgeving binnen de daarin gestelde termijnen volledig en nauwkeurig in zijn nationale recht omzet, en dat de  maatregelen die in de diverse Lid-Staten worden genomen, ertoe leiden dat het Gemeenschapsrecht er even strikt en doeltreffend wordt toegepast als het nationale recht; Overwegende dat in recente arresten van het Hof van Justitie van de Europese Gemeenschappen is beslist dat personen die schade hebben geleden omdat een Lid-Staat heeft nagelaten de communautaire wetgeving ten uitvoer te leggen, onder bepaalde  voorwaarden recht hebben op schadeloosstelling door de Lid-Staat in kwestie; Overwegende dat het Hof van Justitie van de Europese Gemeenschappen ingevolge het Verdrag betreffende de Europese Unie bevoegd zal zijn om aan Lid-Staten die zijn arresten niet nakomen, forfaitaire sommen of dwangsommen op te leggen; Overwegende dat het Hof van Justitie van de Europese Gemeenschappen tevens heeft beslist dat de nationale rechterlijke instanties de nationale wetten ter omzetting van Gemeenschapsrichtlijnen in het licht van deze richtlijnen dienen uit te leggen; Overwegende dat er reeds een aanzienlijke hoeveelheid Gemeenschapswetgeving op sociaal gebied bestaat, die de komende jaren nog verder zal toenemen, ONDERSTREEPT DE VOLGENDE BEGINSELEN: 1. Om de communautaire sociale wetgeving tot realiteit te maken voor de individuele burger is het van wezenlijk belang dat de regelingen voor de tenuitvoerlegging ervan leiden tot een nauwkeurige en tijdige omzetting in de nationale wet. De wetgeving moet in alle Lid-Staten ook daadwerkelijk en consequent worden toegepast. 2. Ingevolge het Verdrag ziet de Commissie erop toe dat de Lid-Staten de Gemeenschapswetgeving volledig en tijdig ten uitvoer leggen. De Lid-Staten moeten ervoor zorgen dat deze wetgeving wordt toegepast. Deze onderscheiden verantwoordelijkheden moeten ten volle worden geëerbiedigd. 3. Het is thans zaak te bewerkstelligen dat deze verantwoordelijkheden volledig, op consistente wijze en in een geest van samenwerking worden geëffectueerd. De werkzaamheden van het Comité van hoge arbeidsinspecteurs op het gebied van veiligheid en gezondheid op het werk vormen een goed voorbeeld van de wijze waarop ter zake vooruitgang kan worden geboekt. VERZOEKT DE COMMISSIE: 4. Ook in de toekomst jaarlijks systematische informatie over de toepassing van de communautaire sociale wetgeving te publiceren en waar zulks passend is een toelichting te geven bij de algemene vorderingen en de eventuele moeilijkheden inzake de  toepassing zoals die blijken uit de verslagen van de Lid-Staten over de tenuitvoerlegging van deze wetgeving. 5. Haar regelingen voor het overleg voorafgaand aan de voorstellen voor nieuwe wetgeving, met inbegrip van het overleg met nationale deskundigen van de Lid-Staten en met werkgevers en werknemers op communautair niveau verder toe te passen. Het overleg moet op een dusdanige wijze geregeld zijn dat de aanneming van Gemeenschapswetgeving er niet door wordt vertraagd. VERZOEKT DE LID-STATEN EN DE COMMISSIE: 6. Geregelde contacten te ondersteunen tussen nationale deskundigen onderling, maar ook tussen nationale deskundigen en deskundigen bij de Commissie die verantwoordelijk zijn voor het beleid inzake specifieke aspecten van de communautaire sociale  wetgeving, en bij te dragen tot een consistente uitlegging en een daadwerkelijke toepassing van deze wetgeving. 7. Op basis van nauwe samenwerking tussen nationale deskundigen van de Lid-Staten en van de Commissie de uitwisseling van informatie alsmede een netwerk van ter zake deskundige functionarissen op te zetten om de verwezenlijking van een daadwerkelijke  toepassing van de communautaire sociale wetgeving te ondersteunen, de verspreiding van doeltreffende praktijken in de gehele Gemeenschap te bevorderen en andere belangrijke problemen die rijzen ten gevolge van de toepassing van de communautaire sociale  wetgeving, aan te pakken. 8. Er zorg voor te dragen dat degenen die betrokken zijn bij de toepassing van het Gemeenschapsrecht adequaat worden voorgelicht over de ontwikkeling van de communautaire sociale wetgeving. 9. Een blijvende nauwe samenwerking tussen de leden van het Comité van hoge arbeidsinspecteurs aan te moedigen en te ondersteunen, vooral met het oog op de vaststelling van gemeenschappelijke beginselen inzake veiligheids- en gezondheidsinspectie op de  arbeidsplaats en van de rol van de desbetreffende instanties in elke Lid-Staat, alsmede om de doeltreffendheid van inspectie op basis van deze beginselen te verbeteren. VERZOEKT DE LID-STATEN: 10. Zorg te dragen voor de nodige voorlichting van werkgevers, werknemers en andere belanghebbende partijen over de voorgenomen communautaire wetgeving; wanneer er communautaire wetgeving aangenomen is, de nodige informatie te verstrekken over de  tenuitvoerlegging, de toepassing en de beschikbare rechtsmiddelen. VERBINDT ZICH ERTOE: 11. Elk jaar op basis van de in punt 4 van deze conclusies bedoelde jaarlijkse informatie van de Commissie de stand van zaken op te maken met betrekking tot belangrijke kwesties die in deze conclusies aan de orde komen. 12. Bij het onderzoek van voorstellen voor nieuwe wetgeving er nauwlettend op toe te zien dat de door de Raad aangenomen wijzigingen helder zijn geformuleerd, dat de werkingssfeer van de wetgeving nauwkeurig wordt afgebakend en dat in de wetgeving  rekening wordt gehouden met de praktische aspecten betreffende de latere doeltreffende toepassing ervan. Het onderzoek van deze voorstellen geschiedt op een dusdanige wijze dat de aanneming van de Gemeenschapswetgeving er niet door wordt vertraagd. 13. Op gezette tijden te bezien welke lessen kunnen worden getrokken uit de tenuitvoerlegging en de toepassing van de bestaande wetgeving en de resultaten te bekijken van de uitwisseling van informatie en van functionarissen tussen de Lid-Staten en de  Commissie en van de werkzaamheden van het Comité van hoge arbeidsinspecteurs. 14. Samen te werken met alle Instellingen van de Gemeenschap en met de Lid-Staten om ervoor te zorgen dat de sociale wetgeving in de gehele Gemeenschap daadwerkelijk wordt toegepast.",
  "source": "EUR LEX"
}