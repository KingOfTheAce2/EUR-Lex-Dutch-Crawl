{
  "url": "http://www.w3.org/1999/xhtml\"><!--",
  "content": "L_202400572NL.000101.fmx.xml Publicatieblad van de Europese Unie NL Serie L 2024/572 14.2.2024 BESLUIT (EU) 2024/572 VAN DE COMMISSIE van 8 november 2023 betreffende het standpunt dat namens de Europese Gemeenschap voor Atoomenergie moet worden ingenomen ten aanzien van een besluit van de Stabilisatie- en Associatieraad EU-Albanië tot wijziging van zijn reglement van orde DE EUROPESE COMMISSIE, Gezien het Verdrag tot oprichting van de Europese Gemeenschap voor Atoomenergie (Euratom), en met name artikel 101, tweede alinea, Gezien het besluit van de Raad en de Commissie van 26 februari 2009 betreffende de sluiting van de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Albanië (hierna “Albanië” genoemd), anderzijds, en met name artikel 2, lid 1, Gezien de opening van toetredingsonderhandelingen tussen de Europese Unie en Albanië op 19 juli 2022, Overwegende hetgeen volgt: (1) Bij artikel 116 van de stabilisatie- en associatieovereenkomst wordt een Stabilisatie- en Associatieraad ingesteld. (2) In artikel 117, lid 2, van de genoemde overeenkomst is bepaald dat de Stabilisatie- en Associatieraad zijn eigen reglement van orde vaststelt. (3) In artikel 120, lid 4, van de genoemde overeenkomst is bepaald dat de Stabilisatie- en Associatieraad andere bijzondere comités of lichamen kan oprichten om hem bij de uitvoering van zijn taken bij te staan. Dezelfde bepaling van de genoemde overeenkomst voorziet ook in de vaststelling door de Stabilisatie- en Associatieraad, in zijn reglement van orde, van de samenstelling en taakverdeling van dergelijke comités of lichamen en van hun werkwijzen, HEEFT HET VOLGENDE BESLUIT VASTGESTELD: Artikel 1 Het standpunt dat door de Unie in de Stabilisatie- en Associatieraad moet worden ingenomen, die is ingesteld bij artikel 116 van de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Albanië, anderzijds, met betrekking tot de oprichting van het Gemengd Raadgevend Comité met het Europees Economisch en Sociaal Comité en van het Gemengd Raadgevend Comité met het Comité van de Regio’s van de Europese Unie en met betrekking tot de wijziging van het reglement van orde van genoemde Stabilisatie- en Associatieraad als bedoeld in artikel 120, lid 4, van genoemde overeenkomst, wordt gebaseerd op het bij dit besluit gevoegde ontwerpbesluit van de Stabilisatie- en Associatieraad. Kleinere wijzigingen van dit ontwerpbesluit kunnen zonder verder besluit worden aanvaard. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 8 november 2023. Voor de Commissie Olivér VÁRHELYI Lid van de Commissie BIJLAGE DE STABILISATIE- EN ASSOCIATIERAAD, Gezien de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Albanië (hierna “Albanië” genoemd), anderzijds, en met name artikel 120, lid 4, Overwegende hetgeen volgt: (1) Dialoog en samenwerking tussen de sociale partners en andere vertegenwoordigers van maatschappelijke organisaties en de regionale en lokale autoriteiten in de Europese Unie en Albanië kunnen een belangrijke bijdrage leveren tot de ontwikkeling van de onderlinge betrekkingen en de Europese integratie. (2) Het lijkt passend dat deze samenwerking wordt georganiseerd door de oprichting van twee gemengde raadgevende comités: (a) een gemengd raadgevend comité tussen het Europees Economisch en Sociaal Comité enerzijds en de sociale partners en andere maatschappelijke organisaties van Albanië anderzijds; (b) en een gemengd raadgevend comité tussen het Comité van de Regio’s van de Europese Unie enerzijds en de verkozen vertegenwoordigers van de lokale en regionale autoriteiten van Albanië anderzijds. (3) Daaruit volgt dat het reglement van orde van de Stabilisatie- en Associatieraad, goedgekeurd bij Besluit nr. 1/2009, dienovereenkomstig dient te worden aangepast, BESLUIT: Artikel 1 Besluit nr. 1/2009 wordt gewijzigd door toevoeging van de volgende artikelen: “Artikel 14 Gemengd raadgevend comité met het Europees Economisch en Sociaal Comité (1)   Er wordt een gemengd raadgevend comité met het Europees Economisch en Sociaal Comité opgericht, dat tot taak heeft de Stabilisatie- en Associatieraad bij te staan voor de bevordering van dialoog en samenwerking tussen de sociale partners en andere maatschappelijke organisaties in de Europese Unie en Albanië. Deze dialoog en samenwerking bestrijken alle relevante aspecten van de betrekkingen tussen de Europese Unie en Albanië, in de context van de tenuitvoerlegging van de stabilisatie- en associatieovereenkomst. Deze dialoog en samenwerking zijn met name gericht op het volgende: (a) voorbereiding van de werkgevers, werknemers en andere maatschappelijke organisaties van Albanië op activiteiten in het kader van een toekomstig lidmaatschap van de Europese Unie; (b) voorbereiding van de werkgevers, werknemers en andere maatschappelijke organisaties van Albanië op deelname aan de werkzaamheden van het Europees Economisch en Sociaal Comité na de toetreding van Albanië; (c) uitwisseling van informatie over kwesties van wederzijds belang, meer bepaald over de actuele stand van zaken van het toetredingsproces en de voorbereiding van de werkgevers, werknemers en andere maatschappelijke organisaties van Albanië daarop; (d) bevordering van de uitwisseling van ervaringen en een gestructureerde dialoog tussen a) werkgevers, werknemers en andere maatschappelijke organisaties uit Albanië, en b) werkgevers, werknemers en andere maatschappelijke organisaties uit de lidstaten, met inbegrip van netwerkvorming op specifieke gebieden waar directe contacten en samenwerking de meest doeltreffende manier kunnen zijn voor de oplossing van specifieke problemen; (e) bespreking van alle andere aangelegenheden die zich voordoen in het kader van de uitvoering van de stabilisatie- en associatieovereenkomst, onder meer in verband met het EU-toetredingsproces van Albanië. (2)   Het gemengd raadgevend comité met het Europees Economisch en Sociaal Comité bestaat uit zes vertegenwoordigers van het Europees Economisch en Sociaal Comité en zes vertegenwoordigers van de sociale partners en andere maatschappelijke organisaties van Albanië. Er kunnen waarnemers worden uitgenodigd tot deelname. (3)   Het gemengd raadgevend comité met het Europees Economisch en Sociaal Comité verricht zijn werkzaamheden op basis van raadpleging door de Stabilisatie- en Associatieraad of, wat betreft de bevordering van de dialoog tussen economische en sociale kringen, op eigen initiatief. (4)   De leden worden zo gekozen dat het gemengd raadgevend comité met het Europees Economisch en Sociaal Comité een zo getrouw mogelijke afspiegeling is van de verschillende sociale partners en andere maatschappelijke organisaties, zowel in de Europese Unie als in Albanië. De officiële aanstelling van de leden uit Albanië geschiedt door de regering van Albanië op basis van voorstellen van de sociale partners en andere maatschappelijke organisaties. Deze voorstellen worden gebaseerd op inclusieve en transparante selectieprocedures bij de sociale partners en andere maatschappelijke organisaties. (5)   Het gemengd raadgevend comité met het Europees Economisch en Sociaal Comité wordt gezamenlijk voorgezeten door een lid van het Europees Economisch en Sociaal Comité en een vertegenwoordiger van de sociale partners en andere maatschappelijke organisaties van Albanië. (6)   Het gemengd raadgevend comité met het Europees Economisch en Sociaal Comité stelt zijn eigen reglement van orde vast. (7)   Het Europees Economisch en Sociaal Comité en de regering van Albanië dragen bij deelname van hun vertegenwoordigers aan vergaderingen van het gemengd raadgevend comité en de werkgroepen daarvan elk hun eigen personeels-, reis- en verblijfkosten. (8)   Andere uitgaven betrekking hebbende op de materiële organisatie van de vergaderingen komen ten laste van de partij die de vergaderingen organiseert. Artikel 15 Gemengd raadgevend comité met het Comité van de Regio’s van de Europese Unie (1)   Er wordt een gemengd raadgevend comité met het Comité van de Regio’s van de Europese Unie opgericht, dat tot taak heeft de Stabilisatie- en Associatieraad bij te staan voor de bevordering van dialoog en samenwerking met de lokale en regionale autoriteiten in de Europese Unie en Albanië. Deze dialoog en samenwerking zijn met name gericht op het volgende: (a) voorbereiding van de lokale en regionale autoriteiten van Albanië op activiteiten in het kader van een toekomstig lidmaatschap van de Europese Unie; (b) voorbereiding van de lokale en regionale autoriteiten van Albanië op deelname aan de werkzaamheden van het Comité van de Regio’s van de Europese Unie na de toetreding van Albanië; (c) uitwisseling van informatie over kwesties van wederzijds belang, meer bepaald over de actuele stand van zaken van het Europese regionale beleid en het toetredingsproces en de voorbereiding van de lokale en regionale autoriteiten van Albanië daarop; (d) bevordering van een multilaterale gestructureerde dialoog tussen a) lokale en regionale autoriteiten uit Albanië, en b) lokale en regionale autoriteiten uit de lidstaten, met inbegrip van netwerkvorming op specifieke gebieden waar directe contacten en samenwerking tussen lokale en regionale autoriteiten uit Albanië en lokale en regionale autoriteiten uit de lidstaten de meest doeltreffende manier kunnen zijn voor de oplossing van specifieke problemen van wederzijds belang; (e) regelmatige uitwisseling van informatie over interregionale samenwerking tussen de lokale en regionale autoriteiten van Albanië en de lokale en regionale autoriteiten van de lidstaten; (f) aanmoediging van de uitwisseling van ervaringen en expertise op het gebied van regionaal beleid en structurele interventies, tussen a) lokale en regionale autoriteiten van Albanië, en b) lokale en regionale autoriteiten van de lidstaten, meer bepaald expertise en technieken inzake de voorbereiding van lokale en regionale ontwikkelingsplannen of -strategieën en het meest doeltreffende gebruik van de pretoetredings- en structuurfondsen; (g) bijstand voor de lokale en regionale autoriteiten van Albanië door de uitwisseling van informatie, met name inzake de praktische tenuitvoerlegging van het subsidiariteitsbeginsel in alle aspecten van het leven op regionaal en lokaal vlak; (h) bespreking van alle andere aangelegenheden die zich voordoen in het kader van de uitvoering van de stabilisatie- en associatieovereenkomst, onder meer in verband met het EU-toetredingsproces van Albanië. (2)   Het gemengd raadgevend comité met het Comité van de Regio’s van de Europese Unie bestaat aanvankelijk uit acht vertegenwoordigers van het Comité van de Regio’s van de Europese Unie, enerzijds, en acht verkozen vertegenwoordigers van de lokale en regionale autoriteiten van Albanië, anderzijds. Het gemengd raadgevend comité kan met een meerderheid van zijn leden van het Comité van de Regio’s en een meerderheid van zijn leden uit Albanië besluiten het aantal vertegenwoordigers te wijzigen. Het aantal vertegenwoordigers van het Comité van de Regio’s en Albanië moet gelijk blijven en kan maximaal respectievelijk dertien bedragen. Er wordt een gelijk aantal plaatsvervangende leden aangewezen. (3)   Het gemengd raadgevend comité met het Comité van de Regio’s van de Europese Unie verricht zijn werkzaamheden op basis van raadpleging door de Stabilisatie- en Associatieraad of, wat betreft de bevordering van de dialoog tussen de lokale en regionale autoriteiten, op eigen initiatief. (4)   Het gemengd raadgevend comité met het Comité van de Regio’s van de Europese Unie kan aanbevelingen doen aan de Stabilisatie- en Associatieraad. (5)   De leden worden zo gekozen dat het gemengd raadgevend comité met het Comité van de Regio’s van de Europese Unie een getrouwe afspiegeling is van de verschillende niveaus van lokaal en regionaal bestuur, zowel in de Europese Unie als in Albanië. De officiële aanstelling van de leden uit Albanië geschiedt door de regering van Albanië op basis van voorstellen van organisaties die de lokale en regionale autoriteiten in Albanië vertegenwoordigen, en waarbij politiek pluralisme en de gelijkheid van mannen en vrouwen worden gewaarborgd. Deze voorstellen worden gebaseerd op inclusieve en transparante selectieprocedures bij de vertegenwoordigers die een mandaat in het lokale of regionale bestuur hebben. (6)   Het gemengd raadgevend comité met het Comité van de Regio’s van de Europese Unie stelt zijn eigen reglement van orde vast. (7)   Het gemengd raadgevend comité met het Comité van de Regio’s van de Europese Unie wordt gezamenlijk voorgezeten door een lid van het Comité van de Regio’s van de Europese Unie en een vertegenwoordiger van de lokale en regionale autoriteiten van Albanië. (8)   Het Comité van de Regio’s van de Europese Unie en de regering van Albanië dragen bij deelname van hun vertegenwoordigers en van ondersteunend personeel aan vergaderingen van het gemengd raadgevend comité met het Comité van de Regio’s van de Europese Unie elk hun eigen kosten, met name reis- en verblijfkosten. (9)   Andere uitgaven betrekking hebbende op de materiële organisatie van de vergaderingen komen ten laste van de partij die de vergaderingen organiseert.”. Artikel 2 Dit besluit treedt in werking op de eerste dag van de tweede maand volgende op de datum waarop het wordt aangenomen. Gedaan te Voor de Stabilisatie- en Associatieraad De voorzitter ELI: http://data.europa.eu/eli/dec/2024/572/oj ISSN 1977-0758 (electronic edition)",
  "source": "EUR LEX"
}