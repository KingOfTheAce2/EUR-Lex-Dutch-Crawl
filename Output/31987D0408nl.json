{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31987D0408:NL:HTML\">",
  "content": "EUR-Lex - 31987D0408 - NL Avis juridique important | 31987D0408 87/408/EEG: Beschikking van de Commissie van 13 juli 1987 inzake een procedure op grond van artikel 85 van het EEG-Verdrag (IV/31.764 - Baltic International Freight Futures Exchange Limited) (Slechts de tekst in de Engelse taal is authentiek) Publicatieblad Nr. L 222 van 10/08/1987 blz. 0024 - 0027 BESCHIKKING VAN DE COMMISSIE  van 13 juli 1987 inzake een procedure op grond van artikel 85 van het EEG-Verdrag (IV/31.764 -  Baltic International Freight Futures Exchange Limited) (Slechts de tekst in de Engelse taal is  authentiek) (87/408/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening nr. 17 van de Raad van 6 februari 1962, eerste verordening overke de  toepassing van de artikelen 85 en 86 van het Verdrag(1), laatstelijk gewijzigd bij de Akte van  Toetreding van Spanje en Portugal, inzonderheid op artikel 2, Gezien de aanmelding en het verzoek om een negatieve verklaring, op 31 december 1985 ingediend door  de Baltic International Freight Futures Exchange Limited voor haar \"Articles, Rules and  Regulations'' (statuten en reglementen), Gezien de bekendmaking van het essentiële gedeelte van de aanmelding(2) overeenkomstig artikel 19,  lid 3, van Verordening nr. 17, Na raadpleging van het Adviescomité voor mededingingsregelingen en economische machtsposities, Overwegende hetgeen volgt: I. DE FEITEN  (1)De \"Baltic International Freight Futures Exchange Limited'' (BIFFEX) werd op 21 januari 1985  opgericht door Anderson Man Ltd, Cargill Investor Services Ltd, Coley and Harper Ltd, and Merrill,  Lynch, Pierce, Fenner & Smith (Brokers and Dealers) Ltd. De BIFFEX heeft ten doel te Londen een  termijnmarkt voor vrachtcontracten op te richten en te beheren die voorzieningen biedt voor reders,  bevrachters en gebruikers van scheepstransport in het algemeen, ten einde zich in te dekken tegen  nadelige wijzigingen in de zeevrachttarieven. Via de BIFFEX kunnen zij gestandaardiseerde  vrachttermijncontracten kopen of verkopen. De op de beurs gesloten overeenkomsten en de prijzen waarvoor ze kunnen worden gekocht, zijn  gebaseerd op de Baltic Freight Index. Deze index is samengesteld uit dertien van de belangrijkste  routes waarlangs droge vracht op de internationale markt wordt vervoerd. De index vormt een continu  berekende maatstaf van de internationale vrachttariefbewegingen, waarbij een correctiefactor wordt  toegepast ten einde het relatieve belang van de betrokken routes mee te wegen. Dagelijks doet een  panel van leden van de Baltische beurs opgave van het tarief dat zij individueel op dat moment  daadwerkelijk op elk transport van de desbetreffende vracht van toepassing achten. Door de  geheimhouding van deze informatie kunnen hierin bekende vastgestelde tarieven worden verwerkt; de  leden van het panel zijn niet op de hoogte van elkaars bijdrage. Een met behulp van een computer  gemaakte evaluatie van de informatie levert een dagelijkse index op die de dagelijkse bewegingen  van de vrachttarieven op de spotmarkt weerspiegelt. Momenteel wordt op de markt één contract verhandeld, namelijk een contract betreffende  vrachttarieven voor oceaanvervoer voor droge lading. Op 10 februari 1986 werd een begin gemaakt met de handel in een tweede contract, doch deze handel werd  op 19 december 1986 voor onbepaalde tijd opgeschort. Dit contract was gebaseerd op de Baltic Tanker  Index, eveneens opgemaakt aan de hand van een aantal transporten met een middelgrote tanker. Vraag en aanbod worden uitgedrukt in indexpunten van 1.0 met een waarde van 10 US-dollar per  partij. De contractprijs is een veelvoud van de minimumprijsschommeling, dit wil zeggen de helft  van een indexpunt. Er vindt geen fysieke levering plaats van de goederen waarop de contracten  betrekking hebben. De contracten kunnen worden afgewikkeld door een equivalente daartegenover  staande koop of verkoop op enig vóór de vervaldatum gelegen tijdstip. De posities die worden  ingenomen tot de vervaldatum, worden automatisch contant afgewikkeld, gebaseerd op een gemiddelde  van de desbetreffende Baltic Index gedurende de laatste beursdagen van de maand. De BIFFEX vormt een markt waar de handel plaatsvindt volgens een stelsel dat als \"open outcry''  (open afroep) bekend is. Voorts biedt de BIFFEX het voordeel dat de nakoming van elke transactie  die op de vloer is afgesloten, door een clearing-instelling wordt gewaarborgd. (2)Alle op de BIFFEX verhandelde contracten moeten worden geregisteerd bij het \"International  Commodities Clearing House Limited'' (ICCH), een onafhankelijke dienstverlenende onderneming die de  BIFFEX clearing- en afwikkelingsvoorzieningen ter beschikking stelt. Het ICCH beschikt over een  belangrijk kapitaal en aanzienlijke reserves en is volledig in handen van zes clearing-banken. De  voornaamste functies van het ICCH zijn gelegen in de dagelijkse organisatie van de clearing met  betrekking tot alle overeenkomsten die zijn verhandeld en in het waarborgen van de behoorlijke  nakoming van de overeenkomsten, ten behoeve van clearing-leden op wier naam deze contracten zijn  geregistreerd, een en ander overeenkomstig de reglementen van de BIFFEX. (3)De cijfers in de bijlage geven een vergelijking van de in 1986 verhandelde hoeveelheden door  middel van contracten droge lading op de BIFFEX en INTEX (International Futures Exchange op  Bermuda) alsmede de in 1986 verhandelde hoeveelheden door middel van het Tankervrachtcontract. (4)De beurs wordt bestuurd door een Raad van Bestuur (Board of Directors) die verantwoordelijk is  voor het toezicht op de leden en voor het functioneren van de beurs en die besluiten neemt ten  aanzien van diverse technische aangelegenheden. De Raad benoemt een commissie die verantwoordelijk  is voor de toelating van leden en voor de naleving van de regels. Voorts staat de markt onder  toezicht van de Bank of England. (5)De BIFFEX kent twee soorten lidmaatschap: de eerste categorie leden zijn \"floor members''  (vloerleden) waarvan er ten hoogste dertig mogen zijn. Alleen vloerleden mogen op de vloer  handelen. De tweede categorie bestaat uit gewone leden, waarvan er ten hoogste zeventig mogen zijn.  Een gedetailleerd overzicht van de voor elk soort lidmaatschap geldende criteria kan op aanvraag  bij de secretaris van de BIFFEX worden verkregen. Om vloerlid te kunnen worden dient de verzoeker  een bedrijf of onderneming te zijn en aan bepaalde financiële vereisten te voldoen. Hij moet een daadwerkelijk gevestigd kantoor in of nabij de City van Londen hebben met het  oog op het toezicht op en de uitvoering van zijn transacties op de BIFFEX en hij moet een blijvend  belang hebben bij de transacties op de vloer en voldoende personeel hebben voor de handel op de  vloer, in de mate waarin zulks door de Raad van Bestuur wordt vereist. Momenteel zijn er 28 gewone leden. Aan hen worden geen financiële eisen gesteld. Zij kunnen een  bedrijf, een onderneming of een natuurlijk persoon zijn en moeten een blijvend belang hebben bij de  activiteiten van de beurs. Voortdurend kan worden gecontroleerd of aan de betrokken voorwaarden wordt voldaan. De leden mogen hun lidmaatschap overdragen, mits de overnemer als lid wordt aanvaard. Voorgenomen  veranderingen in de directie van een lid, evenals alle omstandigheden die een wijziging in de  zeggenschapsverhoudingen met betrekking tot het lid zouden kunnen meebrengen, moeten bij de Raad  van Bestuur worden aangemeld en door deze worden goedgekeurd. (6)Een beroepsprocedure is van toepassing indien de Raad van Bestuur het lidmaatschap afwijst,  toestemming weigert voor de overdracht van het lidmaatschap, dan wel een verandering in het  bestuur, van de zeggenschapsverhoudingen, van de aard van de zakelijke activiteiten, van de  juridische positie of van bepaalde eigendomsrechten (\"beneficial ownership'') van een lid niet  accepteert. De Raad van Bestuur kan worden verzocht zijn beslissing te herzien. Indien de Raad zijn beslissing  handhaaft, kan de verzoeker of het lid in beroep gaan bij een commissaris, die is aangesteld door  de Raad van Bestuur en gekozen uit een lijst van naar behoren gekwalificeerde personen, op welke  lijst de voorzitters van de Stock Exchange (Effectenbeurs) en van het \"Committee of London Clearing  Bankers'' mogen voorkomen alsook anderen, doch niet personen die belang hebben bij de handel  uitgeoefend door leden van de ledenverenigingen van de \"London Commodity Exchange Company  Limited'', leden van de BIFFEX of van de \"Grain and Feed Trade Association Limited''. De Raad van Bestuur kan een lid ook schorsen of van zijn lidmaatschap vervallen verklaren: de  uitoefening van deze bevoegdheid is met dezelfde waarborgen omgeven als de hierboven genoemde. Ongeacht de bepalingen van de reglementen en overeenkomstig Engels recht kan een ieder die zich  benadeelt acht, zich tot de gewone rechter wenden. (7)Elk vloerlid is gerechtigd en, op verlangen van de Raad van Bestuur, verplicht om een  handelsvergunning met een geldigheidsduur van één kalenderjaar aan te vragen. Op de vloer mogen alleen contracten worden gesloten door een vergunninghoudend vloerlid dat clearing-lid is, dan wel partij is bij een clearing- overeenkomst op grond waarvan een clearing-lid de uitvoering van alle door het betrokken  niet-clearing-lid gesloten contracten garandeert of de nakoming van zijn verplichtingen met  betrekking tot op de vloer gesloten contracten die hem zijn toegewezen. Elk lid kan clearing-lid worden na daartoe gedaan verzoek aan het ICCH en de Raad van Bestuur, mits  hij voldoet aan bepaalde vereisten met betrekking tot zijn nettovermogen. De clearing-leden moeten  al hun overeenkomsten laten registreren bij het ICCH en bij het ICCH een bedrag (\"margin'')  deponeren dat voor elk \"open contract'' wordt vastgesteld en dat daarna voortdurend aan hun  marktpositie wordt aangepast. Vergunninghoudende vloerleden kunnen vloerhandelaren benoemen, na goedkeuring door het \"Membership  and Rules Committee'', met de mogelijkheid van beroep op de Raad van Bestuur. Contracten mogen op  de vloer slechts door regelmatig aangestelde vloerhandelaren worden gesloten. (8)De meeste leden van de BIFFEX zijn scheepvaartmaatschappijen, scheepsmakelaars of ondernemingen  die betrokken zijn bij de goederenhandel. De meeste leden maken van de BIFFEX niet slechts gebruik  voor eigen rekening, doch treden ook op als tussenpersonen voor cliënten in alle delen van de  internationale bevrachtings- en scheepvaartsector, zowel aan de kant van de rederijen als aan die  van de scheepsbevrachters. De Raad van Bestuur kan evenwel het recht van een vergunninghoudend vloerlid om transacties aan te  gaan beperken tot transacties met andere vergunninghoudende vloerleden, indien zijn nettovermogen  onder een bepaald bedrag ligt. Elk contract met cliënten geeft aanleiding tot een daarbij passend contract op de vloer. Er zijn  geen voorwaarden ten aanzien van de door een lid aan de cliënten in rekening gebrachte provisies. II. JURIDISCHE BEOORDELING  (9)De aangemelde \"Articles, Rules and Regulations'' (statuten en reglementen) van de BIFFEX zijn  overeenkomsten in de zin van artikel 85 van het EEG-Verdrag. (10)De criteria voor het lidmaatschap zijn duidelijk. Deze vereisten, samen met de disciplinaire  bevoegdheden van de Raad van Bestuur, stellen de leden in staat hun vertrouwen in elkaars  financiële positie en bedrijfsuitoefening te behouden. Leden of kandidaat-leden, die misnoegd zijn,  kunnen om herziening van een beslissing verzoeken en kunnen daartegen, indien zij de beslissing  aanvechten, in beroep gaan. In laatste instantie kunnen zij naar Engels recht bij de gewone rechterlijke instanties in beroep  gaan. Ten einde het ICCH in staat te stellen de nakoming van elk op de vloer gesloten contract te  garanderen, moet elk vergunninghoudend vloerlid dat op de beurs een overeenkomst sluit,  clearing-lid of partij bij een standaard-clearing-overeenkomst zijn; in  standaard-clearing-overeenkomsten zijn evenwel geen aangelegenheden geregeld die op beloning  betrekking hebben. Bij transacties tussen leden en tussen leden en niet- leden mag over de provisie vrij worden onderhandeld. (11)Na de bekendmaking in het Publikatieblad van de Europese Gemeenschappen overeenkomstig artikel  19, lid 3, van Verordening nr. 17 zijn geen opmerkingen van belanghebbende derden binnengekomen. (12)De aangemelde statuten en reglementen behelzen geen bedingen die de mededinging binnen de  gemeenschappelijke markt merkbaar beperken. Op grond van de haar bekende gegevens bestaat derhalve  voor de Commissie geen aanleiding om op basis van artikel 85, lid 1, op te treden. De Commissie kan  mitsdien overeenkomstig artikel 2 van Verordening nr. 17 een negatieve verklaring geven, HEEFT DE VOLGENDE BESCHIKKING GEGEVEN: Artikel 1 Op grond van de haar bekende gegevens is er voor de Commissie geen aanleiding om  overeenkomstig artikel 85, lid 1, van het EEG-Verdrag op te treden ten aanzien van de \"Articles,  Rules and Regulations'' (statuten en reglementen) van de \"Baltic International Freight Futures  Exchange Limited''. Artikel 2 Deze beschikking is gericht tot de \"Baltic International Freight Futures Exchange  Limited'', gevestigd te 14/20 St. Mary Axe, Londen EC3A 8BU, Verenigd Koninkrijk. Gedaan te Brussel, 13 juli 1987. Voor de CommissiePeter SUTHERLANDLid van de Commissie (1)PB nr. 13 van 21. 2. 1962, blz. 204/62. (2)PB nr. C 114 van 29. 4. 1987, blz. 6.",
  "source": "EUR LEX"
}