{
  "url": "http://www.w3.org/1999/xhtml\">",
  "content": "L_2007163NL.01001601.xml 23.6.2007 NL Publicatieblad van de Europese Unie L 163/16 BESCHIKKING N r. 714/2007/EG VAN HET EUROPEES PARLEMENT EN DE RAAD van 20 juni 2007 tot intrekking van Richtlijn 68/89/EEG van de Raad betreffende de aanpassing van de wetgevingen der lidstaten ten aanzien van de indeling van onbewerkt hout HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 95, Gezien het voorstel van de Commissie, Gezien het advies van het Europees Economisch en Sociaal Comité ( 1 ) , Handelend volgens de procedure van artikel 251 van het Verdrag ( 2 ) , Overwegende hetgeen volgt: (1) De communautaire beleidsmaatregelen inzake betere regelgeving onderstrepen het belang van de vereenvoudiging van de nationale en communautaire wetgeving als cruciaal element voor de verbetering van het concurrentievermogen van de ondernemingen en voor de verwezenlijking van de doelstellingen van de Lissabonagenda. (2) De meet- en indelingsmethoden, vastgesteld bij Richtlijn 68/89/EEG ( 3 ) verschillen van de meet- en indelingsmethoden die thans algemeen worden toegepast bij transacties tussen ondernemingen in de bosbouwsector en de op de bosbouw gebaseerde bedrijfstakken en zijn niet meer geschikt bevonden voor de marktbehoeften. (3) De meet- en indelingsmethoden, vastgesteld bij Richtlijn 68/89/EEG, zijn niet langer nodig voor de interne markt. (4) Richtlijn 68/89/EEG moet derhalve worden ingetrokken. (5) De intrekking van Richtlijn 68/89/EEG heeft tot gevolg dat het merk „volgens de EEG-normen ingedeeld” na 31 december 2008 niet langer beschikbaar is voor gebruik bij het in de handel brengen van onbewerkt hout en dat de overeenkomstige nationale uitvoeringsmaatregelen uiterlijk op 31 december 2008 dienovereenkomstig moeten worden ingetrokken, HEBBEN DE VOLGENDE BESCHIKKING VASTGESTELD: Artikel 1 Richtlijn 68/89/EEG wordt ingetrokken met ingang van 31 december 2008. Artikel 2 Deze beschikking is gericht tot de lidstaten. Artikel 3 Deze beschikking treedt in werking op de twintigste dag volgende op die van haar bekendmaking in het Publicatieblad van de Europese Unie . Gedaan te Straatsburg, 20 juni 2007. Voor het Europees Parlement De voorzitter H.-G. PÖTTERING Voor de Raad De voorzitter G. GLOSER ( 1 ) Advies uitgebracht op 14 maart 2007 (nog niet bekendgemaakt in het Publicatieblad). ( 2 ) Advies van het Europees Parlement van 13 februari 2007 (nog niet bekendgemaakt in het Publicatieblad) en besluit van de Raad van 21 mei 2007. ( 3 ) PB L 32 van 6.2.1968, blz. 12 .",
  "source": "EUR LEX"
}