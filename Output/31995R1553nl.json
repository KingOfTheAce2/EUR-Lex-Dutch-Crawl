{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995R1553:NL:HTML\">",
  "content": "EUR-Lex - 31995R1553 - NL Avis juridique important | 31995R1553 Verordening (EG) nr. 1553/95 van de Raad van 29 juni 1995 tot vijfde aanpassing van de steunregeling voor katoen die bij het aan de Akte van Toetreding van Griekenland gehechte Protocol nr. 4 is ingesteld Publicatieblad Nr. L 148 van 30/06/1995 blz. 0045 - 0047 VERORDENING (EG) Nr. 1553/95 VAN DE RAAD van 29 juni 1995 tot  vijfde aanpassing van de steunregeling voor katoen die bij het aan de Akte van Toetreding van  Griekenland gehechte Protocol nr. 4 is ingesteld DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op de Akte van Toetreding van Griekenland, inzonderheid op punt 11 van het daaraan gehechte  Protocol nr. 4 betreffende katoen, laatstelijk gewijzigd bij Verordening (EG) nr. 2760/94 (1), Gelet op Verordening (EEG) nr. 2052/92 van de Raad van 30 juni 1992 tot tweede aanpassing van de  steunregeling voor katoen die bij het aan de Akte van Toetreding van Griekenland (2) gehechte  Protocol nr. 4 is ingesteld, inzonderheid op artikel 5, Gezien het voorstel van de Commissie (3), Gezien het advies van het Europees Parlement (4), Gezien het advies van het Economisch en Sociaal Comité (5), Overwegende dat uit onderzoek naar de toepassing van de regeling voor katoen die is ingesteld bij  het in artikel 5 van Verordening (EEG) nr. 2052/92 bedoelde Protocol nr. 4 is gebleken dat deze  regeling aanpassing behoeft; Overwegende dat de studie over de invloed van de katoenteelt in de gebieden waar die teelt wordt  beoefend, aantoont dat het opportuun is de produktie te verhogen in de gebieden van de Gemeenschap  die daarvoor het meest geschikt zijn, eveneens gezien de behoeften aan katoenvezels in de  Gemeenschap; dat derhalve de gegarandeerde maximumhoeveelheid moet worden verhoogd; Overwegende daarentegen dat om te voorkomen dat de betrokken teelt wordt uitgebreid in daarvoor  minder geschikte gebieden en dat de uitgaven stijgen, de streefprijs evenredig met de verhoging van  de gegarandeerde maximumhoeveelheid moet worden verlaagd en de beperking op de verlaging van de  steun bij overschrijding van de gegarandeerde maximumhoeveelheid moet worden afgeschaft; dat bij de  vaststelling van de streefprijs rekening moet worden gehouden met de aanpassing van de prijzen in  ecu waarin is voorzien bij Verordening (EG) nr. 150/95 van de Raad van 23 januari 1995 tot  wijziging van Verordening (EEG) nr. 3813/92 betreffende de rekeneenheid en de omrekeningskoersen  die in het kader van het gemeenschappelijk landbouwbeleid moeten worden toegepast (6); Overwegende dat om begrotingstechnische redenen en terwille van een billijke, gelijke behandeling  van de marktdeelnemers het doorschuiven van de verlaging van de steun moet worden afgeschaft; Overwegende dat de uiteenlopende ontwikkeling van de produktie in de Lid-Staten bepaalde onbillijke  gevolgen heeft gehad voor de toepassing van de stabilisatiemaatregelen; dat om een billijker  systeem in te stellen, moet worden bepaald dat bij overschrijding van de gegarandeerde  maximumhoeveelheid de verlaging van de steun op de voor de overschrijding verantwoordelijke  Lid-Staten evenredig wordt toegepast; dat de gevolgen van deze verlaging echter kunnen worden  afgezwakt voor zover de budgettaire voorzieningen niet worden overschreden, met name gezien de  gemiddelde hoogte van de prijs op de wereldmarkt; dat bovendien de Lid-Staten die potentiële  katoenproducenten zijn evenwel de mogelijkheid moet worden geboden om met die teelt te starten,  door een produktiepeil vast te stellen waarbij de stabilisatiemaatregelen niet van toepassing  zijn; Overwegende dat om de marktdeelnemers in staat te stellen produktie- en verwerkingsprogramma's voor  een langere termijn vast te stellen, de streefprijs en de minimumprijs die aan de teler moet worden  betaald om te garanderen dat hij de steun ontvangt, niet meer jaarlijks mogen worden vastgesteld; Overwegende dat de bij Verordening (EEG) nr. 1152/90 (7) ingevoerde steunregeling voor kleine  katoenproducenten tot gevolg heeft dat de produktiestructuren zodanig worden gewijzigd dat het  beoogde doel niet kan worden bereikt; dat de genoemde regeling derhalve moet worden afgeschaft door  intrekking van Verordening (EEG) nr. 1152/90; Overwegende dat gezien de droogte die in een van de producerende Lid-Staten is opgetreden en de  ernstige gevolgen hiervan voor zijn marktdeelnemers, dringend een nieuw en billijker beheerssysteem  moet worden ingevoerd; dat na analyse van de eerder genoemde regeling nog andere doelstellingen  naar voren zijn gekomen, in verband waarmee ten spoedigste andere aanpassingen moeten worden  uitgevoerd; dat met name de steunregeling voor kleine producenten zo snel mogelijk moet worden  afgeschaft om een eind te maken aan het inefficiënt en oneigenlijk gebruik van communautaire  fondsen; dat de verschillende maatregelen deel uitmaken van een volledig pakket; dat deze  maatregelen in het verkoopseizoen 1995/1996 derhalve in hun geheel moeten worden uitgevoerd; Overwegende dat in de praktijk zou kunnen blijken dat de bij bovengenoemd Protocol vastgestelde  regeling op nog andere punten aanpassing behoeft; dat derhalve in een procedure moet worden  voorzien die de Raad de mogelijkheid biedt deze regeling aan te passen, HEEFT DE VOLGENDE VERORDENING VASTGESTELD: Artikel 1 Bij deze verordening worden aanpassingen vastgesteld in de  produktiesteunregeling voor katoen die is opgenomen in de punten 3, 8, 9 en 11 van Protocol nr. 4  bij de Akte van Toetreding van Griekenland en aangepast bij Verordening (EEG) nr. 1964/87 (1). Artikel 2 Artikel 2 van Verordening (EEG) nr. 1964/87 wordt vervangen door: \"Artikel 2 1.  Er wordt een gegarandeerde maximumhoeveelheid (GMH) ingesteld waarvoor de in punt 3 van  Protocol nr. 4 betreffende katoen bedoelde steun wordt toegekend. Deze hoeveelheid wordt voor ieder verkoopseizoen vastgesteld op 1 031 000 ton nietgeëgreneerde  katoen. 2.  De GMH wordt als volgt over de Lid-Staten verdeeld (gegarandeerde nationale hoeveelheid -  GNH): Spanje: 249 000 ton, Griekenland: 782 000 ton. 3.  Onverminderd het bepaalde in lid 4 wordt, indien in een verkoopseizoen de effectieve produktie  de GMH overschrijdt, de streefprijs voor dat verkoopseizoen in elke Lid-Staat waarin de produktie  de GNH overschrijdt, verlaagd met een percentage dat gelijk is aan de helft van dat van de  overschrijding van de GNH. Deze verlaging wordt vastgesteld enerzijds door rekening te houden met  de overschrijding van de GMH, en anderzijds in verhouding tot het verschil tussen de werkelijke  produktie van elke Lid-Staat en zijn GNH. De toe te passen verlagingen worden volgens de in artikel 12 van Verordening (EEG) nr. 1308/70 (1)  bedoelde procedure vastgesteld. 4.  Indien gedurende een verkoopseizoen: - lid 3 is toegepast, - de gewogen gemiddelde prijs op de wereldmarkt die met het oog op de vaststelling van de te  betalen steun wordt aangehouden hoger is dan 30,2 ecu/100 kg en - de totale budgettaire uitgaven van de steunregeling lager zijn dan 770 miljoen ecu, dan wordt het na het derde streepje bedoelde budgettaire verschil gebruikt voor een verhoging van  de steun voor elke Lid-Staat wiens effectieve produktie hoger is dan zijn GNH. Het op grond van de eerste alinea verhoogde bedrag mag echter niet hoger zijn dan: - het steunbedrag zoals berekend zonder toepassing van lid 3, noch - het steunbedrag zoals berekend met toepassing van lid 3 op basis van een GMH van 1 120 000 ton  niet-geëgreneerde katoen, waarbij voor Spanje het GNH 270 000 ton is en voor Griekenland 850 000  ton. De voorschriften voor de vaststelling van de verhoging van de steun alsmede de gegevens die de  Lid-Staten hieromtrent aan de Commissie moeten verstrekken, worden vastgesteld volgens de procedure  bedoeld in artikel 12 van Verordening (EEG) nr. 1308/70. 5.  De leden 3 en 4 zijn niet van toepassing op andere Lid-Staten dan Griekenland en Spanje. Indien  echter in een van deze Lid-Staten de effectieve produktie van niet-geëgreneerde katoen gedurende  een verkoopseizoen hoger is dan 1 500 ton en de effectieve produktie van de Gemeenschap hoger is  dan het GMH, dan wordt de streefprijs in de betrokken Lid-Staat verlaagd met een percentage dat  gelijk is aan de helft van de procentuele overschrijding van 1 500 ton. (1) PB nr. L 146 van 4. 7. 1970, blz. 1. Verordening laatstelijk gewijzigd bij Verordening (EG) nr.  3290/94 (PB nr. L 349 van 31. 12. 1994, blz. 105).\". Artikel 3 Punt 8 van Protocol nr. 4 wordt vervangen door: \"8.  De streefprijs wordt vastgesteld op 106,30 ecu/100 kg niet-geëgreneerde katoen. Deze prijs heeft betrekking op katoen: - van gezonde handelskwaliteit, - met een vochtgehalte van 10 % en een gehalte aan onzuiverheden van 3 %, - die de kenmerken bezit die nodig zijn om, na egrenering, 32 % vezels van klasse nr. 5 (white  middling) en met een lengte van 28 mm (1-3/32&Prime;) te verkrijgen.\". Artikel 4 Het volgende punt wordt ingevoegd in Protocol nr. 4: \"8 bis.  De produktiesteun wordt slechts toegekend aan bedrijven die de niet-geëgreneerde katoen  aankopen tegen een prijs die ten minste gelijk is aan een bepaalde minimumprijs. De minimumprijs  wordt vastgesteld op 100,99 ecu/100 kg niet-geëgreneerde katoen voor de voor de streefprijs  aangehouden kwaliteit en af landbouwbedrijf.\". Artikel 5 In punt 9, tweede alinea, van Protocol nr. 4, wordt littera a) geschrapt. Artikel 6 Punt 11 van Protocol nr. 4 wordt vervangen door: \"11.  Uiterlijk vóór het begin van het verkoopseizoen 1999/2000 dient de Commissie bij de Raad een  verslag in over de werking van de steunregeling voor katoen. Indien dat volgens het verslag  noodzakelijk is, neemt de Raad, op voorstel van de Commissie en na raadpleging van het Europees  Parlement, met gekwalificeerde meerderheid van stemmen, in het licht van de ervaring met de  toepassing van enerzijds de betrokken regeling, en anderzijds de steunregeling voor  akkerbouwprodukten, een besluit over eventuele aanpassingen van de regeling.\". Artikel 7 Verordening (EEG) nr. 1152/90 wordt met ingang van 1 september 1995 ingetrokken. Zij  blijft echter van toepassing voor steunaanvragen met betrekking tot het verkoopseizoen 1994/1995. Artikel 8 Deze verordening treedt in werking op de dag van haar bekendmaking in het  Publikatieblad van de Europese Gemeenschappen. Zij is van toepassing met ingang van het verkoopseizoen 1995/1996. Deze verordening is verbindend in al haar onderdelen en is rechtsreeks  toepasselijk in elke Lid-Staat. Gedaan te Luxemburg, 29 Juni 1995. Voor de Raad De Voorzitter J. BARROT (1) PB nr. L 294 van 15. 11. 1994, blz. 1. (2) PB nr. L 215 van 30. 7. 1992, blz. 10. (3) PB nr. C 94 van 14. 4. 1995, blz. 4. (4) PB nr. C 151 van 19. 6. 1995. (5) PB nr. C 155 van 21. 6. 1995, blz. 21. (6) PB nr. L 22 van 31. 1. 1995, blz. 1. (7) PB nr. L 116 van 8. 5. 1990, blz. 1. Verordening gewijzigd bij Verordening (EEG) nr. 2054/92  (Pb nr. L 215 van 30. 7. 1992, blz. 13). (1) PB nr. L 184 van 3. 7. 1987, blz. 14. Verordening laatstelijk gewijzigd bij Verordening (EG)  nr. 2760/94 (PB nr. L 294 van 15. 11. 1994, blz. 1).",
  "source": "EUR LEX"
}