{
  "url": "http://www.w3.org/1999/xhtml\"><!--",
  "content": "L_2018313NL.01003901.xml 10.12.2018 NL Publicatieblad van de Europese Unie L 313/39 BESLUIT (EU) 2018/1927 VAN DE COMMISSIE van 5 december 2018 houdende interne voorschriften betreffende de verwerking van persoonsgegevens door de Europese Commissie op mededingingsgebied in verband met de informatieverstrekking aan betrokkenen en de beperking van bepaalde rechten DE EUROPESE COMMISSIE, Gezien het Verdrag betreffende de werking van de Europese Unie, en met name artikel 249, lid 1, Overwegende hetgeen volgt: (1) De Commissie verricht administratieve onderzoeken met het oog op de handhaving van de mededingingsregels overeenkomstig het Verdrag en het afgeleide recht, alsook overeenkomstig daartoe gesloten internationale overeenkomsten ( 1 ) . Hiertoe oefent zij onderzoeks- en handhavingsbevoegdheden (inclusief daarmee samenhangende operationele activiteiten) op de gebieden antitrust, concentratiecontrole en staatssteuntoezicht uit die haar zijn verleend bij de toepasselijke rechtshandelingen van de Unie. (2) De onderzoeks- en handhavingsactiviteiten op het gebied van mededinging zijn gericht op onder de mededingingsregels van het Verdrag vallende ondernemingen of lidstaten en niet op natuurlijke personen als zodanig. Tijdens mededingingsonderzoeken worden persoonsgegevens in de zin van artikel 3, punt 1, van Verordening (EU) 2018/1725 van het Europees Parlement en de Raad ( 2 ) evenwel onvermijdelijk verwerkt in de zin van artikel 3, punt 3, van Verordening (EU) 2018/1725. De Commissie moet dergelijke persoonsgegevens verwerken om de taken te vervullen die haar als overheidsinstantie voor de handhaving van de mededingingsregels van de Unie zijn toegewezen. Onderzoek op de gebieden antitrust, concentratiecontrole en staatssteuntoezicht en de handhaving van mededingingsregels vormen taken op het gebied van toezicht, inspectie of regelgeving die verband houden met de uitoefening van het openbaar gezag in de in artikel 25, lid 1, onder c) en g), van Verordening (EU) 2018/1725 bedoelde gevallen. Deze activiteiten hebben tot doel een concurrerende interne markt te bevorderen en te beschermen en zo een belangrijk economisch en financieel belang van de Unie en de lidstaten te vrijwaren. (3) Met het oog op haar onderzoeks- en handhavingsactiviteiten op de gebieden antitrust, concentratiecontrole en staatssteuntoezicht verwerkt de Commissie persoonsgegevens die zijn verkregen of ontvangen van rechtspersonen, natuurlijke personen, lidstaten en andere entiteiten (zoals nationale mededingingsautoriteiten, regelgevende instanties en andere overheidsinstanties en -autoriteiten), mededingingsautoriteiten van derde landen en internationale organen en organisaties. Bij mededingingsonderzoeken en handhavingsactiviteiten kan de Commissie, ongeacht of zij op eigen initiatief handelt dan wel op basis van ontvangen input, ook persoonsgegevens verwerken die zijn verkregen of ontvangen uit algemeen beschikbare bronnen (bijvoorbeeld in het kader van activiteiten op het gebied van markttoezicht of screening), uit anonieme bronnen (bijvoorbeeld klokkenluiders/informanten) of geïdentificeerde bronnen (bijvoorbeeld klagers) waarvan de identiteit moet worden beschermd. (4) De Commissie kan op haar beurt persoonsgegevens doorzenden aan natuurlijke of rechtspersonen (bijvoorbeeld in het kader van de procedure voor toegang tot dossiers), aan nationale mededingingsautoriteiten en andere autoriteiten en instanties in het kader van bilaterale of multilaterale samenwerking met lidstaten of autoriteiten van derde landen en organisaties, voor zover dit noodzakelijk en passend is om haar bevoegdheden uit te oefenen, de rechten van verdediging van partijen bij een procedure van de Commissie te waarborgen en te zorgen voor een doelmatige en doeltreffende toepassing van de mededingingsregels van de Unie. (5) In het kader van onderzoek en handhaving op het gebied van mededinging uitgevoerde activiteiten inzake de verwerking van persoonsgegevens in de zin van artikel 3, lid 3, van Verordening (EU) 2018/1725 kunnen reeds plaatsvinden vóór de formele inleiding van de procedure door de Commissie en worden voortgezet gedurende het hele onderzoek en zelfs na de formele afsluiting van het onderzoek (bijvoorbeeld voor activiteiten inzake markttoezicht, toezicht op naleving of screening, waarbij wordt beoordeeld of nieuwe onderzoeksactiviteiten, gerechtelijke procedures enz. nodig zijn). (6) Door de Commissie verwerkte persoonsgegevens zijn bijvoorbeeld identificatiegegevens, contactgegevens, professionele gegevens en gegevens die verband houden met of in verband worden gebracht met het onderwerp van het onderzoek of de procedure. De persoonsgegevens worden opgeslagen in een beveiligde elektronische omgeving om onrechtmatige toegang of doorgifte van gegevens aan personen die niet beantwoorden aan het „need-to-know”-criterium, te voorkomen. De persoonsgegevens worden opgeslagen bij de met het onderzoek belaste diensten van de Commissie gedurende de tijd die daartoe nodig is, om te beoordelen of nieuwe onderzoeksactiviteiten nodig zijn, gedurende de administratieve procedure en eventuele latere rechterlijke toetsingen, alsook gedurende de administratieve bewaartermijn die volgt op de definitieve sluiting van het dossier. Aan het eind van de bewaartermijn wordt de zaakgerelateerde informatie, inclusief de persoonsgegevens, overgebracht naar de historische archieven van de Europese Commissie ( 3 ) . (7) Bij de uitvoering van haar taken is de Commissie verplicht de in artikel 8, lid 1, van het Handvest van de grondrechten van de Europese Unie en artikel 16, lid 1, van het Verdrag verankerde rechten van natuurlijke personen in verband met de verwerking van persoonsgegevens te eerbiedigen. De Commissie is tegelijk ook verantwoordelijk voor de handhaving van de mededingingsregels en moet dus tijdig een onderzoek instellen met inachtneming van de regels inzake vertrouwelijkheid en geheimhoudingsplicht ( 4 ) , alsook de rechten van verdediging van de partijen waarop haar onderzoek betrekking heeft ( 5 ) en de rechten van personen wier identiteit moet worden beschermd. (8) In bepaalde omstandigheden moeten de rechten van betrokkenen uit hoofde van Verordening (EU) 2018/1725 worden afgestemd op de behoeften van onderzoeks- en handhavingsactiviteiten, alsook op de volledige eerbiediging van de grondrechten en fundamentele vrijheden van andere betrokkenen. Met het oog hierop voorziet artikel 25 van Verordening (EU) 2018/1725 in de mogelijkheid voor de Commissie om de toepassing van de artikelen 14 tot en met 22 en artikel 35, alsook van artikel 4 voor zover de bepalingen daarvan overeenstemmen met de rechten en verplichtingen waarin de artikelen 14 tot en met 22 voorzien, te beperken. (9) Deze interne voorschriften moeten alle verwerkingen bestrijken die de Commissie verricht bij de uitoefening van haar onderzoeksbevoegdheden, ongeacht of zij op eigen initiatief handelt dan wel op basis van ontvangen input, alsook handhavingsactiviteiten en daarmee verband houdende operationele activiteiten op de gebieden antitrust, concentratiecontrole en staatssteuntoezicht wanneer de uitoefening van de rechten van betrokkenen de uitvoering van onderzoeks- of handhavingsactiviteiten in het gedrang kan brengen. Deze voorschriften moeten van toepassing zijn op verwerkingen die zijn verricht vóór de formele inleiding van de procedure, gedurende de onderzoeken alsook na de formele afsluiting van onderzoeken, inclusief de verwerking in het kader van bilaterale of multilaterale samenwerking met nationale mededingingsautoriteiten, lidstaten of autoriteiten en organisaties van derde landen. (10) Om te voldoen aan de artikelen 14, 15 en 16 van Verordening (EU) 2018/1725 moet de Commissie alle personen op transparante en coherente wijze informeren over haar activiteiten in verband met de verwerking van hun persoonsgegevens en over hun rechten via de op de website van de Commissie gepubliceerde privacyverklaringen. (11) Onverminderd artikel 14, lid 5, en artikel 16, lid 5, van Verordening (EU) 2018/1725 kan de Commissie op basis van artikel 25 van die verordening de verstrekking van informatie aan betrokkenen en de toepassing van andere rechten van betrokkenen ook beperken om haar eigen mededingingsonderzoeken en de handhaving van de mededingingsregels, onderzoeken en procedures van mededingingsautoriteiten van de lidstaten, de onderzoeksinstrumenten en -methoden, alsook de rechten van andere personen in verband met haar onderzoeken, te beschermen. (12) Om een effectieve samenwerking te handhaven kan het bovendien nodig zijn dat de Commissie de toepassing van de rechten van betrokkenen beperkt om verwerkingen van andere instellingen, organen en instanties van de Unie of van autoriteiten van de lidstaten te beschermen. Met het oog hierop moet de Commissie die diensten, instellingen, organen, instanties en autoriteiten raadplegen over de relevante redenen voor het opleggen van beperkingen en over de noodzaak en de evenredigheid van de beperkingen. (13) Het kan ook zijn dat de Commissie de verstrekking van informatie aan betrokkenen en de toepassing van andere rechten van betrokkenen in verband met persoonsgegevens die zijn ontvangen van derde landen of internationale organisaties, moet beperken om met deze landen of organisaties samen te werken en zo te beantwoorden aan een belangrijke doelstelling van algemeen openbaar belang van de Unie. In sommige omstandigheden kunnen het belang of de grondrechten van de betrokkenen evenwel prevaleren boven het belang van internationale samenwerking. (14) Daarom heeft de Commissie de in artikel 25, lid 1, onder c), g) en h), van Verordening (EU) 2018/1725 genoemde redenen aangemerkt als redenen voor beperkingen op grond van artikel 25 van die verordening die wellicht van toepassing moeten zijn op gegevensverwerkingen in het kader van de onderzoeks- en handhavingsactiviteiten van de Commissie op het gebied van mededinging (antitrust, concentratiecontrole en staatssteuntoezicht). (15) De Commissie moet alle beperkingen op transparante wijze behandelen en registreren in het desbetreffende registratiesysteem. (16) Krachtens artikel 25, lid 8, van Verordening (EU) 2018/1725 kunnen verwerkingsverantwoordelijken het aan de betrokkene verstrekken van informatie over de redenen voor de toepassing van een beperking uitstellen of achterwege laten indien het verstrekken van die informatie het doel van de beperking in gevaar zou brengen. Dit is met name het geval voor beperkingen van de in de artikelen 16 en 35 van Verordening (EU) 2018/1725 bedoelde rechten. Om ervoor te zorgen dat de rechten van de betrokkenen uit hoofde van de artikelen 16 en 35 van Verordening (EU) 2018/1725 slechts worden beperkt zolang de redenen voor de beperking blijven bestaan, moet de Commissie haar standpunt regelmatig en ook bij de afsluiting van het betrokken onderzoek herzien. (17) Worden andere rechten van betrokkenen beperkt, dan moet de verwerkingsverantwoordelijke per geval beoordelen of de mededeling van de beperking het doel ervan in gevaar zou brengen. De verwerkingsverantwoordelijke is de dienst binnen de Commissie die belast is met het mededingingsbeleid. (18) De functionaris voor gegevensbescherming van de Commissie moet een onafhankelijke evaluatie van de toepassing van beperkingen verrichten met het oog op de naleving van dit besluit. (19) Dit besluit wordt vastgesteld ter uitvoering van artikel 25 van Verordening (EU) 2018/1725 en moet ter wille van de rechtszekerheid op hetzelfde tijdstip in werking treden als die verordening. (20) De Europese Toezichthouder voor gegevensbescherming is geraadpleegd, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied 1.   Bij dit besluit worden de voorschriften vastgesteld die door de Commissie moeten worden nageleefd om betrokkenen te informeren over de verwerking van hun gegevens overeenkomstig de artikelen 14, 15 en 16 van Verordening (EU) 2018/1725 in het kader van haar activiteiten op het gebied van mededinging. Voorts worden de voorwaarden vastgesteld waaronder de Commissie de toepassing van de artikelen 4, 14 tot en met 17, 19, 20 en 35 van Verordening (EU) 2018/1725 overeenkomstig artikel 25 van die verordening kan beperken. 2.   Dit besluit is van toepassing op de verwerking van persoonsgegevens door de Commissie met het oog op of in verband met de activiteiten ter vervulling van haar taken uit hoofde van de artikelen 101 tot en met 109 van het Verdrag. Artikel 2 Toepasselijke uitzonderingen en beperkingen 1.   Bij de uitoefening van haar taken met betrekking tot de rechten van betrokkenen overeenkomstig Verordening (EU) 2018/1725 gaat de Commissie na of een van de in die verordening vastgestelde uitzonderingen van toepassing is. 2.   Onverminderd de artikelen 3 tot en met 7 van dit besluit kan de Commissie de toepassing van de artikelen 14 tot en met 17, 19, 20 en 35 van Verordening (EU) 2018/1725, evenals het in artikel 4, lid 1, onder a), neergelegde transparantiebeginsel beperken voor zover de bepalingen ervan overeenkomen met de in de artikelen 14 tot en met 17, 19, 20 en 35 van Verordening (EU) 2018/1725 bedoelde rechten en verplichtingen, wanneer de uitoefening van die rechten en verplichtingen de onderzoeks- en handhavingsactiviteiten van de Commissie onder meer door de openbaarmaking van haar onderzoeksinstrumenten en -methoden in het gedrang zou brengen of afbreuk zou doen aan de rechten en vrijheden van andere betrokkenen. 3.   Onverminderd de artikelen 3 tot en met 7 kan de Commissie de in lid 2 van dit artikel bedoelde rechten en verplichtingen met betrekking tot persoonsgegevens die zijn verkregen van andere instellingen, organen en instanties van de Unie, bevoegde autoriteiten van de lidstaten of derde landen, of van internationale organisaties, in onderstaande gevallen beperken: a) wanneer de uitoefening van die rechten en verplichtingen door andere instellingen, organen en instanties van de Unie kan worden beperkt op basis van andere handelingen als bedoeld in artikel 25 van Verordening (EU) 2018/1725 of overeenkomstig hoofdstuk IX van die verordening, Verordening (EU) 2016/794 van het Europees Parlement en de Raad ( 6 ) of Verordening (EU) 2017/1939 van de Raad ( 7 ) ; b) wanneer de uitoefening van die rechten en verplichtingen door bevoegde autoriteiten van de lidstaten kan worden beperkt op basis van handelingen als bedoeld in artikel 23 van Verordening (EU) 2016/679 van het Europees Parlement en de Raad ( 8 ) of uit hoofde van nationale maatregelen tot omzetting van artikel 13, lid 3, artikel 15, lid 3, of artikel 16, lid 3, van Richtlijn (EU) 2016/680 van het Europees Parlement en de Raad ( 9 ) ; c) wanneer de uitoefening van die rechten en verplichtingen de samenwerking van de Commissie met derde landen of internationale organisaties bij de uitvoering van mededingingsonderzoeken of de handhaving van mededingingsbesluiten in het gedrang kan brengen. Voordat de Commissie beperkingen toepast in de omstandigheden als bedoeld in de eerste alinea, onder a) en b), raadpleegt zij de betrokken instellingen, organen en instanties van de Unie of de bevoegde autoriteiten van de lidstaten, tenzij het voor de Commissie duidelijk is dat een van de in die punten genoemde handelingen voorziet in de toepassing van een beperking. Punt c) van de eerste alinea is niet van toepassing wanneer de belangen of de fundamentele rechten en vrijheden van de betrokkenen prevaleren boven het belang van de Commissie om samen te werken met derde landen of internationale organisaties. 4.   De leden 1, 2 en 3 doen niet af aan de toepassing van andere besluiten van de Commissie tot vaststelling van interne voorschriften betreffende het verstrekken van informatie aan betrokkenen, noch aan de beperking van bepaalde rechten uit hoofde van artikel 25 van Verordening (EU) 2018/1725 en artikel 23 van het reglement van orde van de Commissie. Artikel 3 Informatieverstrekking aan betrokkenen 1.   De Commissie publiceert op haar website privacyverklaringen waarin alle betrokkenen worden geïnformeerd over haar activiteiten in verband met de verwerking van hun persoonsgegevens. 2.   Wanneer de Commissie de verstrekking van informatie aan betrokkenen wier gegevens worden verwerkt voor onderzoeks- of handhavingsdoeleinden op mededingingsgebied (inclusief daarmee verband houdende operationele activiteiten) geheel of gedeeltelijk beperkt, registreert zij de redenen voor de beperking overeenkomstig artikel 6 onverminderd artikel 14, lid 5, en artikel 16, lid 5, van Verordening (EU) 2018/1725. Artikel 4 Recht van inzage van de betrokkene, recht op wissing en recht op beperking van de verwerking 1.   Wanneer de Commissie het recht van inzage in gegevens door betrokkenen, het recht op wissing of het recht op beperking van de in respectievelijk de artikelen 17, 19 en 20 van Verordening (EU) 2018/1725 bedoelde verwerking geheel of gedeeltelijk beperkt, informeert zij de betrokkene in haar antwoord op het verzoek om inzage, wissing of beperking van de verwerking over de toegepaste beperking en de belangrijkste redenen daarvoor, alsook over de mogelijkheid om een klacht in te dienen bij de Europese Toezichthouder voor gegevensbescherming of om beroep in te stellen bij het Hof van Justitie van de Europese Unie. 2.   De informatie over de redenen voor de in lid 1 bedoelde beperking kan worden weggelaten wanneer de verstrekking daarvan het doel van de beperking zou ondermijnen. 3.   De Commissie registreert de redenen voor de beperking overeenkomstig artikel 6. 4.   Wanneer het recht van inzage geheel of gedeeltelijk wordt beperkt, oefent de betrokkene zijn recht van inzage uit via de Europese Toezichthouder voor gegevensbescherming overeenkomstig artikel 25, leden 6, 7 en 8, van Verordening (EU) 2018/1725. Artikel 5 Mededeling van inbreuken in verband met persoonsgegevens aan betrokkenen Wanneer de Commissie de in artikel 35 van Verordening (EU) 2018/1725 bedoelde mededeling van een inbreuk in verband met persoonsgegevens aan de betrokkene beperkt, registreert zij de redenen voor de beperking overeenkomstig artikel 6 van dit besluit. Artikel 6 Registratie van beperkingen 1.   De Commissie tekent de redenen op voor beperkingen op grond van dit besluit, en evalueert daarbij de noodzaak en de evenredigheid van de beperking. 2.   Hierbij wordt in het register aangegeven hoe de uitoefening van het recht het doel van de onderzoeks- en handhavingsactiviteiten van de Commissie of van krachtens artikel 2, lid 2 of lid 3, toegepaste beperkingen in het gedrang zou brengen of afbreuk zou doen aan de rechten en vrijheden van andere betrokkenen. 3.   De opgetekende gegevens en de eventuele documenten met onderliggende feitelijke en juridische elementen worden geregistreerd. Ze worden desgevraagd aan de Europese Toezichthouder voor gegevensbescherming verstrekt. Artikel 7 Duur van de beperkingen 1.   Beperkingen als bedoeld in de artikelen 3, 4 en 5 blijven van toepassing zolang de redenen daarvoor blijven bestaan. 2.   Wanneer de redenen voor een in artikel 3 of 5 bedoelde beperking niet langer van toepassing zijn, heft de Commissie de beperking op en informeert zij de betrokkene over de redenen voor de beperking. Tegelijkertijd informeert de Commissie de betrokkene over de mogelijkheid om te allen tijde een klacht in te dienen bij de Europese Toezichthouder voor gegevensbescherming of om beroep in te stellen bij het Hof van Justitie van de Europese Unie. 3.   De Commissie evalueert de toepassing van de in de artikelen 3 en 5 bedoelde beperkingen jaarlijks en ook bij de afsluiting van het betrokken onderzoek. Artikel 8 Evaluatie door de functionaris voor gegevensbescherming 1.   De functionaris voor gegevensbescherming wordt onverwijld geïnformeerd wanneer rechten van betrokkenen overeenkomstig dit besluit worden beperkt. De Commissie verleent de functionaris voor gegevensbescherming desgevraagd inzage in het register en eventuele documenten met onderliggende feitelijke en juridische elementen. 2.   De functionaris voor gegevensbescherming kan om een evaluatie van de beperking verzoeken. De functionaris voor gegevensbescherming wordt in kennis gesteld van de uitkomst van de gevraagde evaluatie. Artikel 9 Inwerkingtreding Dit besluit treedt in werking op de datum van inwerkingtreding van Verordening (EU) 2018/1725. Gedaan te Brussel, 5 december 2018. Voor de Commissie De voorzitter Jean-Claude JUNCKER ( 1 ) Zie met name Verordening (EG) nr. 1/2003 van de Raad van 16 december 2002 betreffende de uitvoering van de mededingingsregels van de artikelen 81 en 82 van het Verdrag ( PB L 1 van 4.1.2003, blz. 1 ) voor antitrust, Verordening (EG) nr. 139/2004 van de Raad van 20 januari 2004 betreffende de controle op concentraties van ondernemingen (de EG-concentratieverordening) ( PB L 24 van 29.1.2004, blz. 1 ) voor concentratiecontrole en Verordening (EU) 2015/1589 van de Raad van 13 juli 2015 tot vaststelling van nadere bepalingen voor de toepassing van artikel 108 van het Verdrag betreffende de werking van de Europese Unie ( PB L 248 van 24.9.2015, blz. 9 ) voor staatssteun. ( 2 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). Verwerking in de zin van artikel 3, lid 3, van Verordening (EU) 2018/1725 omvat ook gevallen waarin de Commissie vrijwillig aan haar overgelegde persoonsgegevens ontvangt. ( 3 ) De bewaring van dossiers bij de Commissie wordt geregeld bij de gezamenlijke bewaarlijst, een regelgevend document waarvan de laatste versie SEC(2012) 713 is, in de vorm van een tijdschema waarin de bewaartermijnen voor de verschillende soorten dossiers van de Commissie zijn vastgesteld. ( 4 ) Zie met name artikel 339 van het Verdrag, alsook artikel 28 van Verordening (EG) nr. 1/2003; artikel 15, lid 4, van Verordening (EG) nr. 773/2004 van de Commissie van 7 april 2004 betreffende procedures van de Commissie op grond van de artikelen 81 en 82 van het Verdrag ( PB L 123 van 27.4.2004, blz. 18 ); artikel 17 van Verordening (EG) nr. 139/2004 en artikel 18 van Verordening (EG) nr. 802/2004 van de Commissie van 7 april 2004 tot uitvoering van Verordening (EG) nr. 139/2004 van de Raad betreffende de controle op concentraties van ondernemingen ( PB L 133 van 30.4.2004, blz. 1 ); de artikelen 30 en 31 van Verordening (EU) nr. 2015/1589; vereiste verklaringen over vertrouwelijke informatie in aanmeldingsformulieren voor staatssteun als opgenomen in de bijlagen bij Verordening (EG) nr. 794/2004 in haar gewijzigde vorm. ( 5 ) De uitvoering van de rechten van betrokkenen uit hoofde van Verordening (EU) 2018/1725 en de naleving van de verplichtingen van verwerkingsverantwoordelijken uit hoofde van die verordening doen niets af aan de wijze waarop de Commissie de rechten van verdediging van de partijen bij de mededingingsprocedure behandelt. De integriteit en de authenticiteit van bewijzen die in het kader van mededingingsonderzoeken zijn verzameld, mogen derhalve niet in het gedrang komen door de wijziging van documenten die zijn ontvangen of verzameld in overeenstemming met de toepasselijke procedureregels op mededingingsgebied. ( 6 ) Verordening (EU) 2016/794 van het Europees Parlement en de Raad van 11 mei 2016 betreffende het Agentschap van de Europese Unie voor samenwerking op het gebied van rechtshandhaving (Europol) en tot vervanging en intrekking van de Besluiten 2009/371/JBZ, 2009/934/JBZ, 2009/935/JBZ, 2009/936/JBZ en 2009/968/JBZ van de Raad ( PB L 135 van 24.5.2016, blz. 53 ). ( 7 ) Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie („het EOM”) ( PB L 283 van 31.10.2017, blz. 1 ). ( 8 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 9 ) Richtlijn (EU) 2016/680 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens door bevoegde autoriteiten met het oog op de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, en betreffende het vrije verkeer van die gegevens en tot intrekking van Kaderbesluit 2008/977/JBZ van de Raad ( PB L 119 van 4.5.2016, blz. 89 ).",
  "source": "EUR LEX"
}