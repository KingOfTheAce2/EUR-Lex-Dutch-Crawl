{
  "url": "http://www.w3.org/1999/xhtml\"><!--",
  "content": "L_2022043NL.01003201.xml 24.2.2022 NL Publicatieblad van de Europese Unie L 43/32 GEDELEGEERDE RICHTLIJN (EU) 2022/276 VAN DE COMMISSIE van 13 december 2021 tot wijziging, met het oog op aanpassing aan de wetenschappelijke en technische vooruitgang, van bijlage III bij Richtlijn 2011/65/EU van het Europees Parlement en de Raad betreffende een vrijstelling voor het gebruik van kwik in (compacte) fluorescentielampen met enkelvoudige lampvoet voor algemene verlichtingsdoeleinden (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, punt b), Overwegende hetgeen volgt: (1) Krachtens Richtlijn 2011/65/EU zijn de lidstaten verplicht ervoor te zorgen dat elektrische en elektronische apparatuur die in de handel wordt gebracht, geen van de in bijlage II bij die richtlijn opgenomen gevaarlijke stoffen bevat. Die beperking geldt niet voor de vrijgestelde toepassingen die zijn vermeld in bijlage III bij die richtlijn. (2) De categorieën elektrische en elektronische apparatuur waarop Richtlijn 2011/65/EU van toepassing is, zijn opgenomen in de lijst in bijlage I bij die richtlijn. (3) Kwik is opgenomen in de lijst in bijlage II bij Richtlijn 2011/65/EU als stof waarvoor beperkingen gelden. (4) Bij Besluit 2010/571/EU ( 2 ) heeft de Commissie onder meer een vrijstelling verleend voor het gebruik van kwik in (compacte) fluorescentielampen met enkelvoudige lampvoet voor algemene verlichtingsdoeleinden (“de vrijstelling”), die nu als vrijstellingen 1(a), 1(b), 1(c), 1(d) en 1(e) is opgenomen in bijlage III bij Richtlijn 2011/65/EU. De vrijstelling zou overeenkomstig artikel 5, lid 2, tweede alinea, punt a), van die richtlijn op 21 juli 2016 vervallen. (5) Kwik wordt gebruikt in (compacte) fluorescentielampen met enkelvoudige lampvoet om ultraviolet licht te produceren, dat vervolgens door de fluorescerende laag op de lamp in zichtbaar licht wordt omgezet. (6) Op 19 december 2014 en 15 januari 2015 — dat wil zeggen binnen de in artikel 5, lid 5, van Richtlijn 2011/65/EU vastgestelde termijn — heeft de Commissie twee aanvragen om verlenging van de vrijstelling (“de verlengingsaanvragen”) ontvangen; een van die aanvragen werd op 20 januari 2020 bijgewerkt met een hernieuwde aanvraag. Overeenkomstig artikel 5, lid 5, tweede alinea, van Richtlijn 2011/65/EU blijft de vrijstelling geldig tot een besluit over de verlengingsaanvraag is genomen. (7) Bij de evaluatie van de verlengingsaanvragen, waarbij rekening is gehouden met de beschikbaarheid van alternatieven en de sociaaleconomische gevolgen van vervanging, is geconcludeerd dat er momenteel al voldoende betrouwbare alternatieven zonder kwik beschikbaar zijn voor de lamptypen die onder de vrijstelling vallen en dat de vervanging van kwik in deze lampen wetenschappelijk en technisch haalbaar is. Voorts werd in die evaluatie geconcludeerd dat de voordelen van vervanging duidelijk groter zullen zijn dan eventuele nadelige gevolgen. (8) Bij de beoordeling van de verlengingsaanvragen zijn belanghebbenden geraadpleegd overeenkomstig artikel 5, lid 7, van Richtlijn 2011/65/EU. De tijdens deze raadplegingen ontvangen opmerkingen zijn openbaar gemaakt op een daartoe bestemde website. (9) Aangezien niet langer aan de voorwaarden van artikel 5, lid 1, punt a), van Richtlijn 2011/65/EU is voldaan, moet de verlengingsaanvraag worden afgewezen. (10) Een vervaldatum voor die vrijstellingen moet worden vastgesteld overeenkomstig artikel 5, lid 6, van die richtlijn. De vroegst mogelijke datum van twaalf maanden na het besluit van de Commissie tot intrekking van de vrijstelling moet worden vastgesteld, aangezien er geen praktische omstandigheden zijn die een latere vervaldatum rechtvaardigen, met name gezien het feit dat veel van de lampen in kwestie ook vallen onder Verordening (EU) 2019/2020 van de Commissie, waarin minimumeisen inzake energie-efficiëntie zijn vastgesteld waaraan de producten moeten voldoen om in de handel te kunnen worden gebracht, hetgeen inhoudt dat deze lampen vanaf 1 september 2021 feitelijk niet in de handel zullen worden gebracht. (11) Richtlijn 2011/65/EU moet derhalve dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Bijlage III bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten moeten uiterlijk op 30 september 2022 de nodige wettelijke en bestuursrechtelijke bepalingen vaststellen en bekendmaken om aan deze richtlijn te voldoen. Zij delen de Commissie de tekst van die bepalingen onmiddellijk mee. Zij passen die bepalingen toe vanaf 1 oktober 2022. Wanneer de lidstaten die bepalingen vaststellen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 13 december 2021. Voor de Commissie De voorzitter Ursula VON DER LEYEN ( 1 ) PB L 174 van 1.7.2011, blz. 88 . ( 2 ) Besluit 2010/571/EU van de Commissie van 24 september 2010 tot wijziging, met het oog op aanpassing aan de wetenschappelijke en technische vooruitgang, van de bijlage bij Richtlijn 2002/95/EG van het Europees Parlement en de Raad betreffende vrijstellingen voor toepassingen die lood, kwik, cadmium, zeswaardig chroom, polybroombifenylen of polybroomdifenylethers bevatten ( PB L 251 van 25.9.2010, blz. 28 ). BIJLAGE In bijlage III bij Richtlijn 2011/65/EU worden de vermeldingen 1, 1(a), 1(b), 1(c), 1(d) en 1(e) vervangen door: Vrijstelling Werkingssfeer en toepassingsdata “1 Kwik in (compacte) fluorescentielampen met enkelvoudige lampvoet met ten hoogste (per brander): 1(a) Voor algemene verlichtingsdoeleinden < 30 W: 2,5 mg Vervalt op 24 februari 2023 1(b) Voor algemene verlichtingsdoeleinden ≥ 30 W en < 50 W: 3,5 mg Vervalt op 24 februari 2023 1(c) Voor algemene verlichtingsdoeleinden ≥ 50 W en < 150 W: 5 mg Vervalt op 24 februari 2023 1(d) Voor algemene verlichtingsdoeleinden ≥ 150 W: 15 mg Vervalt op 24 februari 2023 1(e) Voor algemene verlichtingsdoeleinden met ronde of vierkante vorm en een buisdiameter ≤ 17 mm: 5 mg Vervalt op 24 februari 2023”",
  "source": "EUR LEX"
}