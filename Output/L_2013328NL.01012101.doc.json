{
  "url": "http://www.w3.org/1999/xhtml\"><!--",
  "content": "L_2013328NL.01012101.xml 7.12.2013 NL Publicatieblad van de Europese Unie L 328/121 UITVOERINGSBESLUIT VAN DE COMMISSIE van 5 december 2013 betreffende een financiële bijdrage van de Unie in de kosten van urgente maatregelen ter bestrijding van de ziekte van Newcastle in Cyprus in 2013 (Kennisgeving geschied onder nummer C(2013) 8560) (Slechts de tekst in de Griekse taal is authentiek) (2013/724/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 6, lid 2, Overwegende hetgeen volgt: (1) De ziekte van Newcastle is een besmettelijke virale ziekte bij pluimvee en andere in gevangenschap gehouden vogels die ernstige gevolgen heeft voor de rentabiliteit van de pluimveehouderij en die de handel binnen de Unie en de uitvoer naar derde landen verstoort. (2) Bij een uitbraak van de ziekte van Newcastle bestaat het risico dat de ziekteverwekker naar andere pluimveebedrijven in de betrokken lidstaat of via de handel in levend pluimvee of pluimveeproducten naar andere lidstaten en naar derde landen wordt verspreid. (3) Richtlijn 92/66/EEG van de Raad ( 2 ) voorziet in maatregelen die bij een uitbraak van de ziekte van Newcastle onmiddellijk door de lidstaten moeten worden toegepast om verdere verspreiding van het virus te voorkomen. (4) Overeenkomstig artikel 84 van Verordening (EU, Euratom) nr. 966/2012 van het Europees Parlement en de Raad ( 3 ) moet de vastlegging van een uitgave uit de begroting van de Unie worden voorafgegaan door een door de instelling of de door haar gedelegeerde autoriteiten vastgesteld financieringsbesluit waarin de essentiële elementen worden uiteengezet van de actie die een uitgave meebrengt. (5) Beschikking 2009/470/EG stelt de procedures vast voor de financiële bijdrage van de Unie in de kosten van specifieke veterinaire maatregelen, waaronder urgente maatregelen. Ingevolge artikel 3, lid 2, en artikel 6, lid 2, van die beschikking kunnen de lidstaten een financiële bijdrage ontvangen in de kosten van bepaalde maatregelen voor de uitroeiing van de ziekte van Newcastle. (6) In artikel 3, lid 6, van Beschikking 2009/470/EG worden de percentages vastgesteld van de door de lidstaten gemaakte kosten die door de financiële bijdrage van de Unie kunnen worden gedekt. (7) Voor de betaling van een financiële bijdrage van de Unie in de kosten van urgente maatregelen voor de uitroeiing van de ziekte van Newcastle gelden de voorschriften van Verordening (EG) nr. 349/2005 van de Commissie ( 4 ) . (8) In Cyprus hebben uitbraken van de ziekte van Newcastle plaatsgevonden. Cyprus heeft overeenkomstig Richtlijn 92/66/EEG maatregelen ter bestrijding van die uitbraken genomen. (9) De Cypriotische autoriteiten hebben de Commissie en de andere lidstaten in het kader van het Permanent Comité voor de voedselketen en de diergezondheid in kennis gesteld van de maatregelen die krachtens de wetgeving van de Unie inzake kennisgeving en uitroeiing van de ziekte zijn toegepast en van de resultaten daarvan. (10) De Cypriotische autoriteiten hebben dus voldaan aan hun technische en administratieve verplichtingen met betrekking tot de maatregelen als bedoeld in artikel 3, lid 2, van Beschikking 2009/470/EG en artikel 6 van Verordening (EG) nr. 349/2005. (11) Het juiste bedrag van de financiële bijdrage van de Unie kan nog niet worden vastgesteld, daar de verstrekte gegevens over de kosten van de schadeloosstellingen en over de huishoudelijke uitgaven slechts ramingen zijn. (12) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Financiële bijdrage van de Unie aan Cyprus 1.   Aan Cyprus wordt een financiële bijdrage van de Unie toegekend in de kosten van maatregelen die het land ingevolge artikel 3, lid 2, en artikel 6, lid 2, van Beschikking 2009/470/EG heeft genomen om in 2013 in Cyprus de ziekte van Newcastle te bestrijden. 2.   De in lid 1 bedoelde financiële bijdrage wordt vastgesteld in een later besluit volgens de procedure van artikel 40, lid 2, van Beschikking 2009/470/EG. Artikel 2 Betalingsregeling Aan Cyprus wordt een eerste tranche van 250 000 EUR voor 2013 betaald als deel van de financiële bijdrage van de Unie, als bedoeld in artikel 1, lid 1. Artikel 3 Adressaat Dit besluit is gericht tot de Republiek Cyprus. Gedaan te Brussel, 5 december 2013. Voor de Commissie Tonio BORG Lid van de Commissie ( 1 ) PB L 155 van 18.6.2009, blz. 30 . ( 2 ) Richtlijn 92/66/EEG van de Raad van 14 juli 1992 tot vaststelling van communautaire maatregelen voor de bestrijding van de ziekte van Newcastle ( PB L 260 van 5.9.1992, blz. 1 ). ( 3 ) Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie en tot intrekking van Verordening (EG, Euratom) nr. 1605/2002 ( PB L 298 van 26.10.2012, blz. 1 ). ( 4 ) Verordening (EG) nr. 349/2005 van de Commissie van 28 februari 2005 tot vaststelling van voorschriften inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten ( PB L 55 van 1.3.2005, blz. 12 ).",
  "source": "EUR LEX"
}