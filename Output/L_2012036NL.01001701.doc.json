{
  "url": "http://www.w3.org/1999/xhtml\">",
  "content": "L_2012036NL.01001701.xml 9.2.2012 NL Publicatieblad van de Europese Unie L 36/17 UITVOERINGSVERORDENING (EU) Nr. 103/2012 VAN DE COMMISSIE van 7 februari 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken overeenkomstig artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 februari 2012. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een modulair beeldschermpaneel (zogenoemde \"video-wall, samengesteld uit LED’s\") bestaande uit verscheidene tegelmodules, waarbij elke tegel ongeveer 38 × 38 × 9 cm meet. Iedere tegel bevat rode, groene en blauwe luminescentiedioden en heeft een resolutie van 16 × 16 pixels, een afstand tussen beeldpunten van 24 mm, een helderheid van 2 000  cd/m 2 en een vernieuwingsfrequentie (refresh rate) van meer dan 300 Hz. Zij bevatten ook sturingselektronica. Het paneel wordt aangeboden samen met een verwerkingssysteem bestaande uit: — een videobeeldverwerker die verschillende ingangssignalen (zoals CVBS, Y/C, YUV/RGB, (HD-)(SDI) of DVI) verwerkt en de mogelijkheid biedt om een beeld/video-opname op beeldschermpaneelformaat te brengen, en — een signaalverwerker die de pixelmapping van het ingangssignaal naar het beeldschermpaneel mogelijk maakt. Het verwerkte signaal wordt van de signaalverwerker naar een gegevensverdeler gezonden met behulp van optischevezelkabels. De gegevensverdeler zendt op zijn beurt de gegevens naar de verschillende tegels van het beeldschermpaneel. Het paneel is niet bestemd om van op korte afstand te worden bekeken. Het wordt gebruikt voor sport/amusement-evenementen, informatieborden in winkels, enz. 8528 59 80 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 4 op afdeling XVI en de tekst van de GN-codes 8528 , 8528 59  en 8528 59 80 . Het modulaire beeldschermpaneel en het verwerkingssysteem voor videobeelden worden beschouwd als een functionele eenheid in de zin van aantekening 4 op afdeling XVI, omdat zij afzonderlijke componenten vormen die via elektrische kabels of andere toestellen met elkaar zijn verbonden en bestemd zijn om samen bij te dragen tot een duidelijk omschreven functie. De eenheid kan videobeelden afspelen afkomstig van verschillende bronnen, hetgeen een aparte functie is als bedoeld bij post 8528 . Aangezien de eenheid verschillende soorten videobeelden kan weergeven, kan zij niet worden beschouwd als een elektrisch apparaat voor het weergeven van zichtbare signalen. Indeling onder post 8531  als een signaalbord is daarom uitgesloten (zie ook de GS-toelichting op post 8531 , (D)). De eenheid moet daarom worden ingedeeld onder GN-code 8528 59 80  als andere monitor voor kleurenweergave.",
  "source": "EUR LEX"
}