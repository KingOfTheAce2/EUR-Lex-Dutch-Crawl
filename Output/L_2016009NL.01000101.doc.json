{
  "url": "http://www.w3.org/1999/xhtml\">",
  "content": "L_2016009NL.01000101.xml 14.1.2016 NL Publicatieblad van de Europese Unie L 9/1 VERORDENING (EU) 2016/26 VAN DE COMMISSIE van 13 januari 2016 tot wijziging van bijlage XVII bij Verordening (EG) nr. 1907/2006 van het Europees Parlement en de Raad inzake de registratie en beoordeling van en de autorisatie en beperkingen ten aanzien van chemische stoffen (REACH) wat betreft nonylfenolethoxylaten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (REACH), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( 1 ) , en met name artikel 68, lid 1, Overwegende hetgeen volgt: (1) Op 2 augustus 2013 heeft het koninkrijk Zweden bij het Europees Agentschap voor chemische stoffen („het agentschap”) een dossier ingediend overeenkomstig artikel 69, lid 4, van Verordening (EG) nr. 1907/2006 („het bijlage XV-dossier”), om de in artikelen 69 tot en met 73 van die verordening vastgestelde procedure voor een beperking in te leiden. Aanvankelijk gaf het bijlage XV-dossier aan dat blootstelling aan nonylfenol (hierna „NP” genoemd) en nonylfenolethoxylaten (hierna „NPE” genoemd) een risico vormt voor het milieu, met name voor in oppervlaktewateren levende aquatische soorten. Om dit risico te beperken, werd in het dossier voorgesteld het in de handel brengen van in water wasbare textielartikelen die NP of NPE bevatten in concentraties gelijk aan of hoger dan 100 mg/kg (0,01 gewichtsprocent) te verbieden. In het bijlage XV-dossier is aangetoond dat op het niveau van de Unie actie moet worden ondernomen. (2) Tijdens de openbare raadpleging over het bijlage XV-dossier heeft Zweden aangeraden NP uit het toepassingsgebied van het beperkingsvoorstel uit te sluiten omdat het niet doelbewust wordt gebruikt bij de bewerking van textiel. Na beoordeling van de doeltreffendheid, uitvoerbaarheid en controleerbaarheid van de beperking hebben het Comité risicobeoordeling en het Comité sociaaleconomische analyse van het agentschap de uitsluiting van NP gerechtvaardigd geacht. Derhalve mag de voorgestelde beperking alleen betrekking hebben op NPE. (3) In het bijlage XV-dossier zijn NPE's gedefinieerd als vertakte en lineaire nonylfenolethoxylaten waaronder door CAS- of EG-nummers gedefinieerde stoffen en UVCB-stoffen, polymeren en homologen vallen. De stoffen in die groep worden geïdentificeerd door de molecuulformule (C 2 H 4 O) n C 15 H 24 O. (4) Verscheidene marktonderzoeken waarnaar in het bijlage XV-dossier wordt verwezen, hebben de aanwezigheid van NPE in textielartikelen in diverse concentraties aangetoond. Het in de handel brengen en gebruiken van NPE, als stof of in mengsels, voor textiel- en leerbewerking is al beperkt op grond van vermelding 46 van bijlage XVII bij Verordening (EG) nr. 1907/2006. Het is echter redelijkerwijs te verwachten dat bij het wassen van textielartikelen in water NPE kan vrijkomen in het aquatisch milieu, wat een risico voor aquatische soorten vormt. (5) Met het oog op afstemming met Verordening (EU) nr. 1007/2011 van het Europees Parlement en de Raad ( 2 ) moet de voorgestelde beperking op textielartikelen betrekking hebben op producten die ten minste 80 gewichtsprocent textielvezels bevatten, alsmede op andere producten die een onderdeel bevatten dat ten minste 80 gewichtsprocent textielvezels bevat. Voor de duidelijkheid is het verder nuttig op te merken dat onder textielartikelen ook af te werken, half afgewerkte en afgewerkte goederen vallen, waaronder producten zoals kleding (bijv. voor mensen, speelgoed en dieren), accessoires, interieurtextiel, vezels, garens, weefsels en breiwerk. (6) Op 3 juni 2014 heeft het Comité risicobeoordeling bij consensus een advies uitgebracht over de in het bijlage XV-dossier voorgestelde beperking, waarbij het heeft bevestigd dat er een risico bestaat door blootstelling aan afbraakproducten van NPE. Het Comité risicobeoordeling heeft verder geadviseerd dat een beperking de meest geëigende maatregel op het niveau van de Unie is om de risico's van NPE in textielartikelen aan te pakken, zowel wat de doeltreffendheid als de uitvoerbaarheid betreft. (7) Op 9 september 2014 heeft het Comité sociaaleconomische analyse bij consensus een advies uitgebracht over de in het bijlage XV-dossier voorgestelde beperking waarbij het heeft aangegeven dat de voorgestelde beperking op NPE de meest geëigende maatregel op het niveau van de Unie is om de risico's met betrekking tot de verhouding tussen de sociaaleconomische voordelen en de sociaaleconomische kosten aan te pakken. (8) Overeenkomstig het bijlage XV-dossier en zoals bevestigd door het Comité risicobeoordeling en het Comité sociaaleconomische analyse is de grenswaarde van 0,01 gewichtsprocent de laagste concentratie die in verband kan worden gebracht met de doelbewuste behandeling van textiel met NPE. Tijdens de openbare raadpleging ontvangen opmerkingen hebben bevestigd dat een grenswaarde onder 0,01 gewichtsprocent aanzienlijke handhavingsproblemen zou veroorzaken omdat textiel met dergelijke lage NPE-concentraties verontreinigd kan zijn door onopzettelijke blootstelling tijdens het productieproces. Verder zou een verlaging van de grenswaarde van 0,01 % met een factor vijf (tot 0,002 % gewichtsprocent) de uitstoot slechts met een factor van ongeveer 1,25 verlagen, waardoor de NPE-concentraties in oppervlaktewateren 5 % meer zouden dalen dan bij de grenswaarde van 0,01 gewichtsprocent. (9) Het Forum voor de uitwisseling van handhavingsinformatie werd geraadpleegd en met de aanbevelingen daarvan is rekening gehouden. (10) Het agentschap heeft de adviezen van het Comité risicobeoordeling en het Comité sociaaleconomische analyse op 1 oktober 2014 bij de Commissie ingediend en op grond hiervan heeft de Commissie geconcludeerd dat de aanwezigheid van NPE in textielartikelen een onaanvaardbaar risico voor het milieu vormt dat op het niveau van de Unie moet worden aangepakt. Er is rekening gehouden met de sociaaleconomische gevolgen van deze beperking, alsmede met de beschikbaarheid van alternatieven. (11) Er wordt van uitgegaan dat tweedehandstextiel doorgaans meermaals is gewassen voor het aan derden wordt geleverd of ter beschikking wordt gesteld en derhalve slechts verwaarloosbare hoeveelheden of helemaal geen NPE bevat. Daarom moet het in de handel brengen van tweedehandstextielartikelen van de beperking worden uitgesloten. Op dezelfde manier kan van gerecycled textiel worden aangenomen dat het verwaarloosbare hoeveelheden of helemaal geen NPE bevat en daarom mag de beperking niet van toepassing zijn op nieuwe textielartikelen die uitsluitend met gerecycled textiel en zonder het gebruik van NPE zijn vervaardigd. (12) De belanghebbenden moeten voldoende tijd krijgen om de noodzakelijke maatregelen te treffen om aan deze voorwaarden te voldoen, met name om hierover adequaat te communiceren binnen een complexe wereldwijde toeleveringsketen. De nieuwe beperking moet daarom pas op een later tijdstip van toepassing worden. (13) Verordening (EG) nr. 1907/2006 moet daarom dienovereenkomstig worden gewijzigd. (14) De in deze verordening vervatte maatregelen zijn in overeenstemming met het advies van het bij artikel 133 van Verordening (EG) nr. 1907/2006 ingestelde comité, HEEFT DE VOLGENDE VERORDENING VASTGESTELD: Artikel 1 Bijlage XVII bij Verordening (EG) nr. 1907/2006 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 januari 2016. Voor de Commissie De voorzitter Jean-Claude JUNCKER ( 1 ) PB L 396 van 30.12.2006, blz. 1 . ( 2 ) Verordening (EU) nr. 1007/2011 van het Europees Parlement en de Raad van 27 september 2011 betreffende textielvezelbenamingen en de desbetreffende etikettering en merking van de vezelsamenstelling van textielproducten, en houdende intrekking van Richtlijn 73/44/EEG van de Raad en Richtlijnen 96/73/EG en 2008/121/EG van het Europees Parlement en de Raad ( PB L 272 van 18.10.2011, blz. 1 ). BIJLAGE Aan bijlage XVII bij Verordening (EG) nr. 1907/2006 wordt de volgende vermelding 46 bis toegevoegd: „46 bis. Nonylfenolethoxylaten (NPE) (C 2 H 4 O) n C 15 H 24 O 1. Mogen niet meer in de handel worden gebracht na 3 februari 2021 in textielartikelen waarvan redelijkerwijs kan worden verwacht dat zij tijdens hun normale levenscyclus in water zullen worden gewassen, in concentraties gelijk aan of groter dan 0,01 gewichtsprocent van dat textielartikel of van elk onderdeel van het textielartikel. 2. Punt 1 is niet van toepassing op het in de handel brengen van tweedehandstextielartikelen of op het in de handel brengen van nieuwe textielartikelen die uitsluitend van gerecycled textiel en zonder het gebruik van NPE zijn vervaardigd. 3. Voor de toepassing van de punten 1 en 2, wordt onder „textielartikel” verstaan elk af te werken, half afgewerkt en afgewerkt product dat ten minste voor 80 gewichtsprocent uit textielvezels bestaat, of enig ander product dat een onderdeel bevat dat ten minste voor 80 gewichtsprocent uit textielvezels bestaat, waaronder producten zoals kleding, accessoires, interieurtextiel, vezels, garens, weefsels en breiwerk.”",
  "source": "EUR LEX"
}