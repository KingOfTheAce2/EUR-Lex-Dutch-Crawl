{
  "url": "http://www.w3.org/1999/xhtml\">",
  "content": "L_202500542NL.000101.fmx.xml Publicatieblad van de Europese Unie NL L-serie 2025/542 21.3.2025 BESLUIT (EU) 2025/542 VAN DE RAAD van 18 maart 2025 tot vaststelling van het standpunt dat namens de Unie moet worden ingenomen ten aanzien van het besluit van de deelnemers aan de sectorovereenkomst inzake exportkredieten voor burgerluchtvaartuigen in bijlage III bij de regeling inzake door de overheid gesteunde exportkredieten over wijzigingen van die sectorovereenkomst DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De richtsnoeren in de regeling inzake door de overheid gesteunde exportkredieten (de “regeling”), die ontwikkeld werd in het kader van de Organisatie voor Economische Samenwerking en Ontwikkeling (OESO), met inbegrip van de sectorovereenkomst inzake exportkredieten voor burgerluchtvaartuigen (de “sectorovereenkomst inzake luchtvaartuigen”) in bijlage III bij de regeling, zijn omgezet en aldus in de Unie juridisch bindend gemaakt bij Verordening (EU) nr. 1233/2011 van het Europees Parlement en de Raad ( 1 ) . (2) De deelnemers aan de sectorovereenkomst voor luchtvaartuigen (de “deelnemers”) moeten overeenstemming bereiken over wijzigingen van de sectorovereenkomst voor luchtvaartuigen die rechtszekerheid zouden bieden en het gelijke speelveld tussen de deelnemers zouden versterken wat betreft de ondersteuning van onderhouds- en dienstverleningscontracten, alsook de export van reserveonderdelen en motorkits voor door de sectorovereenkomst inzake luchtvaartuigen bestreken luchtvaartuigen. (3) Het is passend het standpunt vast te stellen dat namens de Unie moet worden ingenomen over het besluit van de deelnemers betreffende wijzigingen van de sectorovereenkomst inzake luchtvaartuigen, aangezien het besluit krachtens artikel 2 van Verordening (EU) nr. 1233/2011 bindend zal zijn voor de Unie en van beslissende invloed kan zijn op de inhoud van het Unierecht. (4) Het standpunt van de Unie moet daarom inhouden dat de wijzigingen van de sectorovereenkomst inzake luchtvaartuigen op basis van de aan dit besluit gehechte ontwerptekst worden gesteund, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen ten aanzien van het besluit van de deelnemers aan de sectorovereenkomst inzake exportkredieten voor burgerluchtvaartuigen (de “sectorovereenkomst inzake luchtvaartuigen”) in bijlage III bij de regeling inzake door de overheid gesteunde exportkredieten over wijzigingen van de sectorovereenkomst voor luchtvaartuigen, houdt in dat de wijzigingen op basis van de aan dit besluit gehechte ontwerptekst ( 2 ) worden gesteund. Artikel 2 Dit besluit treedt in werking op de datum van de vaststelling ervan. Gedaan te Brussel, 18 maart 2025. Voor de Raad De voorzitter A. SZŁAPKA ( 1 ) Verordening (EU) nr. 1233/2011 van het Europees Parlement en de Raad van 16 november 2011 betreffende de toepassing van bepaalde richtsnoeren op het gebied van door de overheid gesteunde exportkredieten en tot intrekking van de Beschikkingen 2001/76/EG en 2001/77/EG van de Raad ( PB L 326 van 8.12.2011, blz. 45 , ELI: http://data.europa.eu/eli/reg/2011/1233/oj ). ( 2 ) Zie document ST 6394/25 ADD 1 op http://register.consilium.europa.eu . ELI: http://data.europa.eu/eli/dec/2025/542/oj ISSN 1977-0758 (electronic edition)",
  "source": "EUR LEX"
}