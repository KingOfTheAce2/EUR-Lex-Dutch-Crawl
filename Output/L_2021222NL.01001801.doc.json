{
  "url": "http://www.w3.org/1999/xhtml\"><!--",
  "content": "L_2021222NL.01001801.xml 22.6.2021 NL Publicatieblad van de Europese Unie L 222/18 BESLUIT (GBVB) 2021/1009 VAN DE RAAD van 18 juni 2021 tot wijziging van Besluit 2013/233/GBVB tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 22 mei 2013 heeft de Raad Besluit 2013/233/GBVB ( 1 ) tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) vastgesteld. (2) Op 19 januari 2020 is tijdens de conferentie van Berlijn over Libië een lijst van conclusies vastgesteld en is het kader tot stand gebracht voor de uitvoering daarvan via het “proces van Berlijn”, ter ondersteuning van het driepuntenplan dat door de speciale vertegenwoordiger van de secretaris-generaal van de VN, Ghassan Salamé, is ingediend bij de Veiligheidsraad van de Verenigde Naties (VN), met als enig doel de VN te helpen eensgezinde steun van de internationale gemeenschap te verkrijgen voor een vreedzame oplossing van de crisis in Libië. (3) Op 12 februari 2020 toonde de VN-Veiligheidsraad zich in zijn Resolutie 2510 (2020) ingenomen met de conferentie van Berlijn over Libië en bekrachtigde hij de conclusies ervan, met de opmerking dat ze een belangrijk element vormen van een alomvattende oplossing voor de situatie in Libië. (4) Op 29 juni 2020 heeft de Raad, in de door de COVID-19-pandemie veroorzaakte omstandigheden, Besluit (GBVB) 2020/903 ( 2 ) vastgesteld, waarbij het mandaat van EUBAM Libië werd verlengd tot en met 30 juni 2021. (5) Op 2 maart 2021 heeft het Politiek en Veiligheidscomité (PVC) in het kader van de strategische evaluatie van EUBAM Libië besloten de missie met twee jaar te verlengen, namelijk tot en met 30 juni 2023. Tevens heeft het PVC op 30 maart 2021 besloten een tweede strategische doelstelling aan het mandaat van de missie toe te voegen ter ondersteuning van de door de VN geleide inspanningen voor vrede in Libië als onderdeel van het proces van Berlijn, met inachtneming van de belangrijkste actieterreinen van de missie (grensbeheer, rechtshandhaving en strafrechtspleging), en dat een besluit over potentiële toekomstige steun via de missie pas later zal worden genomen op basis van een specifieke strategische analyse van de Europese Dienst voor extern optreden (EDEO), indien de VN of de Libische autoriteiten daartoe een formeel verzoek indienen. (6) Op 16 april 2021 riep de VN-Veiligheidsraad in Resolutie 2571(2021) alle partijen op de staakt-het-vurenovereenkomst van 23 oktober 2020 volledig uit te voeren en vroeg hij de VN-lidstaten met aandrang de volledige uitvoering van die overeenkomst te eerbiedigen en te steunen, onder meer door onverwijld alle buitenlandse troepen en huurlingen uit Libië terug te trekken. Voorts riep hij de regering van Libië op de uitvoering van het wapenembargo, ook op alle punten van binnenkomst, te verbeteren zodra zij toezicht uitoefent, en riep hij alle VN-lidstaten op hieraan mee te werken. (7) Besluit 2013/233/GBVB moet dienovereenkomstig worden gewijzigd. (8) EUBAM Libië zal worden uitgevoerd in een situatie die mogelijk zal verslechteren en die de verwezenlijking van de doelstellingen van het externe optreden van de Unie, zoals neergelegd in artikel 21 van het Verdrag, in de weg kan staan. HEEFT HET VOLGENDE BESLUIT VASTGESTELD: Artikel 1 Besluit 2013/233/GBVB wordt als volgt gewijzigd: 1) Artikel 2 wordt vervangen door: “Artikel 2 Doelstellingen 1.   EUBAM Libië staat de Libische autoriteiten bij in de opbouw van structuren ter beveiliging van de staat, met name op het gebied van grensbeheer, rechtshandhaving en strafrechtspleging, om zo georganiseerde criminele netwerken te verstoren die betrokken zijn bij met name de smokkel van migranten, mensenhandel en terrorisme in Libië en in het centrale Middellandse Zeegebied. 2.   EUBAM Libië verleent steun aan de door de Verenigde Naties geleide inspanningen voor vrede in Libië op het gebied van grensbeheer, rechtshandhaving en strafrechtspleging.”. 2) Artikel 3 wordt als volgt gewijzigd: a) in lid 1 wordt de aanhef vervangen door: “Om de doelstelling van artikel 2, lid 1, te verwezenlijken, zal EUBAM Libië:”; b) het volgende lid wordt ingevoegd “1 bis.   De Raad neemt op basis van een specifieke strategische analyse van de Europese Dienst voor extern optreden een beslissing over de door EUBAM Libië te verlenen steun ter verwezenlijking van de in artikel 2, lid 2, bedoelde doelstelling, indien de Verenigde Naties of de Libische autoriteiten daartoe een formeel verzoek indienen.”. 3) Aan artikel 13, lid 1, wordt de volgende alinea toegevoegd: “Het financiële referentiebedrag dat de uitgaven in verband met EUBAM Libië voor de periode van 1 juli 2021 tot en met 30 juni 2023 moet dekken, bedraagt 84 850 000 EUR.”. 4) In artikel 16 wordt het tweede lid vervangen door: “Het is van toepassing tot en met 30 juni 2023.”. Artikel 2 Dit besluit treedt in werking op de datum waarop het wordt vastgesteld. Het is van toepassing met ingang van 1 juli 2021. Gedaan te Brussel, 18 juni 2021. Voor de Raad De voorzitter J. LEÃO ( 1 ) Besluit 2013/233/GBVB van de Raad van 22 mei 2013 tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) ( PB L 138 van 24.5.2013, blz. 15 ). ( 2 ) Besluit (GBVB) 2020/903 van de Raad van 29 juni 2020 tot wijziging van Besluit 2013/233/GBVB tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) ( PB L 207 van 30.6.2020, blz. 32 ).",
  "source": "EUR LEX"
}