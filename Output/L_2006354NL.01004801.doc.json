{
  "url": "http://www.w3.org/1999/xhtml\">",
  "content": "L_2006354NL.01004801.xml 14.12.2006 NL Publicatieblad van de Europese Unie L 354/48 BESCHIKKING VAN DE COMMISSIE van 13 december 2006 tot wijziging van Beschikking 2005/176/EG tot vaststelling van het formaat en de codes voor de melding van dierziekten krachtens Richtlijn 82/894/EEG van de Raad (Kennisgeving geschied onder nummer C(2006) 6437) (Voor de EER relevante tekst) (2006/924/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op het Verdrag betreffende de toetreding van Bulgarije en Roemenië, en met name op artikel 4, lid 3, Gelet op de Akte van toetreding van Bulgarije en Roemenië, en met name op artikel 56, Gelet op Richtlijn 82/894/EEG van de Raad van 21 december 1982 inzake de melding van dierziekten in de Gemeenschap ( 1 ) , en met name op artikel 5, Overwegende hetgeen volgt: (1) Bij Beschikking 2005/176/EG worden het formaat en de codes voor de melding van dierziekten krachtens Richtlijn 82/894/EEG ( 2 ) vastgesteld. (2) In verband met de toetreding van Bulgarije en Roemenië moet Beschikking 2005/176/EG worden aangepast. (3) In Besluit nr. 1/2001 van het Gemengd Comité EG-Faeröer van 31 januari 2001 tot vaststelling van de bepalingen ter uitvoering van het Aanvullend Protocol inzake veterinaire vraagstukken bij de Overeenkomst tussen de Europese Gemeenschap enerzijds en de regering van Denemarken en de landsregering van de Faeröer anderzijds ( 3 ) , wordt bepaald dat de Faeröer zullen deelnemen aan het systeem voor de melding van dierziekten (ADNS-systeem). (4) De Faeröer hebben bij de Commissie een lijst van de regio's ingediend, die zij in het ADNS-systeem zullen gebruiken. Deze regio's moeten daarom worden toegevoegd aan Beschikking 2005/176/EG. (5) Spanje heeft de namen en grenzen van zijn veterinaire regio's aangepast. De aanpassing van de regio's in Spanje is van invloed op het ADNS-systeem, als vastgesteld in Beschikking 2005/176/EG. De huidige regio's in het ADNS-systeem moeten daarom door de nieuwe regio's worden vervangen. (6) De Werelddiergezondheidsorganisatie (OIE) heeft tijdens zijn algemene vergadering in mei 2005 een herzien hoofdstuk voor aviaire influenza goedgekeurd, waardoor met ingang van 1 januari 2006 de melding van zowel hoogpathogene aviaire influenza als laagpathogene aviaire influenza aan het OIE verplicht is. Om de melding aan het ADNS-syteem van uitbraken van hoogpathogene aviaire influenza te kunnen onderscheiden van meldingen van uitbraken van laagpathogene aviaire influenza moeten aan deze ziekten verschillende ziektecodes worden gegeven. (7) Om de melding van uitbraken van aviaire influenza bij in het wild levende vogels te kunnen onderscheiden van die bij als huisdier gehouden pluimvee moeten aan deze afzonderlijke evenementen verschillende codes worden gegeven. (8) Beschikking 2005/176/EG moet daarom dienovereenkomstig worden gewijzigd. (9) Om de vertrouwelijkheid van de meegedeelde gegevens te beschermen, mogen de bijlagen bij deze beschikking niet worden gepubliceerd. (10) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Beschikking 2005/176/EG wordt als volgt gewijzigd: 1) De bijlagen IV, V en X/11 worden vervangen door de tekst in bijlage I bij deze beschikking. 2) De tekst in bijlage II bij deze verordening wordt ingevoegd in bijlage X. Artikel 2 Deze beschikking treedt in werking op 1 januari 2007. De invoeging van Bulgarije en Roemenië in de bijlagen IV en X bij Beschikking 2005/176/EG is van toepassing onder voorbehoud en vanaf de datum van inwerkingtreding van het Verdrag betreffende de toetreding van Bulgarije en Roemenië. Artikel 3 Deze beschikking is gericht tot de lidstaten. Gedaan te Brussel, 13 december 2006. Voor de Commissie Markos KYPRIANOU Lid van de Commissie ( 1 ) PB L 378 van 31.12.1982, blz. 58 . Richtlijn laatstelijk gewijzigd bij Beschikking 2004/216/EG ( PB L 67 van 5.3.2004, blz. 27 ). ( 2 ) PB L 59 van 5.3.2005, blz. 40 . ( 3 ) PB L 46 van 16.2.2001, blz. 24 . Besluit gewijzigd bij Besluit nr. 2/2005 ( PB L 8 van 13.1.2006, blz. 46 ).",
  "source": "EUR LEX"
}