{
  "url": "http://www.w3.org/1999/xhtml\">",
  "content": "C_2014185NL.01000201.xml 17.6.2014 NL Publicatieblad van de Europese Unie C 185/2 BESLUIT VAN DE COMMISSIE van 10 juni 2014 inzake de kennisgeving aan derde landen van de mogelijkheid dat zij door de Commissie als niet-meewerkende derde landen worden geïdentificeerd op grond van Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen (2014/C 185/02) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1005/2008 van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, tot wijziging van de Verordeningen (EEG) nr. 2847/93, (EG) nr. 1936/2001 en (EG) nr. 601/2004 en tot intrekking van de Verordeningen (EG) nr. 1093/94 en (EG) nr. 1447/1999 ( 1 ) , en met name artikel 32, Overwegende hetgeen volgt: 1. INLEIDING (1) Bij Verordening (EG) nr. 1005/2008 van de Raad (de IOO-verordening) is een EU-systeem tot stand gebracht om illegale, ongemelde en ongereglementeerde visserij (IOO-visserij) te voorkomen, tegen te gaan en te beëindigen. (2) In hoofdstuk VI van de IOO-verordening is de procedure vastgesteld met betrekking tot de identificatie (ook wel „aanmerking” genoemd) van niet-meewerkende derde landen, de stappen ten aanzien van landen die zijn aangemerkt als niet-meewerkend derde land, de vaststelling van een lijst van niet-meewerkende derde landen, de schrapping van landen van de lijst van niet-meewerkende derde landen, de bekendmaking van de lijst van niet-meewerkende landen en noodmaatregelen. (3) Krachtens artikel 32 van de IOO-verordening dient de Commissie de betrokken landen onverwijld kennis te geven van de mogelijkheid dat zij als niet-meewerkend derde land kunnen worden geïdentificeerd. Deze kennisgeving is voorlopig. De kennisgeving aan derde landen van de mogelijkheid dat zij als niet-meewerkend land worden geïdentificeerd, vindt plaats op grond van de bij artikel 31 van de IOO-verordening vastgestelde criteria. De Commissie dient bovendien alle in artikel 32 vastgestelde stappen met betrekking tot deze landen te nemen. De Commissie moet in de kennisgeving met name melding maken van de essentiële feiten en overwegingen die ten grondslag liggen aan de identificatie, van de gelegenheid die aan die landen wordt geboden om een schriftelijk antwoord te bezorgen alsmede bewijsmateriaal dat de identificatie weerlegt, of, indien van toepassing, een actieplan met het oog op verbetering en de maatregelen die zijn genomen om de situatie te verhelpen. De Commissie dient de betrokken derde landen voldoende tijd te geven om op de kennisgeving te antwoorden, alsmede een redelijke termijn om de situatie te verhelpen. (4) Krachtens artikel 31 van de IOO-verordening kan de Commissie derde landen identificeren die naar haar mening niet meewerken bij de bestrijding van IOO-visserij. Een derde land kan als niet-meewerkend derde land worden geïdentificeerd indien het zich niet kwijt van de taken die het krachtens internationaal recht als vlaggen-, haven-, kust- of marktstaat dient te vervullen wat betreft de te ondernemen actie om IOO-visserij te voorkomen, tegen te gaan en te beëindigen. (5) Niet-meewerkende landen worden geïdentificeerd op basis van de beoordeling van alle in artikel 31, lid 2, van de IOO-verordening bedoelde informatie. (6) Overeenkomstig artikel 33 van de IOO-verordening kan de Raad een lijst van niet-meewerkende landen opstellen. Op die landen zijn onder meer de in artikel 38 van de IOO-verordening vastgestelde maatregelen van toepassing. (7) Op grond van artikel 20, lid 1, van de IOO-verordening kunnen door andere dan EU-vlaggenstaten gevalideerde vangstcertificaten slechts worden aanvaard indien de Commissie een kennisgeving heeft ontvangen van de regelingen die zijn ingesteld voor de tenuitvoerlegging, de controle en de handhaving van de door hun vissersvaartuigen na te leven wet- en regelgeving en instandhoudings- en beheersmaatregelen. (8) Op grond van artikel 20, lid 4, van de IOO-verordening moet de Commissie administratief met derde landen samenwerken op gebieden in verband met de uitvoering van die verordening. 2. PROCEDURE TEN AANZIEN VAN DE ONAFHANKELIJKE STAAT PAPOEA-NIEUW-GUINEA (9) De Commissie heeft de kennisgeving van de Onafhankelijke Staat Papoea-Nieuw-Guinea (PNG) overeenkomstig artikel 20 van de IOO-verordening ontvangen op 4 februari 2010. (10) Van 7 tot 11 november 2011 heeft de Commissie met steun van het Europees Bureau voor visserijcontrole (EFCA — European Fisheries Control Agency) een dienstbezoek aan PNG afgelegd in het kader van de in artikel 20, lid 4, van de IOO-verordening bedoelde administratieve samenwerking. (11) Doel van het dienstbezoek was informatie te verifiëren over de regelingen van PNG voor de tenuitvoerlegging, de controle en de handhaving van de door zijn vissersvaartuigen na te leven wet- en regelgeving en instandhoudings- en beheersmaatregelen, over de door PNG genomen maatregelen ter uitvoering van zijn verplichtingen in de strijd tegen de IOO-visserij, en over de uitvoering van de vangstcertificeringsregeling van de Unie. (12) Het slotverslag over het dienstbezoek is op 15 februari 2012 aan PNG toegezonden. (13) De Commissie heeft op 25 mei 2012 de opmerkingen van PNG over dit slotverslag ontvangen. (14) Tijdens een follow-upbezoek van 7 tot 16 november 2012 is de Commissie nagegaan welke maatregelen naar aanleiding van het eerste bezoek waren genomen. (15) PNG heeft op 3 januari 2013 aanvullende informatie verstrekt. (16) Het slotverslag over het dienstbezoek is op 7 maart 2013 aan PNG bezorgd. (17) PNG heeft op 5 juli 2013 opmerkingen betreffende het verslag over het dienstbezoek van november 2012 ingediend. (18) Op 12 juli 2013 heeft een vergadering tussen PNG en de diensten van de Commissie plaatsgevonden. (19) De Commissie heeft PNG op 9 oktober 2013 schriftelijke opmerkingen verstrekt waarin de noodzaak wordt benadrukt van concrete maatregelen en hervormingen om de meest relevante en urgente kwesties aan te pakken. (20) PNG heeft bij schriftelijke mededelingen van 11 november 2013 en 4 december 2013 aanvullende informatie meegedeeld. (21) Op 12 december 2013 vond een vergadering tussen PNG en de diensten van de Commissie plaats. (22) PNG heeft op 6 januari 2014 aanvullende informatie verstrekt. (23) PNG is lid van de Commissie voor de visserij in de westelijke en centrale Stille Oceaan (WCPFC). PNG heeft het Verdrag van de Verenigde Naties inzake het recht van de zee van 1982 en de Overeenkomst van de Verenigde Naties van 1995 over de toepassing van de bepalingen van het Verdrag van de Verenigde Naties inzake het recht van de zee van 10 december 1982 die betrekking hebben op de instandhouding en het beheer van grensoverschrijdende en over grote afstanden trekkende visbestanden geratificeerd. Het is partij bij het Verdrag inzake de Visserijorganisatie van het South Pacific Forum ( 2 ) en bij de Nauru-overeenkomst inzake samenwerking bij het beheer van visserijtakken van gemeenschappelijk belang ( 3 ) . (24) Om te beoordelen of PNG zijn internationale verplichtingen als vlaggen-, haven-, kust- of marktstaat naleeft die zijn opgenomen in de in overweging 23 genoemde internationale overeenkomsten en zijn vastgesteld door de in overweging 23 genoemde betrokken regionale organisaties voor visserijbeheer (ROVB’s), heeft de Commissie alle informatie die zij hiertoe vereist acht, verzameld en geanalyseerd. (25) De Commissie heeft ook gebruikgemaakt van openbare informatie en van informatie verkregen uit beschikbare gegevens die door de WCPFC zijn gepubliceerd. 3. MOGELIJKE IDENTIFICATIE VAN PNG ALS NIET-MEEWERKEND DERDE LAND (26) De Commissie heeft overeenkomstig artikel 31, lid 3, van de IOO-verordening de taken van PNG als vlaggen-, haven-, kust- of marktstaat geanalyseerd. Bij deze beoordeling heeft de Commissie ook rekening gehouden met de in artikel 31, leden 4 tot en met 7, van de IOO-verordening opgenomen parameters. 3.1. Herhaalde IOO-visserij door vaartuigen en herhaalde IOO-handelsstromen (artikel 31, lid 4, van de IOO-verordening) (27) Uit op basis van vaartuigenlijsten van ROVB’s verkregen informatie blijken geen onder de vlag van PNG varende vaartuigen in voorlopige of definitieve IOO-lijsten te zijn opgenomen. Evenmin is bewijsmateriaal voorhanden dat wijst op het bestaan van onder de vlag van PNG varende IOO-vaartuigen in het verleden, en dat de Commissie in staat zou stellen de prestatie van PNG op het gebied van terugkerende IOO-visserijactiviteiten te analyseren overeenkomstig artikel 31, lid 4, onder a). (28) Overeenkomstig artikel 31, lid 4, onder b), heeft de Commissie ook de door PNG genomen maatregelen ten aanzien van de toegang van van IOO-visserij afkomstige visserijproducten tot zijn markt onderzocht. (29) Op grond van een beoordeling van alle informatie waarover zij beschikt, is de Commissie van oordeel dat PNG niet kan garanderen dat de visserijproducten die PNG of in PNG gevestigde verwerkingsbedrijven binnenkomen, niet van IOO-visserij afkomstig zijn. Dit is te wijten aan structurele problemen waardoor de autoriteiten van PNG niet over voldoende officiële informatie over aangelande, ingevoerde en/of verwerkte vis beschikken om vangsten te kunnen traceren. De belangrijkste elementen die aan de beoordeling van de Commissie ten grondslag liggen, worden hieronder samengevat. (30) De voornaamste visserijactiviteiten in onder de jurisdictie van PNG vallende wateren worden niet verricht door vaartuigen die de vlag van PNG voeren, maar door vaartuigen onder vreemde vlag die geregeld havens van PNG aandoen. In zijn verslag aan de achtste zitting van de wetenschappelijke commissie van de WCPFC van 2012 ( 4 ) heeft PNG gemeld dat in 2011 in totaal 251 vaartuigen in zijn wateren actief waren, namelijk 35 vaartuigen voor de beugvisserij en 216 vaartuigen voor de ringzegenvisserij. 10 van de 216 ringzegenvaartuigen voerden de vlag van PNG, 39 vaartuigen waren door PNG gecharterd (onder vreemde vlag varende vaartuigen die hun thuishaven in PNG hebben) en 167 vaartuigen waren vreemde vaartuigen die in het kader van overeenkomsten inzake toegang visten. Tijdens het dienstbezoek van de Commissie is vergelijkbare informatie verstrekt. In november 2012 heeft PNG de Commissie meegedeeld dat 214 vaartuigen voor de ringzegenvisserij een vergunning hadden om in de wateren van PNG te vissen en hun totale toegestane vangsten (TAC) meer dan 700 000 metrieke ton bedroegen (720 000 metrieke ton volgens de presentatie van PNG voor de Commissie tijdens haar dienstbezoek in 2011 ( 5 ) ). (31) De Commissie heeft een analyse gemaakt van de situatie met betrekking tot de activiteiten van de groeiende tonijnverwerkende sector in PNG en van de impact die deze activiteiten kunnen hebben op de toegang van van IOO-visserij afkomstige visserijproducten tot de markt van PNG. (32) In het internationale actieplan om IOO-visserij te voorkomen, tegen te gaan en te beëindigen (IOO-IAP) worden richtsnoeren inzake internationaal overeengekomen marktmaatregelen gegeven die de vermindering of uitbanning van de handel in van IOO-visserij afkomstige vis en visserijproducten bevorderen. In punt 71 van het IOO-IAP wordt tevens aangeraden dat staten stappen ondernemen om de transparantie van hun markten te verbeteren teneinde de traceerbaarheid van vis of visserijproducten mogelijk te maken. Ook in de gedragscode van de Voedsel- en Landbouworganisatie (FAO) (Gedragscode van de FAO) worden, met name in artikel 11, goede praktijken voor na de vangst en voor verantwoorde internationale handel beschreven. In artikel 11, lid 1.11, wordt de staten verzocht de bepaling van de oorsprong van vis en visserijproducten te verbeteren en er zo voor te zorgen dat vis en visserijproducten internationaal en op de binnenlandse markt worden verhandeld overeenkomstig deugdelijke instandhoudings- en beheerspraktijken. (33) Tijdens haar dienstbezoeken aan PNG in 2011 en 2012 heeft de Commissie, samen met de nationale visserij-instantie van PNG (NVI) verscheidene exploitanten van tonijnverwerkingsbedrijven in PNG bezocht of ontmoet. (34) Verwerkingsbedrijven ontvangen een deel van hun grondstoffen van onder vreemde vlag varende vaartuigen die hun thuishaven in PNG hebben en volgens charterovereenkomsten opereren. In zijn in 2012 bij de wetenschappelijke commissie van de WCPFC ingediende verslag ( 6 ) heeft PNG meegedeeld dat in 2011, 39 gecharterde vaartuigen zowel binnen als buiten de wateren van PNG visten en het grootste deel van de visserijinspanning in de wateren van PNG leverden (gemiddeld meer dan 74 % in de voorbije vier jaar). Sommige van deze vaartuigen voeren de vlag van landen die door de Commissie op 15 november 2012 in kennis zijn gesteld van de mogelijkheid dat zij als niet-meewerkende derde landen worden geïdentificeerd op grond van Verordening (EG) nr. 1005/2008. (35) Tijdens het bezoek van de Commissie in november 2012 maakte de NVI melding van 8 door PNG gecharterde vaartuigen die de vlag van Vanuatu voerden, terwijl een van de door PNG gecharterde verwerkingsbedrijven meldde dat 12 van zijn 14 actieve gecharterde vaartuigen die vlag voerden. In dit verband wordt eraan herinnerd dat door Vanuatu gevalideerde vangstcertificaten niet kunnen worden aanvaard, aangezien de kennisgeving van de vlaggenstaat die Vanuatu overeenkomstig artikel 20 van de IOO-verordening heeft gedaan, niet door de Commissie is aanvaard, en invoer van door vaartuigen van Vanuatu gevangen visserijproducten bijgevolg niet mogelijk is. Bovendien is Vanuatu door de Commissie bij besluit van de Commissie van 15 november 2012 ( 7 ) in kennis gesteld van de mogelijkheid dat het als een niet-meewerkend derde land wordt geïdentificeerd. (36) De exploitant van het in overweging 35 bedoelde verwerkingsbedrijf heeft aan de Commissie zijn maandelijkse verslagen inzake de ontvangst van grondstoffen voor 2012 verstrekt, die bedrijfsinformatie over het vaartuig, de visreis en de aangelande vis bevatten. De autoriteiten van PNG verlaten zich voor aanlandingsinformatie op deze door ondernemingen verstrekte „maandelijkse ontvangstverslagen” in plaats van zelf controles op de aanlandingen te verrichten, met inbegrip van een officiële beoordeling van de nodige gegevens, zoals aangeland gewicht per soort per visreis per vaartuig. De autoriteiten van PNG hebben ten tijde van het dienstbezoek van de Commissie bevestigd dat er geen controles op aanlandingen worden verricht, noch door visserij- noch door douaneautoriteiten. Door onder de vlag van een derde land varende vaartuigen gevangen grondstoffen die de verwerkingsbedrijven binnenkomen, worden niet aan een invoerprocedure met betaling van rechten onderworpen en worden evenmin onder douanetoezicht geplaatst tot de uitvoer. Zulke producten kunnen niet worden getraceerd en zouden gemakkelijk ongemerkt op de markt van PNG kunnen worden gebracht. (37) De exploitant van het verwerkingsbedrijf heeft tijdens het dienstbezoek van de Commissie in november 2012 verklaard dat de moedermaatschappij van het verwerkingsbedrijf, die buiten PNG is gevestigd, voor de levering van grondstoffen zorgt. De exploitant van het verwerkingsbedrijf brengt zijn moedermaatschappij op de hoogte van zijn grondstoffenbehoefte en ontvangt, na betaling, de benodigde tonijnvangst via transportvaartuigen. De moedermaatschappij is ook verantwoordelijk voor de afzet van de vangst van de gecharterde vaartuigen die onder vreemde vlag varen en hun thuishaven in PNG hebben. Het in PNG gevestigde verwerkingsbedrijf heeft dus geen informatie over de activiteiten van deze vaartuigen en over de afzet van hun vangsten. De exploitant heeft de Commissie voorts meegedeeld dat het mogelijk is dat er onverwerkte vis aan andere in PNG gevestigde ondernemingen wordt verkocht. De autoriteiten van PNG verrichten geen echte controle op de informatie van de exploitant en hebben in feite nooit een audit voor IOO-gerelateerde doeleinden bij de onderneming uitgevoerd. Bijgevolg kan de traceerbaarheid van producten die het verwerkingsbedrijf verlaten, niet worden gegarandeerd. (38) De autoriteiten van PNG hebben de Commissie meegedeeld dat er gecharterde vaartuigen in de exclusieve economische zone (EEZ) van PNG actief waren en dat het hun vrij stond hun vangst uit te voeren. In dit verband wordt erop gewezen dat deel 3, artikel 36, van het tonijnbeheersplan van PNG voorschrijft dat vangsten van onder vreemde vlag varende vissersvaartuigen die hun thuishaven in PNG hebben, in PNG worden aangeland voor verwerking of voor overlading met het oog op uitvoer van PNG vanuit een aangewezen haven. (39) Voorts is voor registratie als uitvoer uit PNG doorgaans vereist dat de betrokken producten eerst zijn ingevoerd of van oorsprong uit PNG zijn. De douaneautoriteiten van PNG hebben de Commissie tijdens haar dienstbezoek meegedeeld dat zij geen informatie over activiteiten van vaartuigen hebben en zich verlaten op de door de NVI van PNG verstrekte informatie. De douaneautoriteiten hebben echter hun bezorgdheid uitgesproken over moeilijkheden met bepaalde ondernemingen of scheepsagenten die hun douaneverplichtingen met betrekking tot de aangiften van uitvoer of overlading van visserijproducten niet nakomen. Dit gebrek aan overzicht van het goederenverkeer kan resulteren in ongecontroleerde toegang van vis tot de markt van PNG en kan ook de betrouwbaarheid van certificaten van de autoriteiten van PNG ondermijnen. (40) In zijn op 5 juli 2013 ingediende schrijven erkende PNG de noodzaak van het versterken van zijn controle- en monitoringsysteem, waaronder zijn systeem voor de traceerbaarheid van visserijproducten, de invoering van aanlandingsaangiften en systematische controles en verbetering van de samenwerking met douaneautoriteiten. Tijdens de vergadering van 12 december 2013 heeft PNG soortgelijke verbintenissen gedaan. De autoriteiten verklaarden dat zij werkten aan de invoering van een IT-systeem, instrumenten met betrekking tot havenstaatmaatregelen en een hervorming ter verbetering van het vangstcertificeringsproces. Deze maatregelen zouden het traceerbaarheidssysteem versterken. Alle verstrekte gegevens hadden evenwel betrekking op plannen voor de toekomst zonder enig concreet of tastbaar resultaat. (41) Voorts wordt de traceerbaarheid van producten ook belemmerd door een gebrek aan transparantie in de nationale wetten en systemen voor registratie en vergunningverlening van PNG. (42) In de gedragscode van de FAO wordt transparantie in de visserijwetgeving en bij de opstelling daarvan alsook van de respectieve beleidsvormings-, besluitvormings- en beheersprocessen aanbevolen (respectievelijk artikel 6, lid 13, en artikel 7, lid 1.9). De gedragscode bevat beginselen en standaarden voor de instandhouding, het beheer en de ontwikkeling van alle visserijtakken, en heeft voorts onder meer betrekking op de vangst, verwerking en verhandeling van vis en visserijproducten, visserijactiviteiten en visserijonderzoek. In artikel 11, leden 2 en 3, van de gedragscode van de FAO wordt voorts aangegeven dat de internationale handel in vis en visserijproducten de duurzame ontwikkeling van de visserij niet in het gedrang zou mogen brengen, en op transparante maatregelen en transparante, eenvoudige en bevattelijke wettelijke en bestuursrechtelijke bepalingen zou moeten zijn gebaseerd. (43) De Commissie beschouwt de vergunning daarom als een cruciaal document voor het vaststellen van operationele regels en voorwaarden (bijvoorbeeld visserijgebieden, archipelwateren, EEZ, toegang tot de volle zee enz.), type activiteit, aangewezen havens of overlading. Tijdens het bezoek van de Commissie in 2011 is vastgesteld en benadrukt dat het registratie- en vergunningsysteem voor vaartuigen van PNG onvoldoende transparant is. Voor verscheidene soorten vergunningen (voor onder de vlag van PNG varende vaartuigen, door PNG gecharterde vaartuigen en vaartuigen van derde landen die in het kader van overeenkomsten inzake toegang opereren) zijn de subsidiabiliteitsregels en -voorwaarden noch duidelijk, noch transparant, noch openbaar. Het tonijnbeheersplan van PNG ( 8 ) bevat enkel richtsnoeren voor de exploitatie van tonijnvaartuigen en geen specifieke voorwaarden voor die exploitatie. PNG heeft op het verslag over het dienstbezoek van de Commissie geantwoord dat bijzondere voorwaarden zijn voorbehouden voor vaartuigen die volgens PNG van nationaal belang voor zijn economische ontwikkeling en verenigbaar met de ontwikkelingsaspiraties van kleine insulaire ontwikkelingslanden zijn. (44) Dit gebrek aan transparantie en duidelijkheid leidt tot een verwarrende toestand met een aanzienlijke impact, met name omdat voor circa 80 % van de visvergunningen van PNG niet-vrijgegeven „bijzondere voorwaarden” gelden. Tijdens haar tweede dienstbezoek in november 2012 stelde de Commissie vast dat deze situatie ongewijzigd was. (45) De Commissie heeft tevens getracht de geldende regels inzake overladingen te bestuderen. Bepalingen dienaangaande zijn te vinden in de wet inzake visserijbeheer van PNG van 1998 ( 9 ) (WVB), de verordening inzake visserijbeheer van PNG van 2000 ( 10 ) en de toepasselijke WCPFC-regels ( 11 ) . De Commissie heeft vastgesteld dat er verschillende regels worden toegepast afhankelijk van, onder meer, de voorwaarden van de overeenkomsten inzake toegang, de voorwaarden van de vergunningen, de status van de vaartuigen (binnenlands vaartuig of niet) en de wateren waarin de vaartuigen opereren (archipelwateren of EEZ). Het aantal toepasselijke bepalingen is zo groot dat het de marktdeelnemers en autoriteiten zeer moeilijk, zo niet onmogelijk, wordt gemaakt om te weten of een overlading al dan niet is toegestaan, en onder welke voorwaarden. Tijdens haar dienstbezoek in november 2012 heeft de Commissie de autoriteiten van PNG verzocht volledige informatie over de bepalingen inzake overladingen te verstrekken, maar dat bleek niet mogelijk. (46) Gelet op het geconstateerde gebrek aan traceerbaarheid en het gebrek aan voor de autoriteiten van PNG beschikbare informatie over de aangelande vis, kan PNG niet waarborgen dat de visserijproducten die PNG of in PNG gevestigde verwerkingsbedrijven binnenkomen, niet afkomstig zijn van IOO-visserij, zoals beschreven in de overwegingen 33 tot en met 40. De mogelijkheid om de toegang van IOO-producten en de latere uitvoer ervan te controleren, wordt ook in het gedrang gebracht door het gebrek aan transparantie van registratie- en vergunningsbepalingen zoals vastgesteld in de overwegingen 41 tot en met 45 van het besluit, alsook door het ontbreken van duidelijke instandhoudings- en beheersmaatregelen, die in de overwegingen 76 tot en met 82 worden omschreven. (47) Deze tekortkomingen werden ook bevestigd door het feit dat de autoriteiten van PNG niet konden rechtvaardigen waarom zij de verklaring van een in PNG gevestigd tonijnverwerkingsbedrijf over voor de Unie bestemde tonijnconserven bekrachtigden in de zin van artikel 14, lid 2, van de IOO-verordening. Een dergelijke verklaring kan enkel worden bekrachtigd voor visserijproducten die zijn verwerkt in een ander derde land dan de vlaggenstaat. In het bedoelde geval bracht de fysieke verificatie door de voor de invoer van visserijproducten verantwoordelijke autoriteiten van de lidstaten aan het licht dat het product dat door de invoerder als een verwerkt product werd voorgesteld, in werkelijkheid een onverwerkt product was, namelijk bevroren gehele vis. In dit verband moet worden opgemerkt dat voor verwerkte en onverwerkte producten andere regels inzake markttoegang en douanerechten kunnen gelden. Tijdens haar dienstbezoek aan PNG in november 2012 heeft de Commissie het als uitvoerder van de lading in kwestie opgegeven verwerkingsbedrijf van PNG bezocht. De onderneming kon geen rechtvaardiging geven en beschouwt het aan de autoriteiten van PNG verzonden verzoek tot bekrachtiging van die verklaring van verwerking als een vergissing, met name omdat zij gewoonlijk geen bevroren gehele vis uitvoert. Het betreft hier een concreet geval waarin de Commissie heeft geconstateerd dat de autoriteiten van PNG ten onrechte verklaringen van verwerking hebben gevalideerd. De marktdeelnemer verklaarde dat het om een geval van onoplettendheid ging en eenvoudigweg een vergissing betrof, maar de autoriteiten hebben toegegeven dat dergelijke situaties in andere gevallen kunnen voorkomen. Deze situatie is andermaal een voorbeeld van het gebrek aan traceerbaarheid en transparantie dat duidt op het onvermogen om de toegang van van IOO-visserij afkomstige visserijproducten tot de markt van PNG te monitoren. (48) Gezien de in dit deel van het besluit opgenomen toelichting bij de situatie en gezien alle door de Commissie vergaarde feitelijke gegevens en alle door het land afgelegde verklaringen, kan op grond van artikel 31, lid 3, en artikel 31, lid 4, onder b), van de IOO-verordening worden vastgesteld dat PNG zich niet heeft gekweten van de taken die het krachtens internationaal recht als kust- en marktstaat dient te vervullen om te voorkomen dat van IOO-visserij afkomstige visserijproducten toegang tot zijn markt hebben. 3.2. Niet-naleving van de verplichting tot samenwerking en handhaving (artikel 31, lid 5, van de IOO-verordening) (49) De Commissie heeft onderzocht of de autoriteiten van PNG doeltreffend met de Commissie samenwerken door te reageren op verzoeken van de Commissie om IOO-visserij en daarmee verband houdende activiteiten te onderzoeken, bevindingen over dergelijke activiteiten mee te delen of vervolgactie ten aanzien van dergelijke activiteiten te ondernemen. (50) De autoriteiten van PNG die de vangstcertificeringsregeling uit de IOO-verordening van de EU toepassen, stellen zich doorgaans coöperatief op wat betreft het reageren op verzoeken en het meedelen van bevindingen naar aanleiding daarvan, maar het vertrouwen in de juistheid van hun antwoorden wordt geschaad en ondermijnd door het gebrek aan transparantie en doordat er weinig tot geen mogelijkheden zijn om de traceerbaarheid van visserijproducten als vastgesteld in deel 3, onder 1), van het besluit te waarborgen. (51) In het kader van de algemene beoordeling van de vraag of PNG zich heeft gekweten van zijn taken als vlaggen-, haven- en kuststaat, heeft de Commissie tevens onderzocht of PNG met andere vlaggenstaten samenwerkt in de strijd tegen IOO-visserij. (52) In dat verband heeft de Commissie tijdens haar dienstbezoek van november 2012 geconstateerd dat de autoriteiten van PNG onvoldoende bereid zijn om samen te werken met vlaggenstaten van vaartuigen die opereren in wateren onder de jurisdictie van PNG en, bijvoorbeeld, om de vlaggenstaten informatie met betrekking tot vaartuiggegevens mee te delen. Dit is een duidelijke aanwijzing dat PNG verzaakt aan de uit hoofde van het internationale recht (met name artikel 7, lid 1, onder a), van de UNFSA) op het land rustende verplichtingen om doeltreffende maatregelen voor de instandhouding en het beheer van de in zijn wateren voorkomende grensoverschrijdende visbestanden alsook doeltreffende en doelmatige maatregelen ter voorkoming van IOO-visserij te nemen. (53) Tijdens het bovengenoemde dienstbezoek heeft de Commissie getracht veelvoorkomende inconsistenties op te helderen in de informatie over de toepasselijke instandhoudings- en beheersmaatregelen die zij ontvangt bij de invoer in de EU van visserijproducten uit PNG. De autoriteiten van PNG bevestigden er zich van bewust te zijn dat vangstcertificaten die door vlaggenstaten worden afgegeven voor vis die rechtstreeks in PNG voor verwerking wordt aangeland, geregeld onjuiste informatie bevatten. Deze onjuiste informatie in de vangstcertificaten is hoofdzakelijk te wijten aan het feit dat de autoriteiten van PNG de informatie waarover zij beschikken, met name meldingen in het kader van het satellietvolgsysteem voor vissersvaartuigen (VMS) en aanlandingsaangiften, niet met de vlaggenstaten delen, zelfs niet in gevallen waarin onregelmatigheden zijn geconstateerd. Bijgevolg moet de autoriteit van de vlaggenstaat haar vangstcertificaten baseren op informatie waarover zij beschikken die mogelijk onvolledig, onjuist en niet verifieerbaar is. De autoriteiten van PNG ondertekenen echter verklaringen van verwerking terwijl zij er zich ten volle van bewust zijn dat de vangstcertificaten die voor de in PNG verwerkte vangsten worden afgegeven, onjuist zijn. (54) Overeenkomstig de artikelen 63 en 64 van UNCLOS moeten kust- en vlaggenstaten samenwerken op het vlak van gebieds- en grensoverschrijdende vissoorten. In de artikelen 7 en 20 van de UNFSA wordt de verplichting tot samenwerking verder uitgewerkt, respectievelijk wat de vaststelling van compatibele instandhoudings- en beheersmaatregelen en wat het waarborgen van de naleving en handhaving van zulke maatregelen betreft. Voorts wordt in artikel 7, lid 1.3, van de gedragscode van de FAO aanbevolen dat de staten die bij de exploitatie van gebieds- en grensoverschrijdende visbestanden zijn betrokken een bilaterale overeenkomst of een organisatorische regeling vaststellen teneinde op doeltreffende wijze voor de instandhouding en het beheer van de rijkdommen te zorgen. Dit wordt verder gespecificeerd in de punten 28 en 51 van het IOO-IAP, waarin gedetailleerde methoden voor directe samenwerking tussen staten worden beschreven, waaronder de uitwisseling van gegevens of informatie waarover kuststaten beschikken. (55) In dit verband stipuleert artikel 25, lid 10, van het WCPFC-verdrag ( 12 ) dat elk lid van de Commissie, indien het redelijke gronden heeft om aan te nemen dat een onder de vlag van een andere staat varend vissersvaartuig zich heeft ingelaten met een activiteit die de doeltreffendheid van de voor het verdragsgebied genomen instandhoudings- en beheersmaatregelen ondermijnt, dit onder de aandacht van de betrokken vlaggenstaat brengt. PNG is evenwel van mening dat de wateren onder zijn jurisdictie geen deel van het WCPFC-verdragsgebied uitmaken, hetgeen in detail zal worden onderzocht in de overwegingen 76 tot en met 78; dit heeft gevolgen voor de tenuitvoerlegging van deze bepaling. Het optreden van PNG, zoals beschreven in dit deel, is in strijd met de in overweging 54 vermelde verplichtingen en met de WCPFC-regels. (56) Het belang van doeltreffende samenwerkingsmechanismen moet worden gezien in het licht van de omvang van het visbestand van PNG (zoals beschreven in overweging 66), de aanwezigheid van overwegend onder vreemde vlag varende vaartuigen in wateren onder de jurisdictie van PNG en de groeiende verwerkingsindustrie zoals beschreven in de overwegingen 30 en 31. Voorts genieten in PNG verwerkte visserijproducten in het kader van de tussentijdse partnerschapsovereenkomst tussen de Europese Gemeenschap, enerzijds, en de staten in de Stille Oceaan, anderzijds geprivilegieerde voorwaarden inzake toegang tot de EU-markt. PNG heeft zich er in dat verband toe verbonden zijn regels, systemen en processen te verbeteren met het oog op de doeltreffende instandhouding en de duurzaamheid van de ontwikkeling en het beheer van de visserij ( 13 ) . (57) Met name heeft PNG in zijn op 5 juli 2013 ingediende schrijven de noodzaak erkend om met het oog op de uitwisseling van informatie, met name VMS-gegevens, samen te werken met vlaggenstaten. Tijdens de vergadering van 12 december 2013 en in het op 6 januari 2014 ingediende schrijven zijn soortgelijke verklaringen gedaan. Wat het bestaan en de tenuitvoerlegging van doelmatige handhavingsmaatregelen betreft, heeft de Commissie vastgesteld dat PNG een VMS heeft ontwikkeld en alle vaartuigen die zijn vlag voeren en in wateren onder zijn jurisdictie actief zijn, ertoe verplicht deze apparatuur aan boord te hebben. De intensivering en verbetering van de samenwerking met vlaggenstaten van vaartuigen die in wateren onder de jurisdictie van PNG opereren, blijft tot op heden echter een onopgelost kritiek punt. Aangezien er veel onder de vlag van derde landen varende vaartuigen in de wateren van PNG opereren, is toegang tot door de autoriteiten van PNG bijgehouden VMS-gegevens cruciaal voor de controle en monitoring van de vaartuigen. De autoriteiten van PNG hebben bilaterale overeenkomsten met andere landen of organisatorische regelingen met vissersverenigingen of visserijondernemingen gesloten. Tot op heden blijft de situatie met betrekking tot de toegang van de relevante vlaggenstaten tot VMS-gegevens onbevredigend en ingewikkeld. Volgens door de Commissie vergaarde informatie hebben de autoriteiten van PNG een dergelijke overeenkomst met de bevoegde autoriteit van de Filipijnen gesloten, waarbij onder meer in toegang tot VMS-gegevens is voorzien. De bedoelde overeenkomst is nog niet ten uitvoer gelegd. De autoriteiten hebben ook meegedeeld dat zij in de loop van 2014 geleidelijk het initiatief zullen nemen tot soortgelijke regelingen met de bevoegde autoriteiten van alle derde landen die in de wateren van PNG vissen. Een concrete planning hiervoor hebben zij echter niet verstrekt. (58) Zoals reeds is beschreven, wordt doelmatige handhaving en constatering van IOO-inbreuken onmogelijk gemaakt door het gebrek aan duidelijkheid en transparantie van de wetten en procedures, met name met betrekking tot de registratie- en vergunningsvoorschriften voor vaartuigen, traceerbaarheid en betrouwbaarheid van informatie en gegevens inzake aanlandingen en vangsten (zoals beschreven in de overwegingen 41 tot en met 45) alsook met betrekking tot de instandhouding en het beheer van de bestanden (zoals beschreven in de overwegingen 76 tot en met 82). Ook de mogelijkheid van sanctionering en doeltreffende follow-up van inbreuken wordt hierdoor ondermijnd, zelfs al lijkt de wet in alle vereiste bevoegdheden en rechten op het gebied van handhaving te voorzien. Bijgevolg kan PNG overtreders in de praktijk niet doeltreffend op zodanige wijze sanctioneren dat hun de uit IOO-visserij voortvloeiende voordelen worden ontnomen, zoals wordt aanbevolen in punt 21 van het IOO-IAP. Door het gebrek aan duidelijkheid en transparantie van de wetten en procedures is PNG voorts niet in staat om zijn internationale verplichtingen uit hoofde van artikel 20 van de UNFSA na te komen, met name om doeltreffend te reageren op de verzoeken die vlaggenstaten kunnen hebben bij het vervullen van hun verplichting tot sanctionering van onder hun vlag varende vaartuigen die bij IOO-visserij betrokken zijn. (59) Omdat hun systemen onder een gebrek aan duidelijkheid en transparantie lijden, zijn de autoriteiten van PNG niet in staat de voorgeschiedenis, aard, omstandigheden, omvang en ernst van activiteiten die op IOO-visserij wijzen, na te gaan. Als gevolg van dergelijke tekortkomingen is het niet mogelijk om de mogelijke omvang van IOO-visserijgerelateerde activiteiten op betrouwbare wijze vast te stellen. Algemeen wordt echter erkend dat een gebrek aan transparantie, in combinatie met de onmogelijkheid van doeltreffende controles, illegaal gedrag in de hand werkt. (60) Wat de bestaande capaciteit bij de autoriteiten van PNG betreft, zij erop gewezen dat PNG volgens de index voor menselijke ontwikkeling van de Verenigde Naties ( 14 ) een land met een lage menselijke ontwikkeling (156e van 186 landen in 2013) is, dat echter op de drempel van de categorie landen met een gemiddelde menselijke ontwikkeling staat. Dit wordt bevestigd door bijlage II bij Verordening (EG) nr. 1905/2006 van het Europees Parlement en de Raad van 18 december 2006 tot invoering van een financieringsinstrument voor ontwikkelingssamenwerking ( 15 ) , waar PNG wordt ingedeeld bij de lagermiddeninkomenslanden. In de lijst van 1 januari 2013 met ontvangers van ontwikkelingshulp die de Commissie voor Ontwikkelingsbijstand (DAC) van de Organisatie voor Economische Samenwerking en Ontwikkeling (OESO) bijhoudt met het oog op de verslaglegging over 2012 ( 16 ) wordt PNG als een lagermiddeninkomensland beschouwd. De beperkingen op het gebied van de financiële en administratieve capaciteit van de bevoegde autoriteiten kunnen worden beschouwd als een factor die het vermogen van PNG om zijn samenwerkings- en handhavingstaken te vervullen, ondermijnt. Er moet evenwel rekening mee worden gehouden dat het niveau van menselijke ontwikkeling in PNG stijgt (van een land met een lage naar een land met een gemiddelde menselijke ontwikkeling) en dat de administratieve capaciteit van PNG door de financiële en technische bijstand van de Unie voortdurend toeneemt. Tot slot moet worden opgemerkt dat de NVI, binnen de overheid van PNG, een aanzienlijke mate van autonomie geniet, waardoor ze in staat is beter beleid inzake visserijbeheer te ontwikkelen. (61) De Commissie merkt op dat de tijdens de dienstbezoeken van 2011 en 2012 vergaarde informatie niet aantoont dat de autoriteiten van PNG onvoldoende financiële middelen zouden hebben, maar veeleer dat zij niet over het juridische en administratieve kader beschikken dat nodig is om hun taken doeltreffend en doelmatig te vervullen. (62) Gezien de in dit deel van het besluit opgenomen toelichting bij de situatie en gezien alle door de Commissie verzamelde feitelijke gegevens en alle door het land afgelegde verklaringen, kan op grond van artikel 31, leden 3 en 5, van de IOO-verordening worden vastgesteld dat PNG zich niet heeft gekweten van de taken die het krachtens internationaal recht als kust- en marktstaat dient te vervullen op het gebied van samenwerking en handhaving. 3.3. Niet-naleving van de verplichting tot tenuitvoerlegging van internationale regelgeving (artikel 31, lid 6, van de IOO-verordening) (63) PNG heeft UNCLOS en UNFSA geratificeerd. PNG is verdragsluitende partij bij het WCPFC-verdrag. Het is partij bij het Verdrag inzake de Visserijorganisatie van het South Pacific Forum en bij de Nauru-overeenkomst inzake samenwerking bij het beheer van visserijtakken van gemeenschappelijk belang. (64) De Commissie heeft alle door haar als relevant beschouwde informatie over de status van PNG als verdragsluitende partij bij het WCPFC-verdrag geanalyseerd. (65) Voorts heeft de Commissie een analyse gemaakt van de als relevant beschouwde informatie over het akkoord van PNG om de instandhoudings- en beheersmaatregelen die zijn vastgesteld door de WCPFC, toe te passen. (66) Blijkens uitgebreide informatie die door PNG is verstrekt over de toestand met betrekking tot de tonijnvisserij in zijn wateren, vertegenwoordigen de tonijnbestanden van PNG ongeveer 19 % van de vangsten in het westelijke en centrale deel van de Stille Oceaan (WCPFC) en ongeveer 11 % van de wereldwijde vangsten ( 17 ) (15 % van de wereldwijde tonijnvangst en 50 % van de vangsten van de partijen bij de Nauru-overeenkomst (PNO) volgens de presentatie van PNG voor de Commissie in 2011, zoals vermeld in overweging 30). (67) Uit de cijfers in overweging 66 blijkt dat PNG een belangrijk deel van de wereldwijde tonijnbestanden beheert en dus, als kuststaat, de verantwoordelijkheid heeft om het verantwoorde en duurzame beheer op lange termijn van deze rijkdommen te waarborgen. De artikelen 61 tot en met 64 van UNCLOS en de artikelen 7 en 8 van UNFSA regelen het gebruik van levende rijkdommen door de kuststaat, die de doelstelling van een optimale benutting van de levende rijkdommen in zijn EEZ moet bevorderen en via instandhoudings- en beheersmaatregelen naleving door onderdanen van andere staten die in zijn wateren vissen, moet waarborgen en moet samenwerken met de staten en regionale organisaties die bij die visserij betrokken zijn. (68) Zoals in overweging 42 is beschreven, wordt in de gedragscode van de FAO transparantie in de visserijwetgeving en bij de opstelling daarvan alsook van de respectieve beleidsvormings-, besluitvormings- en beheersprocessen aanbevolen (respectievelijk artikel 6, lid 13, en artikel 7, lid 1.9). In artikel 11, leden 2 en 3, wordt voorts aangegeven dat de internationale handel in vis en visserijproducten de duurzame ontwikkeling van de visserij niet in het gedrang zou mogen brengen, en op transparante maatregelen en transparante, eenvoudige en bevattelijke wettelijke en bestuursrechtelijke bepalingen zou moeten zijn gebaseerd. (69) In dit verband moet worden opgemerkt dat het wettelijke kader van PNG, in strijd met deze verplichtingen en aanbevelingen, niet voorziet in bepalingen om te zorgen voor doeltreffend en doelmatig beheer van vaartuigen die opereren in onder de jurisdictie van PNG vallende wateren. Voorts bevat het wettelijke kader geen duidelijke en transparante bepalingen waarbij toepasselijke instandhoudings- en beheersmaatregelen voor alle soorten onder de jurisdictie van PNG vallende wateren worden vastgesteld, of wanneer die wel voorhanden zijn, is niet in duidelijke en transparante procedures voor de uitvoering daarvan voorzien. Deze elementen worden hieronder verder geanalyseerd. (70) Een eerste element van een dergelijke tekortkoming in de regelgeving houdt verband met de ontoereikendheid van het tonijnbeheersplan van 1998 en het ontbreken van een nationaal actieplan ter bestrijding van IOO-visserij (IOO-NAP). (71) Er zij op gewezen dat het tonijnbeheersplan het wettelijke kader voor het beheer van tonijnbestanden schept en overeenkomstig artikel 3, lid 3, geldt voor alle viswateren van PNG, met inbegrip van territoriale wateren en archipelwateren. (72) De NVI van PNG erkende in haar op 5 juli 2013 ingediende schrijven dat er hiaten in het wettelijke kader en problemen met betrekking tot haar beheers- en controlesysteem bestaan. PNG erkende dat het tonijnbeheersplan van 1998 verouderd is en toe is aan een herziening om rekening te houden met veranderingen in de visserijsector, waaronder regionale en subregionale instandhoudings- en beheersmaatregelen, vergunningsstelsels en -voorwaarden, TAC-limieten, zonaal beheer van archipelwateren en exclusieve economische zones, referentiepunten en vangstcontroleregels. Voorts erkende PNG dat de wet en de verordeningen inzake visserijbeheer dienovereenkomstig moeten worden herzien. (73) PNG liet zijn schrijven van 4 december 2013 vergezeld gaan van een kopie van een ontwerpversie voor een nieuw tonijnbeheersplan. Tevens erkende het in zijn op 6 januari 2014 ingediende schrijven de noodzaak om zijn tonijnbeheersplan te herzien en kwesties aan te pakken overeenkomstig internationale verplichtingen en bepalingen. De beschreven exercitie bevindt zich echter nog in de fase van het raadplegingsproces en heeft nog geen definitief resultaat opgeleverd. Vaststaat dat het bestaande plan verouderd is en dus in strijd is met de in artikel 61, leden 2 tot en met 5, artikel 62, lid 1, en artikel 64 van UNCLOS vastgestelde verplichtingen inzake optimale benutting van de rijkdommen via passende instandhoudings- en beheersmaatregelen. (74) Het tonijnbeheersplan van PNG van 1998 is niet alleen verouderd, maar weerspiegelt evenmin de realiteit van de visserijactiviteiten en de visserijsector van PNG, ondanks de vastgelegde vereiste om het voortdurend bij te werken (artikel 4 van het tonijnbeheersplan van PNG, artikel 28 van de wet inzake visserijbeheer van PNG). Het plan voorziet in een wettelijk kader voor activiteiten van 100 vaartuigen voor de tonijnvisserij met de ringzegen, maar PNG heeft nagelaten het toepassingsgebied ervan uit te breiden om de activiteit van in werkelijkheid meer dan 200 vaartuigen te beslaan. (75) Tot slot moet worden opgemerkt dat PNG, in strijd met de aanbevelingen in de punten 25, 26 en 27 van het IOO-IAP, geen IOO-NAP heeft ontwikkeld. PNG heeft dit erkend in zijn op 5 juli 2013 bij de Commissie ingediende schrijven. (76) Dat PNG ten aanzien van alle onder zijn jurisdictie vallende wateren, met inbegrip van zijn archipelwateren, geen duidelijk instandhoudings- en beheersmaatregelen heeft vastgesteld op basis van het beste beschikbare wetenschappelijke bewijs en overeenkomstig zijn verplichtingen uit hoofde van UNCLOS, UNFSA en WCPFC, is een tweede element dat wijst op een tekortschietende regelgeving. Tijdens de bezoeken van de Commissie in 2011 en 2012 is immers geconstateerd dat de instandhoudings- en beheersregels niet transparant en duidelijk genoeg zijn (zoals uiteengezet in de overwegingen 77 tot en met 82) en noch compatibel noch op het beste wetenschappelijke advies gebaseerd lijken te zijn (zoals uiteengezet in de overwegingen 83 tot en met 89). (77) Naar onder de jurisdictie van PNG vallende wateren wordt verwezen als territoriale zee, archipelwateren en EEZ. Overeenkomstig artikel 3 van het WCPFC-verdrag omvat het gebied waarvoor de WCPFC bevoegd is in beginsel alle wateren van de Stille Oceaan, met inbegrip van de onder de jurisdictie van PNG vallende wateren. (78) PNG heeft de Commissie echter meegedeeld dat het van oordeel is dat de onder zijn nationale jurisdictie vallende wateren (territoriale zee, archipelwateren, EEZ) niet onder het verdragsgebied vallen, ook al heeft de WCPFC de tenuitvoerlegging van haar instandhoudings- en beheersmaatregelen aan haar verdragspartijen overgedragen. Bovendien, hoewel de Nauru-overeenkomst de visserijinspanning beperkt door de toekenning van vaartdagen (dagschema voor vaartuigen (VDS)) die in elke EEZ van de partijen bij de overeenkomst geldt, is deze beperking niet van toepassing op territoriale en archipelwateren van PNG. (79) Krachtens de artikelen 61 tot en met 64 van UNCLOS, de artikelen 5, 7, 8, 9 en 10 van UNFSA en de algemene doelstelling en desbetreffende regels van het WCPFC-verdrag (met name de artikelen 2, 5, 7 en 8) is het een duidelijke taak, verantwoordelijkheid en plicht van een kuststaat om maatregelen te nemen die compatibel zijn met die welke in de regio en op volle zee gelden teneinde de instandhouding op lange termijn van grensoverschrijdende en over grote afstanden trekkende visbestanden te waarborgen en de doelstelling om deze optimaal te benutten, te bevorderen. In de gedragscode van de FAO, met name artikel 7, leden 1, 2 en 3, en artikel 8, lid 1, worden goede praktijken ter nakoming van deze verplichtingen aanbevolen. (80) In zijn antwoord aan de Commissie op het verslag van het dienstbezoek van 2011 verklaarde PNG dat alle leden van de WCPFC door in de WCPFC overeengekomen instandhoudings- en beheersmaatregelen zijn gebonden en verwees het naar de op de officiële website van de NVI van PNG ( 18 ) bekendgemaakte visserijbeheersplannen, die in alle onder de jurisdictie van PNG vallende wateren (territoriale zee, archipelwateren, EEZ) van toepassing zouden moeten zijn, met name voor grensoverschrijdende bestanden, om voor hetzelfde instandhoudingsniveau te zorgen in alle wateren waar deze bestanden doortrekken. Blijkbaar hebben dergelijke plannen echter enkel betrekking op activiteiten in de EEZ van PNG en gelden voor archipelwateren van PNG geen overeenkomstige maatregelen. (81) Deze situatie leidt tot een gebrek aan transparantie en duidelijkheid bovenop het gebrek aan transparantie van de registratie- en vergunningswetten en -procedures van PNG voor vissersvaartuigen, zoals uiteengezet in de delen 3.1 en 3.2 van het besluit, en beknot en ondermijnt de mogelijkheid om op doeltreffende wijze doelmatige maatregelen voor de instandhouding en het beheer van de visbestanden van PNG ten uitvoer te leggen. PNG heeft de gewoonte de toepasselijke instandhoudings- en beheersmaatregelen op te nemen in niet-vrijgegeven vergunningsvoorwaarden voor vaartuigen voor de tonijnvisserij. Bijgevolg kunnen, mede afhankelijk van niet-vrijgegeven, individuele vergunningsvoorwaarden, verschillende maatregelen gelden. (82) Kortom, in strijd met de in overweging 79 bedoelde verplichtingen, gelden voor archipelwateren van PNG geen duidelijke, transparante en compatibele instandhoudings- en beheersmaatregelen. (83) Krachtens artikel 61 van UNCLOS, de artikelen 5 en 6 van UNFSA en de artikelen 5 en 6 van het WCPFC-verdrag moeten kuststaten de toegestane vangsten van de levende rijkdommen in hun EEZ vaststellen op basis van het beste beschikbare wetenschappelijke bewijs waarover zij beschikken en op basis van de voorzorgsaanpak; kuststaten moeten er door passende instandhoudings- en beheersmaatregelen tevens voor zorgen dat levende rijkdommen en bestanden in de EEZ en andere wateren onder hun jurisdictie niet door overexploitatie worden bedreigd. In de gedragscode van de FAO, met name artikel 7, leden 3, 4 en 5, worden goede praktijken ter nakoming van deze verplichtingen aanbevolen. (84) Aangezien PNG van oordeel is dat de WCPFC-regels niet gelden voor onder zijn jurisdictie vallende wateren, is niet geheel duidelijk welke gegevens worden vergaard en aan de WCPFC worden meegedeeld; mogelijk hebben deze geen betrekking op alle viswateren van PNG. In verslagen van de wetenschappelijke commissie van de WCPFC wordt geregeld het probleem van ontbrekende gegevens aan de orde gesteld. In het verslag van haar zevende zitting maakte de wetenschappelijke commissie van de WCPFC in punt 89 bijvoorbeeld melding van enkele inconsistenties tussen vloten wat betreft de rapportering van gestreepte tonijn, geelvintonijn en grootoogtonijn in vislogboeken voor de ringzegenvisserij en beval het, gezien het wetenschappelijke belang van nauwkeurige vangstsamenstellingsgegevens van ringzegenvaartuigen, aan dat het probleem aan het Technisch en Handhavingscomité zou worden doorverwezen ( 19 ) . In punt 37 wees de wetenschappelijke commissie nadrukkelijk op de onzekerheid omtrent de vangstsamenstelling voor ringzegenvaartuigen en maande zij PNG aan de ramingen van de vangstsamenstelling van ringzegenvaartuigen te blijven verbeteren. In haar achtste zitting stelde de wetenschappelijke commissie van de WCPFC opnieuw kwesties in verband met ontbrekende en inconsistente vangst- en vangstsamenstellingsgegevens ( 20 ) aan de orde, becommentarieerde ze de verslagleggingsverplichtingen in het kader van charterovereenkomsten en deed ze aanbevelingen ter verbetering ( 21 ) . Ook het feit dat bepaalde verdragspartijen, waarvan sommige actief zijn in onder de nationale jurisdictie van PNG vallende wateren, te weinig of gebrekkige gegevens indienen, werd besproken. (85) In de verslagen staat ook te lezen dat de door de WCPFC opgelegde vereiste van 100 % waarnemerstoezicht nog niet is bereikt en PNG volgens zijn meest recente jaarverslag, dat in 2012 bij de wetenschappelijke commissie is ingediend, niet aan die vereiste voldoet ( 22 ) . (86) De wetenschappelijke commissie van de WCPFC heeft in haar zevende vergadering geadviseerd dat, indien de recente visserijpraktijken voor gestreepte tonijn worden voortgezet, de vangstpercentageniveaus waarschijnlijk zullen dalen en de vangsten moeten worden verminderd omdat de bestanden worden bevist tot op het niveau dat overeenkomt met de maximale duurzame opbrengst. Verhogingen van de visserijinspanning moeten daarom worden gemonitord ( 23 ) . (87) PNG past geen instandhoudings- en beheersmaatregelen van de WCPFC in zijn archipelwateren toe en heeft geen daarmee compatibele maatregelen genomen. Gezien het grensoverschrijdende en sterk migrerende karakter van tonijnbestanden en de omvang van de tonijnbestanden en de tonijnvisserij in de archipelwateren van PNG, die een belangrijk geografisch paaigebied voor tonijnsoorten vormen, dreigt elke instandhoudingsinspanning ten behoeve van het tonijnbestand als geheel door deze situatie op het spel te worden gezet. PNG zorgt er dus niet voor dat in alle onder zijn jurisdictie vallende wateren instandhoudings- en beheersmaatregelen worden toegepast op een wijze die verenigbaar is met de vereisten van de WCPFC en overeenstemt met zijn verplichting om ervoor te zorgen dat soorten onder de jurisdictie van de kuststaat niet door overexploitatie worden bedreigd. (88) De Commissie heeft ook een beoordeling gemaakt van elk handelen of nalaten van PNG dat geldende wet- en regelgeving of internationale instandhoudings- en beheersmaatregelen minder doeltreffend kan hebben gemaakt. (89) In dit verband stelt het tonijnbeheersplan van PNG een TAC van 338 000 metrieke ton per jaar vast (artikel 33) en beperkt het het aantal vergunningen voor vaartuigen voor de tonijnvisserij met de ringzegen tot 100 (artikel 32, lid 2). Het huidige vangstniveau bedraagt echter meer dan 700 000 metrieke ton en er opereren meer dan 200 vergunninghoudende vaartuigen voor de tonijnvisserij met de ringzegen in de wateren van PNG. De Commissie is daarom van oordeel dat de bestaande maatregelen niet van dien aard zijn dat PNG daarmee aan zijn internationale verplichtingen op het gebied van instandhouding en beheer voldoet. Aangezien tonijn een grensoverschrijdend en over grote afstanden trekkend bestand is, moeten instandhoudings- en beheersmaatregelen, om doeltreffend en duurzaam te zijn, zoals ook de algemene doelstelling van het WCPFC-verdrag luidt ( 24 ) , in het volledige migratiegebied consistent en compatibel zijn; het huidige tonijnbeheersplan laat niet toe aan deze verplichting te voldoen. (90) Gezien de in dit deel van het besluit opgenomen toelichting bij de situatie en gezien alle door de Commissie verzamelde feitelijke gegevens en alle door het land afgelegde verklaringen, kan op grond van artikel 31, leden 3 en 6, van de IOO-verordening worden vastgesteld dat PNG zich niet heeft gekweten van de taken die het krachtens internationaal recht dient te vervullen op het gebied van internationale voorschriften en regelingen en instandhoudings- en beheersmaatregelen. 3.4. Specifieke beperkingen van ontwikkelingslanden (91) Er wordt aan herinnerd dat PNG volgens de index voor menselijke ontwikkeling van de Verenigde Naties ( 25 ) een land met een lage menselijke ontwikkeling (156e van 186 landen in 2012) is, dat echter op de drempel van de categorie landen met een gemiddelde menselijke ontwikkeling staat. Dit wordt bevestigd door bijlage II bij Verordening (EG) nr. 1905/2006, waar PNG wordt ingedeeld bij de lagermiddeninkomenslanden. Toch wordt PNG volgens de meest recente informatie, de OECD-DAC van 1 januari 2013 voor verslaglegging over 2012 ( 26 ) , als een lagermiddeninkomensland beschouwd. (92) De kennisgevingen die PNG overeenkomstig artikel 20 van de IOO-verordening als vlaggenstaat doet, zijn door de Commissie vanaf 4 februari 2010 ontvangen. PNG heeft vervolgens overeenkomstig artikel 20, lid 1, van de IOO-verordening bevestigd nationale regelingen te hebben ingesteld voor de tenuitvoerlegging, de controle en de handhaving van de door zijn vissersvaartuigen na te leven wet- en regelgeving en instandhoudings- en beheersmaatregelen. (93) De Commissie heeft PNG in kennis gesteld van de verschillende tekortkomingen die zij tijdens haar eerste dienstbezoek in november 2011 heeft geconstateerd. Een jaar later, tijdens haar tweede dienstbezoek in november 2012 stelde de Commissie vast dat de situatie ongewijzigd was. (94) In haar op 5 juli 2013 ingediende schrijven erkent de NVI van PNG de voortdurende bijstand die door de EU aan de visserijautoriteiten van PNG wordt verleend in het kader van regionale en subregionale programma’s; in 2011 is ook technische bijstand verleend in het kader van de strijd tegen IOO-visserij ( 27 ) . (95) De Commissie heeft rekening gehouden met de ontwikkelingsbeperkingen van PNG en heeft PNG sinds 2011 voldoende tijd gegeven voor de tenuitvoerlegging van maatregelen om op een coherente, doeltreffende en niet-schadelijke manier de gevallen van niet-naleving van zijn uit internationaal recht voortvloeiende verplichtingen te verhelpen. (96) Gezien de in dit deel van het besluit opgenomen toelichting bij de situatie en gezien alle door de Commissie verzamelde feitelijke gegevens en alle door het land afgelegde verklaringen, kan op grond van artikel 31, lid 7, van de IOO-verordening worden vastgesteld dat het niveau van ontwikkeling van de governance op visserijgebied van PNG mogelijk een rem zet op de ontwikkelingsstatus van het land. Rekening houdend met de aard van de geconstateerde tekortkomingen van PNG, met de door de Unie verleende bijstand en met de maatregelen die zijn genomen om de situatie recht te zetten, is geen bewijs gevonden voor de veronderstelling dat PNG zijn uit internationaal recht voortvloeiende verplichtingen niet kan nakomen omdat het land qua ontwikkeling achterop zou blijven. Het ontwikkelingsniveau van PNG, dat zich in stijgende lijn beweegt, lijkt niet te kunnen worden aangevoerd als vergoelijking of rechtvaardiging voor de algemene prestatie van PNG als vlaggenstaat en vooral als kuststaat op het gebied van visserij, noch voor de ontoereikendheid van zijn maatregelen om IOO-visserij te voorkomen, tegen te gaan en te beëindigen, en om de doeltreffendheid van de monitoring, de controle en het toezicht met betrekking tot de visserijactiviteiten in onder zijn jurisdictie vallende wateren te waarborgen. (97) Gezien de in dit deel van het besluit opgenomen toelichting bij de situatie en gezien alle door de Commissie verzamelde feitelijke gegevens en alle door het land afgelegde verklaringen, kan op grond van artikel 31, lid 7, van de IOO-verordening worden vastgesteld dat het niveau van ontwikkeling van PNG geen rem zet op de ontwikkelingsstatus en de algemene prestatie van het land op het gebied van visserij. 4. CONCLUSIE OVER DE MOGELIJKE IDENTIFICATIE VAN NIET-MEEWERKENDE DERDE LANDEN (98) Gezien de hierboven getrokken conclusies over het onvermogen van Papoea-Nieuw-Guinea om zich te kwijten van de taken die het krachtens internationaal recht als vlaggen-, haven-, kust- of marktstaat dient te vervullen, en om maatregelen te nemen teneinde IOO-visserij te voorkomen, tegen te gaan en te beëindigen, moet aan dit land overeenkomstig artikel 32 van de IOO-verordening kennis worden gegeven van de mogelijkheid dat het door de Commissie wordt geïdentificeerd als derde land dat niet meewerkt aan de bestrijding van IOO-visserij. (99) Krachtens artikel 32, lid 1, van de IOO-verordening dient de Commissie Papoea-Nieuw-Guinea onverwijld kennis te geven van de mogelijkheid dat het als niet-meewerkend derde land kan worden geïdentificeerd. De Commissie dient bovendien alle in artikel 32 van de IOO-verordening vastgestelde stappen met betrekking tot Papoea-Nieuw-Guinea te nemen. Met het oog op een degelijk beheer dient een termijn te worden vastgesteld waarbinnen dat land schriftelijk kan reageren op de kennisgeving en de situatie kan corrigeren. (100) De kennisgeving aan Papoea-Nieuw-Guinea van de mogelijkheid dat het wordt geïdentificeerd als een land dat de Commissie met het oog op de toepassing van dit besluit als een niet-meewerkend land aanmerkt, sluit niet uit, en brengt evenmin automatisch met zich mee, dat de Commissie of de Raad vervolgens stappen onderneemt om landen als niet-meewerkende landen te identificeren en een lijst van deze landen vast te stellen. BESLUIT: Enig artikel De Onafhankelijke Staat Papoea-Nieuw-Guinea wordt hierbij in kennis gesteld van de mogelijkheid dat hij door de Commissie wordt aangemerkt als een derde land dat niet meewerkt bij de bestrijding van illegale, ongemelde en ongereguleerde visserij. Gedaan te Brussel, 10 juni 2014. Voor de Commissie Maria DAMANAKI Lid van de Commissie ( 1 ) PB L 286 van 29.10.2008, blz. 1 . ( 2 ) http://www.ffa.int/ ( 3 ) Nauru-overeenkomst (http://www.ffa.int/node/93#attachments). ( 4 ) Wetenschappelijke commissie van de WCPFC, achtste gewone zitting, 7-15 augustus 2012, Busan, Republiek Korea, Jaarlijks verslag aan de Commissie, deel 1: Informatie over visserijonderzoek en -statistieken, Papoea-Nieuw-Guinea, WCPFC-SC8-AR/CCM-18 (http://www.wcpfc.int/doc/AR-CCM-18/Papua-New-Guinea-2). ( 5 ) Informatie die is verkregen uit de presentatie door de nationale visserij-instantie van PNG tijdens het dienstbezoek van de Commissie van november 2011, „Overview of PNG Fisheries on the implementation status of EU IUU Regulation 2000” goedgekeurd op 25 oktober 2000 en officieel bekendgemaakt op 23 november 2000 (http://www.fisheries.gov.pg/LinkClick.aspx?fileticket=25a9q0dguoo%3d&tabid=86). ( 6 ) Wetenschappelijke commissie van de WCPFC, achtste gewone zitting, WCPFC-SC8-AR/CCM-18. ( 7 ) PB C 354 van 17.11.2012, blz. 1 . ( 8 ) Fisheries Management Act 1998 The National Tuna Fishery Management Plan, Nr. 48 van 1998, goedgekeurd op 2 februari 1999, officieel bekendgemaakt op 11 februari 1999 (Nr. G22) (http://www.fisheries.gov.pg/LinkClick.aspx?fileticket=8cFbiMpj%2ffU%3d&tabid=87). ( 9 ) Fisheries Management Act of the Independent State of Papua New Guinea 1998, Nr. 48 van 1998, goedgekeurd op 2 februari 1999, officieel bekendgemaakt op 11 februari 1999 (Nr. G22) (http://www.fisheries.gov.pg/LinkClick.aspx?fileticket=43Of6hMc9e8%3d&tabid=86). ( 10 ) Fisheries Management Regulation of the Independent State of Papua New Guinea 2000, Nr. 2 van 2000. ( 11 ) Instandhoudings- en beheersmaatregel van de WCPFC 2009-06, deel 2. ( 12 ) Verdrag inzake de instandhouding en het beheer van de over grote afstanden trekkende visbestanden in de westelijke en centrale Stille Oceaan, gedaan te Honolulu, 5 september 2000 (http://www.wcpfc.int/doc/convention-conservation-and-management-highly-migratory-fish-stocks-western-and-central-pacific). ( 13 ) Voor informatie over handelsrelaties tussen de EU en PNG, zie http://ec.europa.eu/trade/policy/countries-and-regions/regions/pacific/; Tussentijdse partnerschapsovereenkomst tussen de Europese Gemeenschap, enerzijds, en de staten in de Stille Oceaan, anderzijds ( PB L 272 van 16.10.2009, blz. 2 ). ( 14 ) Bron: http://hdr.undp.org/en/statistics ( 15 ) PB L 378 van 27.12.2006, blz. 41 . ( 16 ) http://www.oecd.org/dac/stats/daclistofodarecipients.htm ( 17 ) Wetenschappelijke commissie van de WCPFC, achtste gewone zitting, WCPFC-SC8-AR/CCM-18. ( 18 ) http://www.fisheries.gov.pg/ ( 19 ) Beknopt verslag van de wetenschappelijke commissie van WCPFC, zevende gewone zitting, Pohnpei, Federale Staten van Micronesië, 9-17 augustus 2011 (http://www.wcpfc.int/node/2896). ( 20 ) Beknopt verslag van de wetenschappelijke commissie van WCPFC, achtste gewone zitting, 7-15 augustus 2011 (http://www.wcpfc.int/node/4587), onder 3.1. ( 21 ) Beknopt verslag van de wetenschappelijke commissie van WCPFC, achtste gewone zitting, punten 69-71. ( 22 ) Wetenschappelijke commissie van WCPFC, achtste gewone zitting, WCPFC-SC8-AR/CCM-18. ( 23 ) Beknopt verslag van de wetenschappelijke commissie van de WCPFC, zevende gewone zitting, punten 35 en 36. ( 24 ) Verdrag inzake de instandhouding en het beheer van over grote afstanden trekkende visbestanden in de westelijke en centrale Stille Oceaan, met name de artikelen 2 en 5. ( 25 ) Bron: http://hdr.undp.org/en/statistics/ ( 26 ) DAC-lijst van officiële ontwikkelingshulp (http://www.oecd.org/dac/stats/daclistofodarecipients.htm). ( 27 ) Accompanying developing countries in complying with the Implementation of Regulation 1005/2008 on Illegal, Unreported and Unregulated (IUU) Fishing, EuropeAid/129609/C/SER/Multi.",
  "source": "EUR LEX"
}