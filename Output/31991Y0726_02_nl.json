{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31991Y0726(02):NL:HTML\">",
  "content": "EUR-Lex - 31991Y0726(02) - NL Avis juridique important | 31991Y0726(02) Resolutie van het Raadgevend Comité van de Europese Gemeenschap voor Kolen en Staal betreffende de Associatieovereenkomsten met de Midden- en Oosteuropese landen (met algemene stemmen aangenomen tijdens de 292e zitting van 7 juni 1991) Publicatieblad Nr. C 197 van 26/07/1991 blz. 0003 - 0004 RESOLUTIE VAN HET RAADGEVEND COMITÉ VAN DE EUROPESE GEMEENSCHAP VOOR KOLEN EN STAAL  betreffende de Associatieovereenkomsten met de Midden- en Oosteuropese landen  (met algemene stemmen aangenomen tijdens de 292e zitting van 7 juni 1991)  (91/C  197/03) HET RAADGEVEND COMITÉ VAN DE EUROPESE GEMEENSCHAP VOOR KOLEN EN STAAL, Na aanhoring van de verslagen van zijn commissies Algemene Doelstellingen en Markt en Prijzen, Na kennisneming van de verklaring van de vertegenwoordiger van de Commissie, 1. STEUNT het beleid van de Commissie jegens die Midden- en Oosteuropese landen dat erop gericht is deze landen in de huidige fase van verandering en omschakeling van een gecentraliseerd systeem op een markteconomie bij te staan en dat rekening houdt  met de sociale problemen; 2.MEENT dat het voor deze ontwikkeling onontbeerlijk is dat een ingrijpende herstructurering plaatsvindt van de ijzer- en staalsector en de kolensector van de Midden- en Oosteuropese landen, dat de subsidies geleidelijk worden afgeschaft, dat  geleidelijk wordt overgegaan op de regels van een markteconomie en dat maatregelen worden genomen om het milieu te beschermen, waarbij steeds, wat al deze verschillende maatregelen betreft, rekening moet worden gehouden met de sociale problemen; 3.HERINNERT er in dit verband aan dat de communautaire ijzer- en staalondernemingen de ijzer- en staalondernemingen in de Midden- en Oosteuropese landen hebben aangeboden een partnership aan te gaan en samen te werken; 4.WENST dat de Commissie bij haar huidige onderhandelingen met deze landen rekening houdt met deze voorstellen en hiertoe door middel van de communautaire fondsen en programma's bijdraagt; 5.DRINGT EROP AAN dat alle betrokken partijen tijdens de overgangsperiode die noodzakelijk is om een vrije economie tot stand te brengen, ernaar streven om, overeenkomstig de bepalingen van het EGKS-Verdrag, de orde op de markt te handhaven. Oneerlijke  praktijken die ertoe leiden dat de invoer van staal en kolen uit de Midden- en Oosteuropese landen naar de Gemeenschap gedurende deze periode abrupt wordt gewijzigd, zouden de communautaire producenten er immers toe nopen, een beroep te doen op de in de  GATT en in het EGKS-Verdrag vastgelegde beschermende maatregelen (compenserende rechten en anti-dumpingmaatregelen); 6.VERZOEKT de Commissie om in het kader van de Associatieovereenkomsten met de Midden- en Oosteuropese landen ook te onderhandelen over de afschaffing van de tariefbelemmeringen en zich daarbij te laten leiden door de behoefte aan doorzichtigheid en  wederkerigheid. Mocht een zekere ongelijkheid in de snelheid waarmee de tariefbelemmeringen worden afgeschaft, om politieke redenen onvermijdelijk zijn, dan is dat aanvaardbaar, maar slechts voor een beperkte periode; 7.ACHT het absoluut noodzakelijk dat de Commissie in het kader van deze Overeenkomsten de mogelijkheid heeft het verloop van de herstructurering van de ijzer- en staalindustrie en de kolensector in de Midden- en Oosteuropese landen in het oog te houden  en snel en doeltreffend in te grijpen als mocht blijken dat concurrentieverstorende elementen blijven gehandhaafd of worden ingevoerd. Te dien einde dient de Commissie zich ervan te vergewissen dat door deze landen na afloop van een passende  overgangsperiode een steuncode wordt aangenomen en strikt wordt nageleefd die overeenkomt met de in de Gemeenschap van kracht zijnde steuncode; 8.WENST dat de Commissie hem te zijner tijd verslag uitbrengt over het verloop van de onderhandelingen.",
  "source": "EUR LEX"
}