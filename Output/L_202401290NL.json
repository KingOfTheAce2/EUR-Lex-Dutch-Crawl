{
  "url": "http://www.w3.org/1999/xhtml\">",
  "content": "L_202401290NL.000101.fmx.xml Publicatieblad van de Europese Unie NL L-serie 2024/1290 6.5.2024 GEDELEGEERDE VERORDENING (EU) 2024/1290 VAN DE COMMISSIE van 29 februari 2024 tot wijziging van Verordening (EU) nr. 528/2012 van het Europees Parlement en de Raad teneinde uit de omgevingslucht gegenereerde stikstof als werkzame stof in bijlage I bij die verordening op te nemen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 28, lid 1, Overwegende hetgeen volgt: (1) Op 4 april 2022 heeft het Europees Agentschap voor chemische stoffen (“het agentschap”) een overeenkomstig artikel 3, lid 1, van Uitvoeringsverordening (EU) nr. 88/2014 van de Commissie ( 2 ) ingediende aanvraag ontvangen voor de opneming van uit de omgevingslucht gegenereerde stikstof als werkzame stof in bijlage I bij Verordening (EU) nr. 528/2012. De aanvraag is beoordeeld door de bevoegde autoriteit van Duitsland. (2) De beoordelende bevoegde autoriteit heeft het beoordelingsrapport en haar conclusies op 14 oktober 2022 bij het agentschap ingediend. Na de indiening van het beoordelingsverslag hebben tijdens door het agentschap georganiseerde technische vergaderingen besprekingen plaatsgevonden. (3) Overeenkomstig artikel 75, lid 1, tweede alinea, punt c), van Verordening (EU) nr. 528/2012 stelt het Comité voor biociden het advies van het agentschap op over de aanvragen tot opneming van een werkzame stof in bijlage I. Overeenkomstig artikel 4, lid 4, van Verordening (EU) nr. 88/2014, in samenhang met artikel 75, leden 1 en 4, van Verordening (EU) nr. 528/2012, heeft het Comité voor biociden het advies van het agentschap op 1 maart 2023 aangenomen ( 3 ) , rekening houdend met de conclusies van de beoordelende bevoegde autoriteit. (4) In zijn advies heeft het agentschap geconcludeerd dat uit de omgevingslucht gegenereerde stikstof niet zorgwekkend is in de zin van artikel 28, lid 2, van Verordening (EU) nr. 528/2012 en derhalve in bijlage I bij die verordening kan worden opgenomen, op voorwaarde dat in de aanvraag voor een toelating van een product wordt aangetoond dat blootstelling van de gebruiker en het grote publiek aan een hypoxische atmosfeer wordt vermeden en dat, in voorkomend geval, de nodige maatregelen worden genomen. (5) Rekening houdend met het advies van het agentschap is het passend uit de omgevingslucht gegeneerde stikstof op te nemen in bijlage I bij Verordening (EU) nr. 528/2012, mits wordt voldaan aan de door het agentschap vastgestelde voorwaarde. Aangezien stikstof is opgenomen in bijlage IV bij Verordening (EG) nr. 1907/2006 van het Europees Parlement en de Raad ( 4 ) , moet het worden opgenomen in categorie 2, “Stoffen in bijlage IV bij Verordening (EG) nr. 1907/2006” van bijlage I bij Verordening (EU) nr. 528/2012. (6) Verordening (EU) nr. 528/2012 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 528/2012 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 februari 2024. Voor de Commissie De voorzitter Ursula VON DER LEYEN ( 1 ) PB L 167 van 27.6.2012, blz. 1 , ELI: http://data.europa.eu/eli/reg/2012/528/2022-04-15 . ( 2 ) Uitvoeringsverordening (EU) nr. 88/2014 van de Commissie van 31 januari 2014 tot vaststelling van een procedure voor de wijziging van bijlage I bij Verordening (EU) nr. 528/2012 van het Europees Parlement en de Raad betreffende het op de markt aanbieden en het gebruik van biociden ( PB L 32 van 1.2.2014, blz. 3 , ELI: http://data.europa.eu/eli/reg_impl/2014/88/oj ). ( 3 ) Advies van het Comité voor biociden over de aanvraag tot opneming in bijlage I, categorie 2, van de werkzame stof uit de omgevingslucht gegenereerde stikstof; ECHA/BPC/372/2023; aangenomen op 1 maart 2023. ( 4 ) Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (Reach), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie, alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( PB L 396 van 30.12.2006, blz. 1 , ELI: http://data.europa.eu/eli/reg/2006/1907/2014-04-10 ). BIJLAGE In bijlage I bij Verordening (EU) nr. 528/2012 wordt in categorie 2 van de lijst van werkzame stoffen zoals bedoeld in artikel 25, punt a), de volgende vermelding toegevoegd: EG-nummer Naam/Groep Beperking Opmerking “— Uit de omgevingslucht gegenereerde stikstof Aanvragen voor producttoelating bevatten bewijs dat blootstelling van de gebruiker en het grote publiek aan een hypoxische atmosfeer wordt vermeden en dat, in voorkomend geval, de nodige maatregelen worden genomen. —” ELI: http://data.europa.eu/eli/reg_del/2024/1290/oj ISSN 1977-0758 (electronic edition)",
  "source": "EUR LEX"
}