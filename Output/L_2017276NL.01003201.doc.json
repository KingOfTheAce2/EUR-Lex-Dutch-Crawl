{
  "url": "http://www.w3.org/1999/xhtml\"><!--",
  "content": "L_2017276NL.01003201.xml 26.10.2017 NL Publicatieblad van de Europese Unie L 276/32 GEDELEGEERDE VERORDENING (EU) 2017/1946 VAN DE COMMISSIE van 11 juli 2017 tot aanvulling van de Richtlijnen 2004/39/EG en 2014/65/EU van het Europees Parlement en de Raad met technische reguleringsnormen betreffende een uitputtende lijst van informatie die kandidaat-verwervers in de kennisgeving van een voorgenomen verwerving van een gekwalificeerde deelneming in een beleggingsonderneming moeten opnemen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2004/39/EG van het Europees Parlement en de Raad van 21 april 2004 betreffende markten voor financiële instrumenten, tot wijziging van de Richtlijnen 85/611/EEG en 93/6/EEG van de Raad en van Richtlijn 2000/12/EG van het Europees Parlement en de Raad en houdende intrekking van Richtlijn 93/22/EEG van de Raad ( 1 ) , en met name artikel 10 bis, lid 8, derde alinea, Gezien Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( 2 ) , en met name artikel 12, lid 8, Overwegende hetgeen volgt: (1) Van een kandidaat-verwerver van een gekwalificeerde deelneming in een beleggingsonderneming moet bij de initiële kennisgeving daarvan een uitputtende lijst van informatie worden verlangd om de bevoegde autoriteiten in staat te stellen de voorgenomen verwerving te beoordelen. Door de kandidaat-verwerver, ongeacht of het om een natuurlijke of een rechtspersoon gaat, moet informatie worden verstrekt over de identiteit van de kandidaat-verwerver en van de personen die het bedrijf zullen leiden, zodat de bevoegde autoriteit van de doelentiteit in staat is de reputatie van deze kandidaat-verwerver te beoordelen. (2) Wanneer de kandidaat-verwerver een rechtspersoon is, is ook informatie vereist over de identiteit van de uiteindelijke begunstigden en over de reputatie en de ervaring van de personen die het bedrijf van de kandidaat-verwerver feitelijk leiden. Ook wanneer de kandidaat-verwerver een trust is of voornemens is een truststructuur te vormen, moet de bevoegde autoriteit van de doelentiteit informatie ontvangen over de identiteit van de trustees die de activa van de trust zullen beheren, alsook over de identiteit van de uiteindelijke begunstigden van deze activa, om de reputatie en de ervaring van deze personen te kunnen beoordelen. (3) Wanneer de kandidaat-verwerver een natuurlijke persoon is, is het noodzakelijk informatie te verkrijgen over zowel de kandidaat-verwerver als over elke onderneming die formeel door de kandidaat-verwerver wordt geleid of waarover hij zeggenschap uitoefent, zodat de bevoegde autoriteit van de doelentiteit alle informatie ontvangt die relevant is voor de beoordeling van de reputatie. Wanneer de kandidaat-verwerver een rechtspersoon is, is het noodzakelijk deze informatie te verkrijgen over elke persoon die het bedrijf van de kandidaat-verwerver feitelijk leidt, elke onderneming die onder de zeggenschap van de kandidaat-verwerver staat, en elke aandeelhouder die invloed van betekenis op de kandidaat-verwerver uitoefent, teneinde de bevoegde autoriteit alle informatie te verstrekken die relevant is voor de beoordeling van de reputatie. (4) De voor de beoordeling van de reputatie dienende informatie moet gegevens bevatten over afgeronde of lopende strafzaken en over civielrechtelijke of bestuursrechtelijke zaken. Tevens moet informatie worden verstrekt over alle lopende onderzoeken en rechtszaken, sancties of andere handhavingsmaatregelen ten aanzien van de kandidaat-verwerver, alsook alle andere informatie, zoals weigering van registratie of ontslag uit dienstverband of een vertrouwenspositie, die relevant wordt geacht voor de beoordeling van de reputatie van de kandidaat-verwerver. (5) De kandidaat-verwerver moet meedelen of er al een andere bevoegde autoriteit of een andere instantie een beoordeling heeft uitgevoerd van zijn reputatie als verwerver of als persoon die het bedrijf van een kredietinstelling, verzekerings- of herverzekeringsonderneming, beleggingsonderneming of andere entiteit leidt. Indien dathet geval is, dient de uitkomst van een dergelijke beoordeling door de kandidaat-verwerver te worden meegedeeld, zodat de bevoegde autoriteit van de doelentiteit bij de beoordeling van de kandidaat-verwerver naar behoren rekening kan houden met de uitkomst van door andere autoriteiten uitgevoerde onderzoeken. (6) Om de financiële soliditeit van de kandidaat-verwerver te beoordelen, dient financiële informatie over deze kandidaat-verwerver te worden verstrekt. (7) Er moet informatie worden verstrekt over de financiële en niet-financiële belangen of betrekkingen van de kandidaat-verwerver met aandeelhouders, bestuurders of leden van het hoger leidinggevend personeel van de doelentiteit of met personen die gemachtigd zijn stemrechten in de doelentiteit uit te oefenen, of met de doelentiteit zelf of de groep ervan. Deze informatie moet de bevoegde autoriteit van de doelentiteit in staat stellen te beoordelen of het bestaan van een eventueel belangenconflict de financiële soliditeit van de kandidaat-verwerver niet ongunstig kan beïnvloeden. (8) Bepaalde aanvullende informatie, onder meer over het aandelenbezit of het verwachte aandelenbezit voor en na de voorgenomen verwerving, is noodzakelijk wanneer de kandidaat-verwerver een rechtspersoon is. De bevoegde autoriteit van de doelentiteit moet immers in staat zijn de beoordeling van de voorgenomen verwerving te vervolledigen omdat in dergelijke gevallen de betrokken juridische en groepsstructuren ingewikkeld kunnen zijn en het mogelijk moet zijn deze te onderwerpen aan een omstandig onderzoek wat betreft reputatie, nauwe banden en potentiële activiteiten in afspraak met andere partijen, alsook omdat de bevoegde autoriteit van de doelentiteit in staat moet worden gesteld het effectieve toezicht op de doelentiteit voort te zetten. (9) Wanneer de kandidaat-verwerver in een derde land is gevestigd of deel uitmaakt van een buiten de Unie gevestigde groep, moet aanvullende informatie worden verstrekt zodat de bevoegde autoriteit van de doelentiteit kan beoordelen of er vanwege het rechtskader van het derde land sprake is van belemmeringen voor de uitoefening van effectief toezicht op de doelentiteit, en tevens kan onderzoeken welke reputatie de kandidaat-verwerver in dat derde land geniet. (10) Wanneer de kandidaat-verwerver een staatsinvesteringsfonds is, moet deze informatie verstrekken over de personen die voor het fonds verantwoordelijk zijn en over het investeringsbeleid ervan. Voor de bevoegde autoriteit van de doelentiteit is dit belangrijk om de reputatie te kunnen beoordelen, alsmede om na te gaan of het effectieve toezicht op de doelentiteit hierdoor wordt beïnvloed. (11) Er moet specifieke informatie worden verlangd om te kunnen beoordelen of de voorgenomen verwerving van invloed zal zijn op het vermogen van de bevoegde autoriteit van de doelentiteit om effectief toezicht op de doelentiteit uit te oefenen. Hierbij moet onder meer worden nagegaan of de nauwe banden van de kandidaat-verwerver invloed zullen hebben op het vermogen van de doelentiteit om haar toezichthouder tijdige en correcte informatie te verstrekken. Voor rechtspersonen moet ook worden onderzocht welke gevolgen de voorgenomen verwerving zal hebben voor het geconsolideerde toezicht op de doelentiteit en op de groep waartoe deze na de verwerving zal behoren. (12) De kandidaat-verwerver moet informatie verstrekken over de financiering van de voorgenomen verwerving, zoals informatie over alle financiële middelen en financieringsbronnen. Hij moet documentatie over de oorspronkelijke herkomst van alle geldmiddelen en activa kunnen overleggen, zodat de bevoegde autoriteit van de doelentiteit kan beoordelen of er een risico bestaat voor witwaspraktijken. (13) Kandidaat-verwervers die een gekwalificeerde deelneming tussen 20 % en 50 % in de doelentiteit bezitten, moeten de bevoegde autoriteit van de doelentiteit informatie over de strategie verstrekken, zodat de voorgenomen verwerving volledig kan worden beoordeeld. Teneinde een grote homogeniteit bij de beoordeling van voorgenomen verwervingen te waarborgen, moet deze informatie ook worden verstrekt door kandidaat-verwervers die een gekwalificeerde deelneming van minder dan 20 % in de doelentiteit bezitten maar die langs andere weg een gelijkwaardige invloed op de doelentiteit uitoefenen, zoals via betrekkingen van de kandidaat-verwerver met bestaande aandeelhouders, het bestaan van aandeelhoudersovereenkomsten, de verdeling van aandelen, deelnemingen en stemrechten over aandeelhouders of de positie van de kandidaat-verwerver binnen de groepsstructuur van de doelentiteit. (14) Wanneer er een wijziging in de zeggenschap over de doelentiteit is gepland, moet de kandidaat-verwerver als algemene regel een volledig bedrijfsplan indienen. Wanneer er echter geen wijziging in de zeggenschap over de doelentiteit is gepland, is het voldoende te beschikken over bepaalde informatie over de toekomstige strategie van de entiteit en over de voornemens van de kandidaat-verwerver ten aanzien van de doelentiteit, zodat kan worden beoordeeld of dit de financiële soliditeit van de kandidaat-verwerver niet zal beïnvloeden. (15) Het is evenredig dat de kandidaat-verwerver in sommige gevallen alleen beperkte informatie moet verstrekken. Met name wanneer de kandidaat-verwerver binnen de twee voorgaande jaren door de bevoegde autoriteit van de doelentiteit is beoordeeld, of wanneer de doelentiteit een kleine beleggingsonderneming is en de kandidaat-verwerver een entiteit is waaraan in de Unie vergunning is verleend en die in de Unie onder toezicht staat, hoeft aan de bevoegde autoriteit van de doelentiteit slechts bepaalde beperkte informatie te worden verstrekt. (16) Uitwisseling of doorgifte van informatie tussen bevoegde autoriteiten of andere autoriteiten, instanties of personen dient te geschieden in overeenstemming met de regels inzake persoonsgegevens als vastgelegd in Richtlijn 95/46/EG van het Europees Parlement en de Raad ( 3 ) . (17) Verordening (EG) nr. 45/2001 van het Europees Parlement en de Raad ( 4 ) is van toepassing op de verwerking van persoonsgegevens door de Europese Autoriteit voor effecten en markten (European Securities and Markets Authority, ESMA) bij de toepassing van onderhavige verordening. (18) Deze verordening is gebaseerd op de ontwerpen van technische reguleringsnormen die de ESMA aan de Europese Commissie heeft voorgelegd. (19) De ESMA heeft een openbare publieksraadpleging gehouden over de ontwerpen van technische reguleringsnormen waarop deze verordening is gebaseerd, heeft de mogelijke daaraan verbonden kosten en baten geanalyseerd en heeft de bij artikel 37 van Verordening (EU) nr. 1095/2010 van het Europees Parlement en de Raad ( 5 ) opgerichte Stakeholdergroep effecten en markten om advies verzocht. (20) Richtlijn 2014/65/EU is op 2 juli 2014 in werking getreden. Artikel 12, lid 8, van deze richtlijn vervangt artikel 10 bis, lid 8, van Richtlijn 2004/39/EG en verleent de ESMA bevoegdheden tot het opstellen van technische reguleringsnormen welke identiek zijn aan die waarin artikel 10 bis, lid 8, van Richtlijn 2004/39/EG voorziet. Bovendien zijn artikel 10 ter, lid 4, en artikel 10, lid 4, van Richtlijn 2004/39/EG eveneens inhoudelijk identiek aan respectievelijk artikel 13, lid 4, en artikel 11, lid 2, van Richtlijn 2014/65/EU. Overeenkomstig artikel 94, lid 1, van Richtlijn 2014/65/EU zal Richtlijn 2004/39/EG met ingang van 3 januari 2018 worden ingetrokken. De vaststelling door de Commissie van de technische normen in overeenstemming met artikel 10 bis, lid 8, van Richtlijn 2004/39/EG moet ook worden geacht in overeenstemming te zijn met artikel 12, lid 8, van Richtlijn 2014/65/EU, met als gevolg dat de technische norm na 3 januari 2018 van toepassing zal blijven zonder dat verdere wijzigingen noodzakelijk zijn, HEEFT DE VOLGENDE VERORDENING VASTGESTELD: Artikel 1 Onderwerp Bij deze verordening worden regels vastgesteld betreffende de informatie die een kandidaat-verwerver moet opnemen in de kennisgeving van een voorgenomen verwerving aan de bevoegde autoriteiten van de beleggingsonderneming waarin hij een gekwalificeerde deelneming wenst te verkrijgen of te verhogen (hierna „doelentiteit” genoemd), ten behoeve van de beoordeling van de voorgenomen verwerving. Artikel 2 Door de kandidaat-verwerver te verstrekken informatie Een kandidaat-verwerver verstrekt de bevoegde autoriteit van de doelentiteit in voorkomend geval de in de artikelen 3 tot en met 12 omschreven informatie, al naargelang de informatie betrekking heeft op een natuurlijke persoon, een rechtspersoon of een trust. Artikel 3 Algemene informatie betreffende de identiteit van de kandidaat-verwerver 1.   Wanneer de kandidaat-verwerver een natuurlijke persoon is, verstrekt hij de bevoegde autoriteit van de doelentiteit de volgende identificatiegegevens: a) persoonsgegevens, waaronder naam, geboortedatum en -plaats, adres en contactgegevens en, indien beschikbaar, persoonlijk nationaal identificatienummer; b) een gedetailleerd curriculum vitae of gelijkwaardig document met vermelding van relevante scholing en opleiding, eerdere beroepservaring en huidige beroepsactiviteiten of andere relevante functies. 2.   Wanneer de kandidaat-verwerver een rechtspersoon is, verstrekt hij de bevoegde autoriteit van de doelentiteit de volgende gegevens: a) documenten ter bevestiging van de bedrijfsnaam en van het adres van de statutaire hoofdzetel, alsook van het postadres indien dit verschillend is, contactgegevens, en indien beschikbaar, het nationaal identificatienummer; b) inschrijving van rechtsvorm in overeenstemming met de toepasselijke nationale wetgeving; c) een actueel overzicht van de bedrijfsactiviteiten van de rechtspersoon; d) een volledige lijst van de personen die het bedrijf feitelijk leiden, hun naam, geboortedatum en -plaats, adres, contactgegevens, nationaal identificatienummer indien beschikbaar en gedetailleerd curriculum vitae met vermelding van relevante scholing en opleiding, eerdere beroepservaring en huidige beroepsactiviteiten of andere relevante functies; e) de identiteit van alle personen die als uiteindelijke begunstigden van de rechtspersoon kunnen worden beschouwd, hun naam, geboortedatum en -plaats, adres, contactgegevens en, indien beschikbaar, nationaal identificatienummer. 3.   Wanneer de kandidaat-verwerver een trust is of voornemens is een trust te vormen, verstrekt hij de bevoegde autoriteit van de doelentiteit de volgende informatie: a) de identiteit van alle trustees die activa beheren in overeenstemming met het trustdocument; b) de identiteit van alle personen die uiteindelijke begunstigden van de trustactiva zijn en hun respectieve aandelen in de inkomstenverdeling; c) de identiteit van alle personen die de trust hebben ingesteld. Artikel 4 Aanvullende informatie betreffende de kandidaat-verwerver die een natuurlijke persoon is Wanneer de kandidaat-verwerver een natuurlijke persoon is, verstrekt hij de bevoegde autoriteit van de doelentiteit ook de volgende gegevens: a) met betrekking tot de kandidaat-verwerver en elke onderneming die de afgelopen tien jaar door de kandidaat-verwerver werd geleid of onder zijn zeggenschap stond: 1. het strafregister of strafrechtelijke onderzoeken of rechtszaken, relevante civielrechtelijke en bestuursrechtelijke zaken en tuchtrechtelijke maatregelen (met inbegrip van uitsluiting als bedrijfsleider of faillissement, insolventie of soortgelijke procedures) in de vorm van een officieel attest of een ander gelijkwaardig document; 2. informatie over lopende onderzoeken, handhavingsprocedures, sancties of andere handhavingsbesluiten ten aanzien van de kandidaat-verwerver, die door middel van een verklaring op erewoord kan worden verstrekt; 3. weigering van registratie, vergunning, lidmaatschap of licentie om handel te drijven, zaken te doen of een beroep uit te oefenen, of intrekking, herroeping of beëindiging van een dergelijke registratie, vergunning, lidmaatschap of licentie, of uitsluiting door een toezichthoudende of overheidsinstantie of een beroepsvereniging; 4. ontslag uit dienstverband of een vertrouwenspositie, vertrouwensrelatie of soortgelijke situatie; b) vermelding of een andere toezichthoudende autoriteit reeds een beoordeling van de reputatie van de verwerver heeft uitgevoerd, de identiteit van deze autoriteit en documenten met betrekking tot de uitkomst van de beoordeling; c) informatie betreffende de huidige financiële positie van de kandidaat-verwerver, met inbegrip van nadere gegevens betreffende inkomstenbronnen, activa en passiva, en verleende of ontvangen pandgevingen en garanties; d) een beschrijving van de bedrijfsactiviteiten van de kandidaat-verwerver; e) financiële informatie, met inbegrip van kredietbeoordelingen en publiek beschikbare verslagen over de ondernemingen die door de kandidaat-verwerver worden geleid of onder zijn zeggenschap staan, en, indien van toepassing, over de kandidaat-verwerver zelf; f) een beschrijving van de financiële en niet-financiële belangen of betrekkingen van de kandidaat-verwerver met: 1. andere huidige aandeelhouders van de doelentiteit; 2. personen die gemachtigd zijn stemrechten van de doelentiteit uit te oefenen in een of meer van de volgende gevallen: — stemrechten in het bezit van een derde met wie deze persoon of entiteit een overeenkomst heeft gesloten die hen ertoe verplicht, door een onderling afgestemde uitoefening van hun stemrechten, een duurzaam gemeenschappelijk beleid inzake het beheer van de betrokken doelentiteit te voeren; — stemrechten in het bezit van een derde uit hoofde van een overeenkomst met deze persoon of entiteit waarin een tijdelijke en betaalde overdracht van deze stemrechten is geregeld; — stemrechten verbonden aan aandelen die bij deze persoon of entiteit als zekerheid in pand zijn gegeven, mits de persoon of entiteit zeggenschap over de stemrechten heeft en zijn voornemen kenbaar maakt om deze stemrechten uit te oefenen; — stemrechten verbonden aan aandelen waarvan deze persoon of entiteit het vruchtgebruik heeft; — stemrechten die in het bezit zijn van, of in de zin van de eerste vier streepjes onder f), ii), kunnen worden uitgeoefend door een onderneming die onder de zeggenschap van deze persoon of entiteit staat; — stemrechten verbonden aan bij deze persoon of entiteit in bewaring gegeven aandelen die deze persoon of entiteit bij gebreke van specifieke instructies van de aandeelhouders naar eigen goeddunken kan uitoefenen; — stemrechten die een derde bezit in eigen naam voor rekening van deze persoon of entiteit; — stemrechten die deze persoon of entiteit, als gevolmachtigde, bij gebreke van specifieke instructies van de aandeelhouders naar eigen goeddunken kan uitoefenen; 3. leden van het bestuurlijk, beleidsbepalend of toezichthoudend orgaan, in overeenstemming met de desbetreffende nationale wetgeving, of van het hoger leidinggevend personeel van de doelentiteit; 4. de doelentiteit zelf en haar groep; g) informatie over andere belangen of activiteiten van de kandidaat-verwerver die in conflict kunnen treden met die van de doelentiteit en mogelijke oplossingen voor het beheer van deze belangenconflicten. Voor de toepassing van punt f) worden kredietverrichtingen, pandgevingen en garanties tot de financiële belangen geacht te behoren, terwijl familiale of nauwe betrekkingen tot de niet-financiële belangen worden geacht te behoren. Artikel 5 Aanvullende informatie betreffende de kandidaat-verwerver die een rechtspersoon is 1.   Wanneer de kandidaat-verwerver een rechtspersoon is, verstrekt hij de bevoegde autoriteit van de doelentiteit ook de volgende gegevens: a) informatie betreffende de kandidaat-verwerver, elke persoon die het bedrijf van de kandidaat-verwerver feitelijk leidt, elke onderneming die onder de zeggenschap van de kandidaat-verwerver staat, en elke aandeelhouder die invloed van betekenis op de kandidaat-verwerver uitoefent, zoals aangegeven onder e). Deze informatie bevat de volgende gegevens: 1. het strafregister of strafrechtelijke onderzoeken of rechtszaken, relevante civielrechtelijke en bestuursrechtelijke zaken en tuchtrechtelijke maatregelen (met inbegrip van uitsluiting als bedrijfsleider of faillissement, insolventie of soortgelijke procedures) in de vorm van een officieel attest of een ander gelijkwaardig document; 2. informatie over lopende onderzoeken, handhavingsprocedures, sancties of andere handhavingsbesluiten ten aanzien van de kandidaat-verwerver, die door middel van een verklaring op erewoord kan worden verstrekt; 3. weigering van registratie, vergunning, lidmaatschap of licentie om handel te drijven, zaken te doen of een beroep uit te oefenen, of intrekking, herroeping of beëindiging van een dergelijke registratie, vergunning, lidmaatschap of licentie, of uitsluiting door een toezichthoudende of overheidsinstantie of een beroepsvereniging; 4. ontslag uit dienstverband of een vertrouwenspositie, vertrouwensrelatie of soortgelijke situatie van elke persoon die het bedrijf van de kandidaat-verwerver feitelijk leidt en van elke aandeelhouder die invloed van betekenis op de kandidaat-verwerver uitoefent; b) vermelding of een andere toezichthoudende autoriteit reeds is overgegaan tot de beoordeling van de reputatie van de verwerver of van de persoon die het bedrijf van de verwerver leidt, de identiteit van deze autoriteit en documenten met betrekking tot de uitkomst van de beoordeling; c) een beschrijving van de financiële belangen en van de niet-financiële belangen of betrekkingen van de kandidaat-verwerver of, indien van toepassing, van de groep waartoe de kandidaat-verwerver behoort, alsmede van de personen die het bedrijf ervan feitelijk leiden, met: 1. andere huidige aandeelhouders van de doelentiteit; 2. elke persoon die gemachtigd is stemrechten van de doelentiteit uit te oefenen in één of in een combinatie van de volgende gevallen: — stemrechten in het bezit van een derde met wie deze persoon of entiteit een overeenkomst heeft gesloten die hen ertoe verplicht, door een onderling afgestemde uitoefening van hun stemrechten, een duurzaam gemeenschappelijk beleid inzake het beheer van de betrokken doelentiteit te voeren; — stemrechten in het bezit van een derde uit hoofde van een overeenkomst met deze persoon of entiteit waarin een tijdelijke en betaalde overdracht van deze stemrechten is geregeld; — stemrechten verbonden aan aandelen die bij deze persoon of entiteit als zekerheid in pand zijn gegeven, mits de persoon of entiteit zeggenschap over de stemrechten heeft en zijn voornemen kenbaar maakt om deze stemrechten uit te oefenen; — stemrechten verbonden aan aandelen waarvan deze persoon of entiteit het vruchtgebruik heeft; — stemrechten die in het bezit zijn van, of in de zin van de eerste vier streepjes onder c), ii), kunnen worden uitgeoefend door een onderneming die onder de zeggenschap van deze persoon of entiteit staat; — stemrechten verbonden aan bij deze persoon of entiteit in bewaring gegeven aandelen die deze persoon of entiteit bij gebreke van specifieke instructies van de aandeelhouders naar eigen goeddunken kan uitoefenen; — stemrechten die een derde bezit in eigen naam voor rekening van deze persoon of entiteit; — stemrechten die deze persoon of entiteit, als gevolmachtigde, bij gebreke van specifieke instructies van de aandeelhouders naar eigen goeddunken kan uitoefenen; 3. leden van het bestuurlijk, beleidsbepalend of toezichthoudend orgaan of van het hoger leidinggevend personeel van de doelentiteit; 4. de doelentiteit zelf en de groep waartoe zij behoort; d) informatie over andere belangen of activiteiten van de kandidaat-verwerver die in conflict kunnen treden met die van de doelentiteit en mogelijke oplossingen voor het beheer van deze belangenconflicten; e) de aandeelhoudersstructuur van de kandidaat-verwerver, met vermelding van de identiteit van alle aandeelhouders die invloed van betekenis uitoefenen, en hun respectieve aandeel in het kapitaal en de stemrechten, met inbegrip van informatie over eventuele aandeelhoudersovereenkomsten; f) indien de kandidaat-verwerver, als dochter- of als moederonderneming, deel uitmaakt van een groep, een gedetailleerd organisatieschema van de volledige ondernemingsstructuur, informatie over het aandeel in het kapitaal en de stemrechten van aandeelhouders met invloed van betekenis van de entiteiten van de groep en informatie over de activiteiten die de entiteiten van de groep momenteel uitoefenen; g) indien de kandidaat-verwerver, als dochter- of als moederonderneming, deel uitmaakt van een groep, informatie over de betrekkingen tussen de financiële en niet-financiële entiteiten van de groep; h) identificatie van elke kredietinstelling, verzekerings- of herverzekeringsonderneming, instelling voor collectieve belegging en de beheerders ervan of beleggingsonderneming in de groep, en de namen van de desbetreffende toezichthoudende autoriteiten; i) wettelijke financiële overzichten, op individueel en, indien beschikbaar, op geconsolideerd en gesubconsolideerd groepsniveau, voor de laatste drie boekjaren. Indien deze financiële overzichten aan een externe audit worden onderworpen, laat de kandidaat-verwerver deze door de externe auditeur goedkeuren. De wettelijke financiële overzichten omvatten: 1. de balans; 2. de winst- en-verliesrekening of de resultatenrekening; 3. de jaarverslagen en financiële bijlagen en alle andere documenten die zijn geregistreerd bij het desbetreffende register of de desbetreffende autoriteit op het grondgebied dat voor de kandidaat-verwerver van belang is; j) wanneer beschikbaar, informatie over de kredietbeoordeling van de kandidaat-verwerver en de algemene beoordeling van de groep. Voor de toepassing van punt c) worden kredietverrichtingen, pandgevingen en garanties tot de financiële belangen geacht te behoren, terwijl familiale of nauwe betrekkingen tot de niet-financiële belangen worden geacht te behoren. Wanneer de kandidaat-verwerver een nieuw opgerichte entiteit is, verstrekt hij voor de toepassing van punt i) de bevoegde autoriteit van de doelentiteit in plaats van de wettelijke financiële overzichten de te verwachten balansen en de te verwachten winst-en-verliesrekeningen of resultatenrekeningen voor de eerste drie boekjaren, met inbegrip van de bij de planning gebruikte aannames. 2.   Wanneer de kandidaat-verwerver een rechtspersoon is die zijn statutaire hoofdzetel in een derde land heeft, verstrekt hij de bevoegde autoriteit van de doelentiteit de volgende aanvullende informatie: a) een bewijs van goede reputatie of een gelijkwaardig document van de betrokken buitenlandse bevoegde autoriteiten met betrekking tot de kandidaat-verwerver; b) een verklaring van de betrokken buitenlandse bevoegde autoriteiten dat er geen belemmeringen of beperkingen zijn voor de verstrekking van de benodigde informatie voor de uitoefening van het toezicht op de doelentiteit; c) algemene informatie over het op de kandidaat-verwerver toepasselijke regelgevingskader van het betrokken derde land. 3.   Wanneer de kandidaat-verwerver een staatsinvesteringsfonds is, verstrekt hij de bevoegde autoriteit van de doelentiteit de volgende aanvullende informatie: a) de naam van het ministerie dat of de overheidsdienst die belast is met de bepaling van het investeringsbeleid van het fonds; b) nadere gegevens over het investeringsbeleid en eventuele beperkingen op investeringen; c) de naam en functie van de natuurlijke personen die verantwoordelijk zijn voor het nemen van de investeringsbeslissingen voor het fonds, alsook nadere gegevens over gekwalificeerde deelnemingen of de in artikel 11, lid 2, bedoelde invloed die het geïdentificeerde ministerie of de geïdentificeerde overheidsdienst uitoefent op de dagelijkse werking van het fonds en de doelentiteit. Artikel 6 Informatie over de personen die het bedrijf van de doelentiteit feitelijk zullen leiden De kandidaat-verwerver verstrekt de bevoegde autoriteit van de doelentiteit de volgende informatie met betrekking tot de reputatie en de ervaring van elke persoon die het bedrijf van de doelentiteit als gevolg van de voorgenomen verwerving feitelijk zal leiden: a) persoonsgegevens, waaronder naam, geboortedatum en -plaats, adres en contactgegevens en, indien beschikbaar, het persoonlijk nationaal identificatienummer; b) de functie waarin de persoon is benoemd of zal worden benoemd; c) een gedetailleerd curriculum vitae met vermelding van relevante scholing, beroepsopleiding en beroepservaring, met inbegrip van de namen van alle organisaties waarvoor de persoon werkzaam is geweest, alsook de aard en de duur van de vervulde functies, in het bijzonder voor alle activiteiten die binnen het domein van de beoogde functie vallen, en documenten tot staving van de beroepservaring van de persoon, zoals een lijst van referentiepersonen met hun contactgegevens en aanbevelingsbrieven. Voor functies die de persoon de laatste tien jaar heeft bekleed, wordt in de beschrijving van deze activiteiten melding gemaakt van de gedelegeerde bevoegdheden, de interne besluitvormingsbevoegdheden en de werkterreinen waarvoor hij verantwoordelijk was. Indien het curriculum vitae andere relevante ervaring bevat, waaronder vertegenwoordiging in beleidsbepalende organen, wordt dit toegelicht; d) informatie over het volgende: 1. het strafregister of strafrechtelijke onderzoeken of rechtszaken, relevante civielrechtelijke en bestuursrechtelijke zaken en tuchtrechtelijke maatregelen (met inbegrip van uitsluiting als bedrijfsleider of faillissement, insolventie of soortgelijke procedures) in de vorm van een officieel attest of een ander gelijkwaardig document; 2. lopende onderzoeken, handhavingsprocedures, sancties of andere handhavingsbesluiten ten aanzien van de persoon, die door middel van een verklaring op erewoord kan worden verstrekt; 3. weigering van registratie, vergunning, lidmaatschap of licentie om handel te drijven, zaken te doen of een beroep uit te oefenen, of intrekking, herroeping of beëindiging van een dergelijke registratie, vergunning, lidmaatschap of licentie, of uitsluiting door een toezichthoudende of overheidsinstantie of een beroepsvereniging; 4. ontslag uit dienstverband of een vertrouwenspositie, vertrouwensrelatie of soortgelijke situatie; e) vermelding of een andere toezichthoudende autoriteit reeds is overgegaan tot een beoordeling van de reputatie van de persoon in de hoedanigheid van persoon die het bedrijf leidt, de identiteit van deze autoriteit en documenten met betrekking tot de uitkomst van de beoordeling; f) een beschrijving van de financiële belangen en van de niet-financiële belangen of betrekkingen van de persoon en van de nauwe verwanten van deze persoon met leden van het beleidsbepalend orgaan en belangrijke leidinggevende personen in dezelfde instelling, de moederonderneming en dochterondernemingen en de aandeelhouders; g) de minimale tijdsduur, aangeduid in jaren en maanden, die de persoon aan de uitoefening van zijn functie in de doelentiteit zal besteden; h) de lijst van uitvoerende en niet-uitvoerende bestuursfuncties die de persoon momenteel vervult. Voor de toepassing van punt f) worden kredietverrichtingen, deelnemingen, pandgevingen en garanties tot de financiële belangen geacht te behoren, terwijl familiale of nauwe betrekkingen tot de niet-financiële belangen worden geacht te behoren. Artikel 7 Informatie betreffende de voorgenomen verwerving De kandidaat-verwerver verstrekt de bevoegde autoriteit van de doelentiteit de volgende informatie met betrekking tot de voorgenomen verwerving: a) identificatie van de doelentiteit; b) nadere gegevens over de voornemens van de kandidaat-verwerver met betrekking tot de voorgenomen verwerving, waarbij onder meer wordt vermeld of het om een strategische investering of een portefeuillebelegging gaat; c) gegevens over de aandelen van de doelentiteit die de kandidaat-verwerver in zijn bezit heeft of naar verwachting in zijn bezit zal hebben, voor en na de voorgenomen verwerving, met vermelding van: 1. het aantal en het soort aandelen, en de nominale waarde van deze aandelen; 2. het percentage van het totale kapitaal van de doelentiteit vertegenwoordigd door de aandelen die de kandidaat-verwerver in zijn bezit heeft of voornemens is in zijn bezit te hebben, voor en na de voorgenomen verwerving; 3. het aandeel in de totale stemrechten van de doelentiteit vertegenwoordigd door de aandelen die de kandidaat-verwerver in zijn bezit heeft of naar verwachting in zijn bezit zal hebben, voor en na de voorgenomen verwerving, indien dit verschillend is van het aandeel in het kapitaal van de doelentiteit; 4. de marktwaarde van de aandelen van de doelentiteit, in euro en in de plaatselijke valuta, die de kandidaat-verwerver in zijn bezit heeft of voornemens is in zijn bezit te hebben, voor en na de voorgenomen verwerving; d) een beschrijving van elke handeling in afspraak met andere partijen, met inbegrip van de bijdrage van deze andere partijen aan de financiering van de voorgenomen verwerving, de wijze van participatie in de financiële overeenkomsten met betrekking tot de voorgenomen verwerving en de toekomstige organisatorische regelingen van de voorgenomen verwerving; e) de inhoud van de voorgenomen aandeelhoudersovereenkomsten met andere aandeelhouders met betrekking tot de doelentiteit; f) de voorgenomen aankoopprijs en de criteria voor de prijsbepaling en, indien er een verschil bestaat tussen de marktwaarde en de voorgenomen aankoopprijs, een toelichting waarom zulks het geval is. Artikel 8 Informatie over de nieuwe voorgenomen groepsstructuur en over de impact daarvan op het toezicht 1.   Wanneer de kandidaat-verwerver een rechtspersoon is, verstrekt hij de bevoegde autoriteit van de doelentiteit een analyse van de reikwijdte van het geconsolideerde toezicht op de groep waartoe de doelentiteit na de voorgenomen verwerving zou behoren. Deze analyse bevat informatie over de groepsentiteiten die na de voorgenomen verwerving onder de vereisten inzake geconsolideerd toezicht zouden vallen en over de niveaus binnen de groep waarop deze vereisten op geconsolideerde of gesubconsolideerde basis van toepassing zouden zijn. 2.   De kandidaat-verwerver verstrekt de bevoegde autoriteit van de doelentiteit ook een analyse van de impact van de voorgenomen verwerving op het vermogen van de doelentiteit om aan haar toezichthouder tijdige en correcte informatie te blijven verstrekken, inclusief als gevolg van nauwe banden van de kandidaat-verwerver met de doelentiteit. Artikel 9 Informatie betreffende de financiering van de voorgenomen verwerving De kandidaat-verwerver verstrekt de bevoegde autoriteit van de doelentiteit nadere uitleg over de specifieke financieringsbronnen voor de voorgenomen verwerving, met inbegrip van: a) nadere gegevens over het gebruik van particuliere financieringsbronnen en de herkomst en beschikbaarheid van de middelen, met inbegrip van relevante documenten ten bewijze ten overstaan van de bevoegde autoriteit dat bij de voorgenomen verwerving geen witwasactiviteiten worden ondernomen; b) nadere gegevens over de wijze van betaling van de voorgenomen verwerving en over het netwerk dat voor de overdracht van middelen wordt aangewend; c) nadere gegevens over de toegang tot kapitaalbronnen en financiële markten, met inbegrip van informatie over de uit te geven financiële instrumenten; d) informatie over het gebruik van geleende middelen, met inbegrip van de naam van belangrijke leningverstrekkers en informatie over de verleende faciliteiten, met inbegrip van looptijden, termijnen, pandgevingen en garanties, alsmede informatie over de inkomstenbron die zal worden gebruikt om deze leningen af te lossen, en de herkomst van de geleende middelen wanneer de leningverstrekker geen onder toezicht staande financiële instelling is; e) informatie over financiële regelingen met andere aandeelhouders van de doelentiteit; f) informatie over de activa van de kandidaat-verwerver of van de doelentiteit die zullen worden verkocht om aan de financiering van de voorgenomen verwerving bij te dragen, en over de verkoopsvoorwaarden, zoals onder meer de prijs, de taxatie, nadere gegevens over de specifieke kenmerken van de activa en informatie over het tijdstip en de wijze van verwerving van de activa. Artikel 10 Aanvullende informatie voor gekwalificeerde deelnemingen van ten hoogste 20 % Wanneer de voorgenomen verwerving ertoe zou leiden dat de kandidaat-verwerver een gekwalificeerde deelneming van ten hoogste 20 % in de doelentiteit bezit, verstrekt de kandidaat-verwerver de bevoegde autoriteit van de doelentiteit een document over de strategie met de volgende informatie: a) de periode na de voorgenomen verwerving gedurende welke de kandidaat-verwerver voornemens is zijn deelneming te behouden, en het eventuele voornemen van de kandidaat-verwerver om in de afzienbare toekomst zijn aandelenbezit te verhogen, te verlagen of te handhaven; b) een indicatie van de voornemens van de kandidaat-verwerver ten aanzien van de doelentiteit, onder meer met vermelding van het feit of hij al dan niet voornemens is enige vorm van zeggenschap over de doelentiteit uit te oefenen, en van de redenen daarvoor; c) informatie over de financiële positie van de kandidaat-verwerver en over zijn bereidheid om de doelentiteit met aanvullend eigen vermogen te ondersteunen indien zulks voor de ontwikkeling van haar activiteiten noodzakelijk is of ingeval er zich financiële moeilijkheden voordoen. Artikel 11 Aanvullende vereisten voor gekwalificeerde deelnemingen tussen 20 % en 50 % 1.   Wanneer de voorgenomen verwerving ertoe zou leiden dat de kandidaat-verwerver een gekwalificeerde deelneming tussen 20 % en 50 % in de doelentiteit bezit, verstrekt de kandidaat-verwerver de bevoegde autoriteit van de doelentiteit een document over de strategie met de volgende informatie: a) alle in artikel 10 omschreven informatie; b) nadere gegevens over de invloed die de kandidaat-verwerver in verband met de doelentiteit voornemens is uit te oefenen over de financiële positie, met inbegrip van het dividendbeleid, de strategische ontwikkeling en de middelenallocatie van de doelentiteit; c) een beschrijving van de voornemens en verwachtingen die de kandidaat-verwerver op middellange termijn ten aanzien van de doelentiteit heeft, waarbij alle in artikel 12, leden 2 en 3, genoemde elementen worden bestreken. 2.   In afwijking van lid 1 wordt de in genoemd lid bedoelde informatie eveneens door een in artikel 10 bedoelde kandidaat-verwerver aan de bevoegde autoriteit van de doelentiteit verstrekt wanneer de invloed die door de deelneming van de betrokken kandidaat-verwerver wordt uitgeoefend, op basis van een alomvattende beoordeling van de aandeelhoudersstructuur van de doelentiteit gelijkwaardig wordt bevonden met de invloed die door een deelneming tussen 20 % en 50 % wordt uitgeoefend. Artikel 12 Aanvullende vereisten voor gekwalificeerde deelnemingen van ten minste 50 % 1.   Wanneer de voorgenomen verwerving ertoe zou leiden dat de kandidaat-verwerver een gekwalificeerde deelneming van ten minste 50 % in de doelentiteit bezit of dat de doelentiteit een dochteronderneming van de kandidaat-verwerver wordt, verstrekt de kandidaat-verwerver de bevoegde autoriteit van de doelentiteit een bedrijfsplan dat het volgende omvat: een strategisch ontwikkelingsplan, ramingen voor de financiële overzichten van de doelentiteit en een toelichting van het effect van de verwerving op de corporate governance en de algemene organisatiestructuur van de doelentiteit. 2.   Het in lid 1 bedoelde strategisch ontwikkelingsplan bevat een algemene indicatie van de voornaamste doelstellingen van de voorgenomen verwerving en van de voornaamste middelen om deze doelstellingen te bereiken, waaronder: a) het algemene doel van de voorgenomen verwerving; b) de financiële middellangetermijndoelstellingen, die kunnen worden uitgedrukt in de vorm van rendement op eigen vermogen, kosten-batenverhouding, winst per aandeel of in een andere vorm naargelang van het geval; c) de mogelijke heroriëntatie van activiteiten, producten en klantendoelgroepen en de mogelijke herallocatie van fondsen of middelen die naar verwachting op de doelentiteit van invloed zullen zijn; d) algemene procedures voor de opname en integratie van de doelentiteit in de groepsstructuur van de kandidaat-verwerver, met inbegrip van een beschrijving van de belangrijkste na te streven interacties met andere ondernemingen van de groep alsmede een beschrijving van het gevoerde beleid inzake intragroepsbetrekkingen. 3.   Wanneer de kandidaat-verwerver een entiteit is waaraan in de Unie vergunning is verleend en die in de Unie onder toezicht staat, kan voor de onder d) bedoelde informatie worden volstaan met informatie over de specifieke afdelingen binnen de groepsstructuur waarop de voorgenomen verwerving van invloed is. 4.   De in lid 1 bedoelde ramingen voor de financiële overzichten van de doelentiteit op zowel individuele als geconsolideerde basis betreffen het volgende voor een referentieperiode van drie jaar: a) een opgave van de te verwachten balanspositie en van de te verwachten winst-en-verliesrekening; b) een opgave van de te verwachten prudentiële kapitaalvereisten en solvabiliteitsratio; c) informatie over het niveau van risicoblootstelling, met inbegrip van krediet-, markt- en operationele risico's en andere relevante risico's; d) een opgave van de te verwachten intragroepstransacties. 5.   Het effect van de verwerving op de corporate governance en op de algemene organisatiestructuur van de doelentiteit, zoals bedoeld in lid 1, omvat het effect op: a) de samenstelling en taken van het bestuurlijk, beleidsbepalend of toezichthoudend orgaan en van de voornaamste comités die door een dergelijk besluitvormingsorgaan zijn opgericht, zoals het directie-, risico-, audit- en beloningscomité, met inbegrip van informatie over de personen die zullen worden benoemd om het bedrijf te leiden; b) bestuurs- en boekhoudprocedures en interne controles, waaronder veranderingen in procedures en systemen met betrekking tot boekhouding, interne audit, naleving, bestrijding van witwasactiviteiten en risicobeheer, en de benoemingen in de sleutelfuncties van interne auditeur, compliance officer en risicobeheerder; c) de algemene IT-systemen en -organisatie, met inbegrip van veranderingen betreffende het beleid inzake IT-outsourcing, de data flowchart, de binnenshuis bestaande en extern aangeleverde software en de belangrijkste gegevens- en systeembeveiligingsprocedures en -instrumenten, zoals back-up, continuïteitsplannen en audittrajecten; d) het beleid inzake outsourcing, waaronder informatie over de betrokken gebieden, de selectie van de dienstenaanbieders en de respectieve rechten en verplichtingen van de partijen bij het outsourcingcontract, zoals auditregelingen en de kwaliteit van dienstverlening die van de aanbieder wordt verwacht; e) alle andere relevante inlichtingen met betrekking tot het effect van de verwerving op de corporate governance en op de algemene organisatiestructuur van de doelentiteit, met inbegrip van alle wijzigingen met betrekking tot de stemrechten van de aandeelhouders. Artikel 13 Beperkte informatievereisten 1.   In afwijking van artikel 2 verstrekt de kandidaat-verwerver, wanneer deze een entiteit is waaraan in de Unie vergunning is verleend en die in de Unie onder toezicht staat, en wanneer de doelentiteit aan de criteria van lid 2 voldoet, aan de bevoegde autoriteit van de doelentiteit de volgende gegevens: a) wanneer de kandidaat-verwerver een natuurlijke persoon is: 1. de in artikel 3, lid 1, beschreven informatie; 2. de in artikel 4, onder c) tot en met g), beschreven informatie; 3. de in de artikelen 6, 7 en 9 beschreven informatie; 4. de in artikel 8, lid 1, beschreven informatie; 5. ingeval de voorgenomen verwerving ertoe zou leiden dat de kandidaat-verwerver een gekwalificeerde deelneming van ten hoogste 20 % in de doelentiteit bezit, een document over de strategie als bedoeld in artikel 10; 6. ingeval de voorgenomen verwerving ertoe zou leiden dat de kandidaat-verwerver een gekwalificeerde deelneming tussen 20 % en 50 % in de doelentiteit bezit, een document over de strategie als bedoeld in artikel 11; b) wanneer de kandidaat-verwerver een rechtspersoon is: 1. de in artikel 3, lid 2, beschreven informatie; 2. de in artikel 5, lid 1, onder c) tot en met j), beschreven informatie en, indien van toepassing, de in artikel 5, lid 3, beschreven informatie; 3. de in de artikelen 6, 7 en 9 beschreven informatie; 4. de in artikel 8, lid 1, beschreven informatie; 5. ingeval de voorgenomen verwerving ertoe zou leiden dat de kandidaat-verwerver een gekwalificeerde deelneming van ten hoogste 20 % in de doelentiteit bezit, een document over de strategie als bedoeld in artikel 10; 6. ingeval de voorgenomen verwerving ertoe zou leiden dat de kandidaat-verwerver een gekwalificeerde deelneming tussen 20 % en 50 % in de doelentiteit bezit, een document over de strategie als bedoeld in artikel 11; c) wanneer de kandidaat-verwerver een trust is: 1. de in artikel 3, lid 3, beschreven informatie; 2. indien van toepassing, de in artikel 5, lid 3, beschreven informatie; 3. de in de artikelen 6, 7 en 9 beschreven informatie; 4. de in artikel 8, lid 1, beschreven informatie; 5. ingeval de voorgenomen verwerving ertoe zou leiden dat de kandidaat-verwerver een gekwalificeerde deelneming van ten hoogste 20 % in de doelentiteit bezit, een document over de strategie als bedoeld in artikel 10; 6. ingeval de voorgenomen verwerving ertoe zou leiden dat de kandidaat-verwerver een gekwalificeerde deelneming tussen 20 % en 50 % in de doelentiteit bezit, een document over de strategie als bedoeld in artikel 11. 2.   De in lid 1 bedoelde doelentiteit voldoet aan de volgende criteria: a) zij bezit geen activa van haar cliënten; b) zij beschikt niet over een vergunning voor de beleggingsdiensten en -activiteiten „het handelen voor eigen rekening” of „het overnemen van financiële instrumenten en/of plaatsen van financiële instrumenten met plaatsingsgarantie” als bedoeld in deel A, punten 3 en 6, van bijlage I bij Richtlijn 2004/39/EG; c) wanneer zij over een vergunning voor de beleggingsdienst „vermogensbeheer” als bedoeld in deel A, punt 4, van bijlage I bij Richtlijn 2004/39/EG beschikt, bedragen de door de onderneming beheerde activa minder dan 500 miljoen EUR. 3.   Wanneer de in lid 1 bedoelde kandidaat-verwerver binnen de voorgaande twee jaar door de bevoegde autoriteit van de doelentiteit met betrekking tot de in de artikelen 4 en 5 bedoelde informatie is beoordeeld, verstrekt de betrokken kandidaat-verwerver alleen de informatieonderdelen die sinds de voorgaande beoordeling zijn veranderd. Wanneer de kandidaat-verwerver in overeenstemming met de eerste alinea alleen de informatieonderdelen verstrekt die sinds de voorgaande beoordeling zijn veranderd, ondertekent de kandidaat-verwerver een verklaring met de mededeling aan de bevoegde autoriteit van de doelentiteit dat het niet noodzakelijk is de overige informatie te actualiseren. Artikel 14 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 juli 2017. Voor de Commissie De voorzitter Jean-Claude JUNCKER ( 1 ) PB L 145 van 30.4.2004, blz. 1 . ( 2 ) PB L 173 van 12.6.2014, blz. 349 . ( 3 ) Richtlijn 95/46/EG van het Europees Parlement en de Raad van 24 oktober 1995 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens ( PB L 281 van 23.11.1995, blz. 31 ). ( 4 ) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( PB L 8 van 12.1.2001, blz. 1 ). ( 5 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ).",
  "source": "EUR LEX"
}