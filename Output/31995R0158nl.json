{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995R0158:NL:HTML\">",
  "content": "EUR-Lex - 31995R0158 - NL Avis juridique important | 31995R0158 Verordening (EG) nr. 158/95 van de Commissie van 31 januari 1995 houdende overgangsmaatregelen in verband met de afschaffing van de correctiefactor die wordt toegepast op de in de landbouwsector gebruikte omrekeningskoersen Publicatieblad Nr. L 024 van 01/02/1995 blz. 0004 - 0005 VERORDENING (EG) Nr. 158/95 VAN DE COMMISSIE van 31 januari 1995 houdende overgangsmaatregelen in verband met de afschaffing van de correctiefactor die wordt toegepast op de in de landbouwsector gebruikte omrekeningskoersen DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 3813/92 van de Raad van 28 december 1992 betreffende de rekeneenheid en de omrekeningskoersen die in het kader van het gemeenschappelijk landbouwbeleid moeten worden toegepast (1), laatstelijk gewijzigd bij Verordening (EG) nr. 150/95 (2), en met name op artikel 13, lid 1, en artikel 12, Overwegende dat de wijzigingen van de landbouwomrekeningskoersen die op 1 februari 1995 op grond van artikel 3 van Verordening (EEG) nr. 3813/92 plaatsvinden, voor het merendeel worden gecompenseerd door wijzigingen van prijzen of bedragen in ecu; dat het, ter vereenvoudiging van de toepassing van die wijzigingen, aanbeveling verdient de aanpassingen als bedoeld in artikel 15, lid 1, van Verordening (EEG) nr. 1068/93 van de Commissie van 30 april 1993 houdende nadere voorschriften voor de vaststelling en de toepassing van de omrekeningskoersen in de landbouwsector (3), laatstelijk gewijzigd bij Verordening (EG) nr. 157/95 (4), niet toe te passen voor landbouwomrekeningskoersen die in de laatste referentieperiode van de maand januari 1995 vooraf zijn vastgesteld; Overwegende dat er landbouwomrekeningskoersen zijn waarvoor de mogelijkheid bestaat dat vóór 1 februari 1995 vooraf vastgestelde koersen na die datum van toepassing zijn; dat op grond van artikel 15, lid 2, van Verordening (EEG) nr. 1068/93 deze vooraf vastgestelde landbouwomrekeningskoersen met name moeten worden vergeleken met grenswaarden die worden bepaald op basis van de op of na 1 februari 1995 vastgestelde landbouwomrekeningskoersen; dat krachtens artikel 3 van Verordening (EEG) nr. 3813/92 de op of na 1 februari 1995 vastgestelde landbouwomrekeningskoersen niet langer worden vermenigvuldigd met de eerder geldende correctiefctor 1,207509; dat deze correctiefactor echter wel dient te worden toegepast op de grenswaarden voor aanpassing voor landbouwomrekeningskoersen die vóór 1 februari 1995 vooraf zijn vastgesteld; Overwegende dat administratieve complicaties die zich in sommige Lid-Staten bij het gebruik van de prijsniveaus van 1 februari 1995 kunnen voordoen, dienen te worden voorkomen; Overwegende dat in Verordening (EEG) nr. 1766/92 van de Raad van 30 juni 1992 houdende een gemeenschappelijke ordening der markten in de sector granen (5), laatstelijk gewijzigd bij Verordening (EG) nr. 1866/94 (6), en in Verordening (EEG) nr. 1418/76 van de Raad van 21 juni 1976 houdende een gemeenschappelijke ordening van de rijstmarkt (7), laatstelijk gewijzigd bij Verordening (EG) nr. 1869/94 (8), is bepaald dat de vooraf vastgestelde heffingen en restituties worden aangepast bij de indiening van de aanvraag, enerzijds, en bij de in- of uitvoer, anderzijds; dat het door een krachtens Verordening (EEG) nr. 3813/92 vastgestelde aanpassing van de landbouwomrekeningskoersen gecompenseerde deel van de verhoging in ecu die de drempelprijzen per 1 februari 1995 ondergaan, niet in aanmerking behoort te worden genomen; Overwegende dat in artikel 5 van Verordening (EEG) nr. 2169/81 van de Raad van 27 juli 1981 tot vaststelling van de algemene voorschriften van de steunregeling voor katoen (9), laatstelijk gewijzigd bij Verordening (EEG) nr. 1554/93 (10), is bepaald dat het steunbedrag het bedrag is dat geldt op de dag waarop de steunaanvraag wordt ingediend; dat krachtens artikel 15 van Verordening (EEG) nr. 1201/89 van de Commissie van 3 mei 1989 houdende uitvoeringsbepalingen van de steunregeling voor katoen (11), laatstelijk gewijzigd bij Verordening (EEG) nr. 2046/93 (12), het ontstaansfeit voor de landbouwomrekeningskoers voor de steun wordt gevormd door de indiening van het verzoek om het produkt onder controle te plaatsen, die kan plaatsvinden vóór de indiening van de steunaanvraag; dat in geval van toepassing van een landbouwomrekeningskoers waarop de correctiefactor 1,207509 is toegepast, het na 1 februari 1995 in ecu vastgestelde steunbedrag moet worden verminderd met het effect van die correctiefactor; Overwegende dat het bepaalde in deze verordening tegelijk met de bij Verordening (EG) nr. 150/95 in Verordening (EEG) nr. 3813/92 aangebrachte wijzigingen van toepassing moet worden; Overwegende dat de in deze verordening vervatte maatregelen in overeenstemming zijn met het advies van de betrokken comités van beheer, HEEFT DE VOLGENDE VERORDENING VASTGESTELD: Artikel 1 Het bepaalde in artikel 15, lid 1, van Verordening (EEG) nr. 1068/93 is niet van toepassing voor alle wijzigingen van de landbouwomrekeningskoersen op 1 februari 1995. Artikel 2 1. Op de koersen van de ecu die overeenkomstig artikel 15, lid 2, van Verordening (EEG) nr. 1068/93 op of na 1 februari 1995 in de plaats komen van de vóór deze datum vooraf vastgestelde landbouwomrekeningskoersen, wordt de correctiefactor 1,207509 toegepast. 2. De Commissie stelt de in lid 1 bedoelde koersen vast op basis van de van 1 februari tot en met 30 april 1995 vastgestelde landbouwomrekeningskoersen. Artikel 3 In afwijking van artikel 18, lid 1, van Verordening (EEG) nr. 1068/93 geldt dat, wanneer de landbouwomrekeningskoers die van toepassing is voor een prijs die of een bedrag dat vóór 1 februari 1995 is vastgesteld, gelijk is aan de op 31 januari 1995 geldende landbouwomrekeningskoers, gedeeld door de correctiefactor 1,207509, die prijs of dat bedrag door de Lid-Staten kan worden toegekend zonder overeenkomstig artikel 13, lid 2, van Verordening (EEG) nr. 3813/92 te zijn aangepast en na met de op 31 januari 1995 geldende landbouwomrekeningskoers in nationale valuta te zijn omgerekend. Dit artikel is van toepassing tot: - 1 januari 1996 voor de bedragen waarvoor geen verkoopseizoen geldt, - het begin van het verkoopseizoen 1996 indien dit verkoopseizoen in januari 1996 begint, - het begin van het verkoopseizoen 1995/1996 in de overige gevallen. Artikel 4 Voor de aanpassingen van de in de artikelen 12 en 13 van Verordening (EEG) nr. 1766/92 en de artikelen 13 en 17 van Verordening (EEG) nr. 1418/76 bedoelde heffingen en restituties die vóór 1 februari vooraf zijn vastgesteld en die voor in- of uitvoer op of na deze datum worden gebruikt, wordt het met de toepassing van de correctiefactor 1,207509 verband houdende deel van de verhoging van de drempelprijs niet in aanmerking genomen. Artikel 5 Indien op of na 1 februari 1995 een steunaanvraag voor katoen wordt ingediend voor een hoeveelheid waarvoor het verzoek om het produkt onder controle te plaatsen vóór deze datum is ingediend, is het steunbedrag het bedrag dat geldt op de dag waarop de steunaanvraag wordt ingediend, gedeeld door 1,207509. Artikel 6 Deze verordening treedt in werking op 1 februari 1995. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 31 januari 1995. Voor de Commissie Franz FISCHLER Lid van de Commissie (1) PB nr. L 387 van 31. 12. 1992, blz. 1. (2) PB nr. L 22 van 31. 1. 1995, blz. 1. (3) PB nr. L 108 van 1. 5. 1993, blz. 106. (4) Zie bladzijde 1 van dit Publikatieblad. (5) PB nr. L 181 van 1. 7. 1992, blz. 21. (6) PB nr. L 197 van 30. 7. 1994, blz. 1. (7) PB nr. L 166 van 25. 6. 1976, blz. 1. (8) PB nr. L 197 van 30. 7. 1994, blz. 7. (9) PB nr. L 211 van 31. 7. 1981, blz. 2. (10) PB nr. L 154 van 25. 6. 1993, blz. 23. (11) PB nr. L 123 van 4. 5. 1989, blz. 23. (12) PB nr. L 185 van 28. 7. 1993, blz. 19.",
  "source": "EUR LEX"
}