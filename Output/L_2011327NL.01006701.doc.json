{
  "url": "http://www.w3.org/1999/xhtml\">",
  "content": "L_2011327NL.01006701.xml 9.12.2011 NL Publicatieblad van de Europese Unie L 327/67 UITVOERINGSBESLUIT VAN DE COMMISSIE van 7 december 2011 betreffende de erkenning van Kaapverdië overeenkomstig Richtlijn 2008/106/EG van het Europees Parlement en de Raad wat betreft de opleiding en diplomering van zeevarenden (Kennisgeving geschied onder nummer C(2011) 8998) (Voor de EER relevante tekst) (2011/821/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2008/106/EG van het Europees Parlement en de Raad van 19 november 2008 inzake het minimumopleidingsniveau van zeevarenden ( 1 ) , en met name artikel 19, lid 3, eerste alinea, Gezien het verzoek van Cyprus van 13 mei 2005, Overwegende hetgeen volgt: (1) Op grond van Richtlijn 2008/106/EG kunnen lidstaten besluiten door derde landen afgegeven passende vaarbevoegdheidsbewijzen te erkennen wanneer de betrokken landen door de Commissie zijn erkend. De betrokken derde landen dienen te voldoen aan alle vereisten van het Verdrag van de Internationale Maritieme Organisatie (IMO) betreffende de normen voor zeevarenden inzake opleiding, diplomering en wachtdienst van 1978 (het STCW-verdrag) ( 2 ) , als herzien in 1995. (2) Bij brieven van 13 mei 2005 en 1 december 2005, heeft Cyprus gevraagd Kaapverdië te erkennen. Ingevolgde deze verzoeken heeft de Commissie de opleidings- en diplomeringssystemen voor zeevarenden in Kaapverdië onderzocht om na te gaan of dit land voldoet aan de vereisten van het STCW-verdrag en of gepaste maatregelen zijn getroffen om fraude met bewijzen te voorkomen. Deze beoordeling is gebaseerd op de resultaten van een inspectie door deskundigen van het Europees Agentschap voor maritieme veiligheid in juni 2006. Tijdens die inspectie zijn een aantal tekortkomingen van de opleidings- en diplomeringssystemen aan het licht gekomen. (3) De Commissie heeft de lidstaten een verslag bezorgd met de reulstaten van haar beoordeling. (4) Bij brieven van 2 februari 2009, 8 december 2009 en 17 september 2010 heeft de Commissie Kaapverdië gevraagd aan te tonen dat de geconstateerde tekortkomingen waren weggewerkt. (5) Bij brieven van 23 april 2009, 19 januari 2010, 4 december 2010, 25 februari 2011, 10 maart 2011 en 25 mei 2011, heeft Kaapverdië de gevraagde informatie en het bewijsmateriaal verstrekt betreffende de tenuitvoerlegging van gepaste en voldoende corrigerende maatregelen om het meerendeel van de tijdens de beoordeling geconstateerde tekortkomingen weg te werken. (6) De resterende terkortkomingen hebben enerzijds betrekking op het onbreken van bepaald opleidingsmateriaal in het belangrijkste maritieme onderwijs- en opleidingsinstituut van Kaapverdië en anderzijds het tekort aan bepaalde cursusinhoud met betrekking tot sectie A-III/2 van de STCW-code. Kaapverdië werd daarom verzocht hieromtrent verdere corrigerende maatregelen te nemen. Deze tekortkomingen rechtvaardigen echter niet dat het algemene niveau van naleving van de voorschriften van het STCW-verdrag inzake de opleiding en diplomering van zeevarenden door Kaapverdië in twijfel wordt getrokken. (7) Het resultaat van de beoordeling van de naleving en de evaluatie van de door de autoriteiten van Kaapverdië verstrekte informatie tonen aan dat Kaapverdië alle desbetreffende eisen van het STCW-verdrag naleeft en passende maatregelen heeft getroffen om fraude met bewijzen te verhinderen. (8) De in dit uitvoeringsbesluit vervatte maatregelen zijn in overeenstemming met het advies van het Comité maritieme veiligheid en voorkoming van verontreiniging door schepen, HEEFT HET VOLGENDE BESLUIT VASTGESTELD: Artikel 1 Voor de toepassing van artikel 19 van Richtlijn 2008/106/EG wordt Kaapverdië erkend wat betreft de opleiding en diplomering van zeevarenden. Artikel 2 Dit besluit is gericht tot de lidstaten. Gedaan te Brussel, 7 december 2011. Voor de Commissie Siim KALLAS Vicevoorzitter ( 1 ) PB L 323 van 3.12.2008, blz. 33 . ( 2 ) Aangenomen door de Internationale Maritieme Organisatie (IMO).",
  "source": "EUR LEX"
}