{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0486:NL:HTML\">",
  "content": "EUR-Lex - 31995D0486 - NL Avis juridique important | 31995D0486 95/486/EG: Beschikking van de Commissie van 30 november 1994 inzake de steun en de verplichte bijdragen ter bevordering van de afzet van produkten van de pluimveehouderij en van de sector kleinvee in België (Slechts de tekst in de Nederlandse en in de Franse taal is authentiek) Publicatieblad Nr. L 277 van 21/11/1995 blz. 0010 - 0016 BESCHIKKING VAN DE COMMISSIE van 30 november 1994 inzake de steun en de verplichte  bijdragen ter bevordering van de afzet van produkten van de pluimveehouderij en van de sector  kleinvee in België (Slechts de tekst in de Nederlandse en in de Franse taal is authentiek)  (95/486/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 93, lid 2,  eerste alinea, Gelet op Verordening (EEG) nr. 2771/75 van de Raad van 29 oktober 1975 houdende een  gemeenschappelijke ordening der markten in de sector eieren  (1), laatstelijk gewijzigd bij  Verordening (EEG) nr. 1574/93  (2), en met name op artikel 19, Gelet op Verordening (EEG) nr. 2777/75 van de Raad van 29 oktober 1975 houdende een  gemeenschappelijke ordening der markten in de sector slachtpluimvee  (3), laatstelijk gewijzigd bij  Verordening (EEG) nr. 1574/93, en met name op artikel 19, Gelet op Verordening (EEG) nr. 827/68 van de Raad van 28 juni 1968 houdende een gemeenschappelijke  ordening der markten voor bepaalde in bijlage II van het Verdrag vermelde produkten  (4),  laatstelijk gewijzigd bij Verordening (EG) nr. 794/94 van de Commissie  (5), en met name op artikel  5, Na de belanghebbenden overeenkomstig artikel 93, lid 2, van het Verdrag te hebben aangemaand hun  opmerkingen te maken  (6), Overwegende hetgeen volgt: I 1.  Bij schrijven van 6 juli 1989, geregistreerd op 11 juli 1989, heeft de Permanente  Vertegenwoordiging van België bij de Europese Gemeenschappen de Commissie overeenkomstig artikel  93, lid 3, van het Verdrag het ontwerp gemeld van een Koninklijk Besluit betreffende de verplichte  bijdragen bestemd voor de bevordering van de afzet van de produkten van de consultatieve afdeling  \"Pluimvee, eieren en kleinvee\", opgericht in de schoot van de Nationale Dienst voor de afzet van  land- en tuinbouwprodukten. België heeft de Commissie bij brief van 15 september 1989, geregistreerd op 20 september 1989,  aanvullende inlichtingen verschaft. Het ontwerp van Koninklijk Besluit is op 31 juli 1989 goedgekeurd en het Koninklijk Besluit is op  24 augustus 1989 in het Belgisch Staatsblad bekendgemaakt. Het verlengt de geldigheidsduur van de  financieringsregeling voor de pluimveehouderij en voor de sector kleinvee tot en met 31 december  1990. 2.  Bij het betrokken ontwerp van Koninklijk Besluit wordt het Koninklijk Besluit van 28 februari  1985 betreffende de verplichte bijdragen bestemd voor de bevordering van de afzet van de produkten  van de consultatieve afdelingen \"Pluimvee, eieren en kleinvee\" en \"Groenten en fruit\", opgericht in  de schoot van de Nationale Dienst voor de afzet van land- en tuinbouwprodukten, ingetrokken. Het Koninklijk Besluit van 28 februari 1985 is door de Commissie onderzocht (steunmaatregel nr.  C7/87 (ex NN 54/86) en vormde op 30 november 1988 het voorwerp van een afwijzende beschikking  (Beschikking 89/216/EEG)  (1). In artikel 1 van die beschikking stelde de Commissie met name dat de  betrokken steunmaatregelen vanwege de wijze waarop zij werden gefinancierd, onverenigbaar waren met  de gemeenschappelijke markt. De betrokken steunmaatregelen werden voor een deel gefinancierd uit de opbrengst van bij uitvoer  geheven verplichte bijdragen, die door de Commissie zijn aangemerkt als met artikel 12 van het  Verdrag onverenigbare heffingen van gelijke werking als douanerechten bij uitvoer. België heeft  (bij Koninklijk Besluit van 8 maart 1989) de gewraakte bepalingen gewijzigd door bovenbedoelde  bijdrage af te schaffen. De Commissie heeft België op 25 april 1989 een brief gezonden om dit dossier te seponeren. 3.  Bij brief nr. SG(89)D/15032 van 30 november 1989 heeft de Commissie de procedure van artikel  93, lid 2, van het Verdrag ingeleid tegen de steunmaatregelen (zie onderdeel II, punt 2) waarvan de  geldigheidsduur bij het Koninklijk Besluit van 31 juli 1989 is verlengd, omdat deze  steunmaatregelen worden gefinancierd met verplichte bijdragen die bij de slacht worden geheven op  uit de andere Lid-Staten ingevoerde dieren en die ook worden opgelegd aan de importeurs wier  beroepsactiviteit uitsluitend invoer betreft en die uitsluitend uit de andere Lid-Staten  mengvoeders invoeren (procedure nr. C 49/89). Via een mededeling in het Publikatieblad van de Europese Gemeenschappen (2) heeft de Commissie de  overige Lid-Staten en andere belanghebbenden van haar voornoemd besluit in kennis gesteld en hen  aangemaand hun opmerkingen te maken. 4.  A.  Bij brief van 24 mei 1991 heeft België een ontwerp van Koninklijk Besluit tot wijziging van  het voornoemde Koninklijk Besluit van 31 juli 1989 gemeld. Het besluit is op 5 augustus 1991  goedgekeurd en is op 21 september 1991 in het Belgisch Staatsblad bekendgemaakt. Bij dit Koninklijk Besluit is de bestaande regeling verruimd tot de produkten van de konijnensector  en is de geldigheidsduur van het aldus gewijzigde koninklijk Besluit van 31 juli 1989 tot en met 31  december 1991 verlengd. B.  België heeft voorts bij brief van 19 februari 1992 kennis gegeven van een ontwerp van  Koninklijk Besluit tot wijziging van het voornoemde Koninklijk Besluit van 31 juli 1989. Dit  besluit is op 4 mei 1992 goedgekeurd en op 21 mei 1992 in het Belgisch Staatsblad bekendgemaakt. Bij dit Koninklijk Besluit is de werkingssfeer van de bestaande regeling tot leghennen en  mestkippen (\"braadkippen\") verruimd en de geldigheidsduur van de regeling voor onbepaalde tijd  verlengd. 5.  Inzake de twee in punt 4, onder A en B, vermelde maatregelen heeft de Commissie bij brieven van  31 juli 1991 (procedure nr. C 39/91), respectievelijk 28 mei 1992 (procedure nr. C 10/92) België in  kennis gesteld van haar besluiten om de procedure van artikel 93, lid 2, van het Verdrag die op 3  november 1989 was ingeleid tegen de betrokken steunmaatregelen die in een eerste fase tot en met 31  december 1991 en later voor onbepaalde tijd waren verlengd, te verruimen, nog steeds vanwege het  feit dat zij worden gefinancierd met de opbrengst van verplichte bijdragen die bij de slacht worden  geheven op uit de andere Lid-Staten geïmporteerde dieren en die ook worden opgelegd aan importeurs  wier beroepsactiviteit uitsluitend invoer betreft en die uitsluitend uit de andere Lid-Staten  mengvoeders importeren. Door middel van twee andere mededelingen in het Publikatieblad van de Europese Gemeenschappen (3)  heeft de Commissie de overige Lid-Staten en andere belanghebbenden van haar vorenbedoelde besluiten  in kennis gesteld en hen aangemaand hun opmerkingen te maken. II 1.  In het hierna volgende wordt de steunregeling beschreven die is ingesteld bij het  Koninklijk Besluit van 31 juli 1989, gewijzigd bij de Koninklijke Besluiten van 5 augustus 1991 en  van 4 mei 1992, die in ontwerpvorm aan de Commissie waren gemeld. De steun 2.  De steun heeft ten doel de afzet van de betrokken produkten te bevorderen (reclame,  tentoonstellingen, jaarbeurzen, marktverkenning, deelneming aan internationale congressen). De verplichte bijdragen 3.  Deze steunregeling, die wordt gefinancierd met de opbrengst van de verplichte bijdragen ten  behoeve van de constitutieve afdeling \"Pluimvee, eieren en kleinvee\" van de Nationale Dienst voor  de afzet van land- en tuinbouwprodukten (NDALTP), overeenkomstig het Koninklijk Besluit van 31 juli  1989, gewijzigd bij de vorengenoemde Koninklijke Besluiten, biedt het volgende beeld: Produkten waarvoor bijdragen moeten worden betaald -  Eieren: eieren van hoenderachtigen, duifachtigen en zwemvogels, in de schaal en geschikt voor consumptie in  ongewijzigde staat of voor gebruik door de levensmiddelenindustrie. -  Eiprodukten: eieren uit de schaal, eigeel en ovoalbumine. -  Pluimvee: als huisdier gehouden hoenderachtigen, duifachtigen en zwemvogels. -  Vlees: alle karkassen en delen van pluimvee en konijnen die geschikt zijn voor menselijke consumptie. -  Konijnevlees: al het verse, gekoelde, bevroren of diepgevroren vlees van konijnen. -  Konijn: elk tam konijn, ongeacht zijn leeftijd of geslacht. -  Mengvoeders. Bijdrageplichtigen -  De door het Ministerie van Volksgezondheid erkende pluimveeslachterijen. -  De eierpakstations. -  De groothandelaars in eieren. -  De gespecialiseerde producenten van eiprodukten. -  De bedrijven die in het kader van een nevenactiviteit eiprodukten vervaardigen. -  De houders van leghennen (hennen voor de eiproduktie). -  De houders van mestkippen (behalve eendagskuikens). -  De broederijen. -  De door het Ministerie van Landbouw erkende vermeerderingsbedrijven. -  Degenen die in het bezit zijn van een door het Ministerie van Landbouw afgegeven erkenning voor  de invoer of de fabricage van mengvoeders. -  Degenen die konijnen slachten of laten slachten. -  Degenen die geslachte konijnen invoeren uit derde landen. Hoogte van de bijdrage -  Pluimveeslachterijen: -  3  000 Bfr. voor bedrijven die minder dan 100  000 dieren per jaar slachten; -  100  000 Bfr. voor bedrijven die meer dan 2  000  000 dieren per jaar slachten; -  0,05 Brf. per geslacht dier voor bedrijven die 100  000 tot 2  000  000 dieren per jaar  slachten. -  Eierpakstations: -  6  000 Bfr. voor stations met een technische sorteercapaciteit van maximaal 5  000 eieren per  uur; -  8  000 Bfr. voor stations met een technische sorteercapaciteit van meer dan 5  000 en ten  hoogste 15  000 eieren per uur; -  10  000 Bfr. voor stations met een technische sorteercapaciteit van meer dan 15  000 eieren per  uur. -  Groothandelaars in eieren: -  3  000 Bfr. per jaar. -  Bedrijven die in het kader van een nevenactiviteit eiprodukten vervaardigen: -  1  500 Bfr. per jaar. -  Gespecialiseerde producenten van eiprodukten: -  12  000 Bfr. per jaar. -  Bedrijven met een reële pasteurisatiecapaciteit van ten minste 3 ton per uur: -  30  000 Bfr. per jaar. -  Houders van leghennen, al dan niet reeds legrijp, afgedankte leghennen inbegrepen: -  1  000 Bfr. per jaar voor bedrijven met een capaciteit van 5  000 tot 14  999 dieren; -  2  000 Bfr. per jaar voor bedrijven met een capaciteit van 15  000 tot 29  999 dieren; -  4  000 Bfr. per jaar voor bedrijven met een capaciteit van 30  000 dieren of meer. -  Houders van mestkippen (met uitzondering van eendagskuikens): -  1  500 Bfr. per jaar voor bedrijven met een capaciteit van 10  000 tot 24  999 dieren; -  3  000 Bfr. per jaar voor bedrijven met een capaciteit van 25  000 dieren of meer. -  Broederijen: De jaarlijkse bijdragen belopen: -  20  000 Bfr. voor bedrijven met een capaciteit van meer dan 2  000  000 eieren; -  15  000 Bfr. voor bedrijven met een capaciteit van meer dan 1  000  000, doch niet meer dan 2   000  000 eieren; -  12  000 Bfr. voor bedrijven met een capaciteit van meer dan 750  000, doch niet meer dan 1  000   000 eieren; -  9  500 Bfr. voor bedrijven met een capaciteit van meer dan 500  000, doch niet meer dan 750  000  eieren; -  7  500 Bfr. voor bedrijven met een capaciteit van meer dan 300  000, doch niet meer dan 500  000  eieren; -  5  500 Bfr. voor bedrijven met een capaciteit van meer dan 200  000, doch niet meer dan 300  000  eieren; -  4  000 Bfr. voor bedrijven met een capaciteit van meer dan 100  000, doch niet meer dan 200  000  eieren; -  2  500 Bfr. voor bedrijven met een capaciteit van 1  000, doch niet meer dan 100  000 eieren. -  Vermeerderingsbedrijven: -  1 Bfr. per op het bedrijf gehouden moederdier. -  Degenen die in het bezit zijn van een erkenning voor de invoer of de fabricage van mengvoeder: -  1  700 Bfr. per jaar. -  Degenen die konijnen slachten of laten slachten: -  De bijdrage bedraagt 1,25 Bfr. per geslacht konijn. Van deze bijdrage: -  wordt 0,15 Bfr. per kilogram konijnevlees in rekening gebracht aan de konijnenleveranciers, met  uitzondering van importeurs van levende konijnen uit een Lid-Staat; -  wordt 0,50 Bfr. per kilogram konijnevlees aangerekend aan de koper van de geslachte konijnen,  behalve voor produkten die niet voor consumptie worden aangeboden of niet voor menselijke  consumptie geschikt zijn. De betrokken bijdrageplichtigen brengen 0,50 Bfr. per kilogram niet voor consumptie aangeboden of  niet voor menselijke consumptie geschikt produkt in mindering op de door hen verschuldigde  bijdrage. -  Openbare en particuliere slachthuizen betalen de vorenbedoelde bijdrage, met een minimum van 6   000 Bfr. per jaar. -  Importeurs van geslachte konijnen uit derde landen: -  1 Bfr. per kilogram ingevoerd konijnevlees. III 1.  In het kader van de drie voormelde procedures heeft de Commissie België aangemaand haar  opmerkingen mede te delen. Die opmerkingen zijn de Commissie toegezonden bij brieven van,  respectievelijk, 11 januari 1990, 26 september 1991 en 11 juni 1992 (zie de onderstaande punten 2  tot en met 6). Via mededelingen in het Publikatieblad van de Europese Gemeenschappen (zie onderdeel I, punten 3 en  5) heeft de Commissie de overige Lid-Staten en andere belanghebbenden van haar vorenbedoelde  besluiten in kennis gesteld en hen aangemaand eventuele opmerkingen mede te delen. 2.  België stelt in de eerste plaats dat de bepalingen waartegen de Commissie de procedure van  artikel 93, lid 2, van het Verdrag heeft ingeleid, reeds waren opgenomen in het Koninklijk Besluit  van 28 februari 1985 waarover op 30 november 1988 een afwijzende beschikking is gegeven  (steunmaatregel nr. C 7/87 - ex nr. NN 54/86). In het kader van deze procedure had de Commissie  deze steunmaatregelen uitsluitend afgewezen omdat zij werden gefinancierd door middel van met  artikel 12 van het Verdrag strijdige, bij de uitvoer geheven verplichte bijdragen, maar zij had  zich niet verzet tegen de financiering met andere heffingen op uit de andere Lid-Staten ingevoerde  produkten. 3.  Wat de slachtbijdrage betreft, stelt België dat importeurs die een levend dier aan een Belgisch  bedrijf verkopen, niet bijdrageplichtig zijn. De conclusie dat de heffing van de bijdrage wordt  doorgeschoven naar een stadium dat noodzakelijkerwijze op de invoer volgt, lijkt dan ook  overdreven. 4.  Volgens België worden de bijdragen bij de slacht geheven zonder enig onderscheid naar oorsprong  van het dier, overeenkomstig artikel 95 van het Verdrag en in overeenstemming met de rechtspraak  van het Hof van Justitie van de Europese Gemeenschappen. In een arrest van 31 mei 1979 in zaak  132/78 (Denkavit)  (1) heeft het Hof gesteld dat heffingen op ingevoerde produkten slechts als  binnenlandse belastingen kunnen worden beschouwd, en derhalve aan het verbod op de toepassing van  heffingen van gelijke werking als douanerechten kunnen ontsnappen, wanneer op binnenlandse  produkten en identieke geïmporteerde produkten dezelfde belasting wordt geheven, in hetzelfde  stadium van de afzet, en wanneer het ontstaansfeit voor de heffing voor ingevoerde produkten  hetzelfde is als voor binnenlandse produkten. De slachtbijdrage op zowel produkten van eigen bodem  als ingevoerde produkten zou volledig aan deze voorwaarden beantwoorden. 5.  Bovendien stelt België dat dit geval niet kan worden vergeleken met de situatie waarvan sprake  is in het door de Commissie vermelde arrest van het Hof van Justitie van 25 juni 1970 in zaak 47/69  (Frankrijk tegen Commissie) (2). Uit de opbrengst van de belasting die in het betrokken geval door  de Franse regering aan de importeurs werd opgelegd, werd namelijk een uitsluitend voor de Franse  textielindustrie geldende steunmaatregel gefinancierd, zodat het Hof van Justitie terecht  concludeerde dat dergelijke steun een beschermend effect sorteerde. Bedrijven die echter dieren  willen importeren om deze in Belgische slachterijen te laten slachten, profiteren evenzeer van de  afzetbevorderende maatregelen als die welke hun produkten van Belgische pluimveehouders betrekken.  Na het slachten wordt namelijk op het vlees het stempel van de Belgische slachterij aangebracht en  valt de oorsprong van het produkt niet meer vast te stellen. De opbrengst van de bijdragen wordt  besteed aan campagnes ter bevordering van de consumptie van vlees en aan steun voor alle bedrijven  in samenhang met jaarbeurzen en tentoonstellingen. Toen de werkingssfeer van het Koninklijk Besluit van 31 juli 1989 werd verruimd tot de sector  konijnen heeft België in een brief van 26 september 1991 meegedeeld dat de opbrengst van de heffing  op konijnevlees zou worden gebruikt om de afzet van konijnevlees te bevorderen, in de hoop dat  daardoor het verbruik van deze vleessoort zou toenemen, hetgeen zowel de binnenlandse  konijnenhouders als de invoer van produkten van die sector ten goede zou komen. Bedrijven die  levende konijnen importeren om deze in Belgische slachthuizen te laten slachten, profiteren  evenzeer van de actie om de afzet te bevorderen als bedrijven die hun produkten van Belgische  konijnenhouders betrekken. In feite vergroot deze generieke verkoopbevordering het effect van  reclameacties die door Belgische en buitenlandse bedrijven zouden kunnen worden ondernomen. 6.  Ten aanzien van de verplichte bijdrage die wordt opgelegd aan importeurs wier beroepsactiviteit  uitsluitend betrekking heeft op invoer en die alleen uit de Lid-Staten mengvoeders importeren, is  België van oordeel dat de regeling in overeenstemming is met de rechtspraak van het Hof van  Justitie in het voornoemde arrest van 31 mei 1979 (Denkavit) (zie punt 4 hierboven). IV 1.  Zoals de Commissie in haar afwijzende eindbeschikking 89/216/EEG had geconcludeerd, zou de  met de opbrengst van de verplichte bijdragen gefinancierde steun, wat de doelstelling betreft (zie  onderdeel II, punt 2), de ontwikkeling van de betrokken sectoren kunnen vergemakkelijken zonder de  voorwaarden waaronder het handelsverkeer plaatsvindt, zodanig te veranderen dat het  gemeenschappelijk belang wordt geschaad, zodat hij onder de in artikel 92, lid 3, onder c), van het  Verdrag vermelde afwijking kan vallen. Omdat de steunmaatregelen echter worden gefinancierd met de  opbrengst van verplichte bijdragen die strijdig zijn met artikel 12 van het Verdrag, kon de  Commissie toen evenwel niet concluderen dat de steun met de communautaire voorschriften in  overeenstemming was. Zoals België opmerkt (onderdeel III, punt 2), heeft de Commissie in haar Beschikking 89/216/EEG  geen bezwaar gemaakt tegen de financiering van de steun door middel van verplichte bijdragen op uit  andere Lid-Staten ingevoerde produkten. De Commissie had namelijk toentertijd in de landbouwsector  de conclusies die voortvloeien uit het arrest van het Hof van 25 juni 1970 in zaak 47/69 (zie  onderdeel III, punt 5) nog niet toegepast op steun die wordt gefinancierd met verplichte heffingen  in de stadia na de invoer en met verplichte heffingen in de vorm van forfaitaire bedragen die  worden opgelegd aan mengvoederimporteurs wier beroepsactiviteit uitsluitend uit de invoer van  produkten uit andere Lid-Staten bestaat. Wat de parafiscale heffingen op uit de andere Lid-Staten ingevoerde produkten betreft, is de leer  van de Commissie als volgt: -  Volgens de voornoemde rechtspraak van het Hof is financiering van staatssteun met een verplichte  bestemmingsheffing een essentieel element van deze steun en dient bij de beoordeling van dergelijke  steun zowel de steunverlening als de financierung ervan aan het Gemeenschapsrecht te worden  getoetst. -  Overeenkomstig deze rechtspraak is de Commissie dan ook van oordeel dat de steun niet mag worden  gefinancierd met de opbrengst van parafiscale heffingen die op uit de andere Lid-Staten  geïmporteerde produkten worden toegepast. Een dergelijke financiering heeft namelijk een  beschermende werking die verder reikt dan de steunverlening stricto sensu, doordat, ook wanneer in  wettelijk opzicht een gelijke behandeling van binnenlandse en geïmporteerde produkten gewaarborgd  is, de situatie in de praktijk uit de aard der zaak gunstiger uitvalt voor de binnenlandse  bedrijven, aangezien de verwezenlijkte acties door nationale specialisaties, behoeften en leemten  zijn ingegeven. 2.  Gelet op dit financiële aspect, waarvan de Commissie nu oordeelt dat het relevant is voor de  verenigbaarheid van de steun in de betrokken sector met de voorschriften, heeft de Commissie op 30  november 1989 de procedure van artikel 93, lid 2, van het Verdrag tegen de in punt 1 bedoelde  steunmaatregelen ingeleid, voor zover deze worden gefinancierd met de opbrengst van verplichte  bijdragen die op uit de andere Lid-Staten ingevoerde produkten worden toegepast. -  In tegenstelling met de strekking van de argumentering door België zoals weergegeven in  onderdeel III, punten 4 en 6, verandert de eventuele verenigbaarheid van een systeem van heffingen  met de fiscale bepalingen van het Verdrag niets aan het standpunt van de Commissie op grond van de  toetsing van de met die heffingen gefinancierde steun aan artikel 92 en volgende van het Verdrag.  Bij de beoordeling van de verenigbaarheid van de heffing met het bepaalde in artikel 95 van het  Verdrag wordt namelijk de \"beschermende werking die verder gaat dan de steunverlening stricto  senso\", zoals het Hof van Justitie dit heeft omschreven, niet in aanmerking genomen. -  In tegenstelling met wat België in onderdeel III, punt 5, aanvoert, is het voor deze analyse ook  niet relevant wie de bijdrageplichtige is - een binnenlandse producent of een importeur -, en kan  dit punt ook niet bepalend zijn voor het standpunt van de Commissie. Het enige wat in aanmerking  wordt genomen is, welke heffing op het produkt zelf rust in eender welk stadium van de afzet. 3.  In het onderhavige geval worden de met de verplichte bijdragen ten behoeve van het fonds voor  produkten van de pluimveehouderij en de sector kleinvee gefinancierde steunmaatregelen voor een  deel bekostigd uit de opbrengst van heffingen die worden toegepast op de uit de andere Lid-Staten  ingevoerde produkten, enerzijds bij de slacht van pluimvee en konijnen (verplichte bijdrage per  geslacht dier) en anderzijds via de bijdrage die wordt opgelegd aan importeurs wier  beroepsactiviteit uitsluitend betrekking heeft op de invoer van mengvoeders uit de andere  Lid-Staten. 4.  Het beginsel dat geen belasting op uit andere Lid-Staten ingevoerde produkten mag worden  geheven, moet worden doorgetrokken tot de verwerking ervan, wanneer die verwerking niet ertoe  leiden kan dat de oorsprong van die produkten wordt gewijzigd, zodat de vrijstelling van de heffing  aan de grens niet gewoon neerkomt op een verschuiving van de heffing op de ingevoerde produkten  naar de stadia die op de invoer volgen. De op de goederen toegepaste bewerkingen moeten namelijk van dien aard zijn dat daarmee de  oorsprong van het produkt zo wordt gewijzigd dat het dan in voorkomend geval niet meer als  ingevoerd produkt wordt aangemerkt. 5.  Ook bij de heffing van de bijdrage op de op een bedrijf gehouden moederdieren (1 Bfr. per dier)  zouden bijdragen ten behoeve van het fonds voor de pluimveehouderij en de sector kleinvee op uit de  andere Lid-Staten ingevoerde produkten kunnen worden toegepast. Bepaald moet worden of van deze  dieren, nadat zij gedurende een bepaalde periode op het bedrijf zijn gehouden, de oorsprong is  gewijzigd in de zin van artikel 24 van Verordening (EEG) nr. 2913/92 van de Raad van 12 oktober  1992 tot vaststelling van het communautair douanewetboek  (1). Daarbij moet worden nagegaan of in  de betrokken periode de oorsprong van het dier is veranderd in de zin van de voornoemde bepaling;  de criteria die in die bepaling zijn vervat, welke bepaling vooral voor het handelsverkeer met  derde landen geldt, kunnen namelijk naar analogie worden toegepast op het intracommunautaire  handelsverkeer zolang er voor produkten van oorsprong uit de Gemeenschap geen andere voorschriften  zijn. Aangezien er geen communautair voorschrift bestaat dat de criteria behelst om te bepalen of de  oorsprong van levende kippen die niet volledig in één enkel land zijn verkregen, is gewijzigd,  maakt de Commissie geen bezwaar tegen de steun die met een heffing op de op een bedrijf gehouden  moederdieren wordt gefinancierd, maar zij behoudt zich het recht voor de maatregel opnieuw te  onderzoeken wanneer ter zake communautaire voorschriften zullen zijn vastgesteld. 6.  Evenmin had de Commissie bij het bepalen van haar standpunt nagegaan of de aan de slacht  (ontstaansfeit voor de bijdrage) voorafgaande periode van het mesten van de konijnen of kippen op  zichzelf beschouwd of in combinatie met het slachten van de dieren, aan uit andere Lid-Staten  ingevoerde dieren een Belgische oorsprong zou kunnen verlenen. Om dezelfde redenen die zijn aangegeven in punt 5, tweede alinea, behoudt de Commissie zich het  recht voor haar standpunt te herzien wanneer in dit verband communautaire voorschriften zullen zijn  vastgesteld. 7.  Volgens de Commissie behoort het beginsel dat uit de andere Lid-Staten ingevoerde produkten  niet mogen worden belast, niet tot de invoer van mengvoeder of dieren uit andere Lid-Staten te  worden doorgetrokken, wanneer de importeur zelf ook mengvoeder produceert of wanneer met een  forfaitaire heffingsgrondslag wordt gewerkt, dat wil zeggen zonder rekening te houden met de  eventuele invoer uit andere Lid-Staten door een importeur die ook uit derde landen invoert. De  voornoemde rechtspraak van het Hof vormt namelijk geen beletsel voor de toepassing van de betrokken  heffingen op uit derde landen ingevoerde produkten of op de produktie op het eigen grondgebied. Het  beginsel moet dus uitsluitend worden doorgetrokken tot die importeurs wier activiteit uitsluitend  de invoer van mengvoeders of van dieren uit de andere Lid-Staten betreft (\"gespecialiseerde  importeurs\"). Volgens de bepalingen van de betrokken Koninklijke Besluiten echter kan voor de  financiering van de steun ter bevordering van de afzet van produkten van de pluimveehouderij en de  sector kleinvee ook een verplichte bijdrage van \"gespecialiseerde importeurs\" van mengvoeders uit  de andere Lid-Staten worden verlangd, dat wil zeggen van importeurs wier beroepsactiviteit  uitsluitend uit de invoer van mengvoeder uit andere Lid-Staten bestaat. 8.  De heffing van de bijdragen op basis van de produktieactiviteit (forfaitaire jaarlijkse  bijdrage), en niet op die van de eventueel uit de andere Lid-Staten ingevoerde, aangekochte,  verwerkte of verkochte hoeveelheden, is geen element met een beschermende werking die verder gaat  dan de steunverlening stricto sensu, omdat het om jaarlijkse forfaitaire bijdragen gaat, dit wil  zeggen bijdragen die niet aan de ingevoerde hoeveelheden zijn gekoppeld. Aangezien echter de opbrengst van de bijdragen naar een gemeenschappelijk fonds voor produkten van  de pluimveehouderij en de sector kleinvee gaat, is het niet meer mogelijk te onderscheiden naar de  aldus gefinancierde steun en het bedoelde geheel van steunmaatregelen. 9.  Of het heffingssysteem al dan niet verenigbaar is met artikel 95 van het Verdrag, is voor de  toetsing van de met de bijdragen gefinancierde steun aan artikel 92 en volgende niet relevant. 10.  De met de opbrengst van de verplichte bijdragen gefinancierde steunmaatregelen kunnen  derhalve, vanwege de wijze waarop zij worden gefinancierd, niet verenigbaar worden geacht met de  gemeenschappelijke markt uit hoofde van artikel 92 van het Verdrag, en moeten dan ook worden  ingetrokken. België moet ook mededeling doen van de bepalingen die zij voornemens is vast te stellen om te  waarborgen dat de bedoelde verplichte bijdragen niet op uit de andere Lid-Staten ingevoerde dieren  worden toegepast, noch van de \"gespecialiseerde importeurs\" van uit andere Lid-Staten ingevoerd  mengvoeder worden verlangd. 11.  Met deze beschikking wordt niet vooruitgelopen op de eventuele consequenties die de Commissie  in voorkomend geval zal trekken voor wat de financiering van het gemeenschappelijk landbouwbeleid  door het Europees Oriëntatie- en Garantiefonds voor de Landbouw betreft, HEEFT DE VOLGENDE BESCHIKKING GEGEVEN: Artikel 1 De door België in de sectoren pluimveehouderij, eieren en kleinvee  toegekende steun die wordt gefinancierd met de verplichte bijdragen, die zijn ingesteld bij  Koninklijk Besluit van 31 juli 1989, gewijzigd bij de Koninklijke Besluiten van 5 augustus 1991 en  van 4 mei 1992, is onverenigbaar met de gemeenschappelijke markt in de zin van artikel 92 van het  EG-Verdrag en moet worden ingetrokken voor zover de verplichte bijdragen in het stadium van de  slacht van pluimvee en konijnen ook op uit andere Lid-Staten ingevoerde produkten worden geheven,  of worden opgelegd aan \"gespecialiseerde importeurs\" (zijnde, in het kader van deze beschikking,  importeurs wier beroepsactiviteit uitsluitend de invoer van mengvoeders uit de andere Lid-Staten  betreft) die mengvoeders uit de andere Lid-Staten importeren. Artikel 2 België dient de Commissie binnen twee maanden, te rekenen vanaf de kennisgeving van  deze beschikking, in kennis te stellen van de maatregelen die zij heeft genomen om aan deze  beschikking te voldoen. Artikel 3 Deze beschikking is gericht tot het Koninkrijk België. Gedaan te Brussel, 30 november 1994. Voor de Commissie Karel VAN MIERT Lid van de Commissie (1)  Jurisprudentie 1979, blz. 1923. (2)  Jurisprudentie 1970, blz. 487. (1)  PB nr. L 302 van 19. 10. 1992, blz. 1.",
  "source": "EUR LEX"
}