{
  "url": "http://www.w3.org/1999/xhtml\"><!--",
  "content": "L_2022274NL.01007801.xml 24.10.2022 NL Publicatieblad van de Europese Unie L 274/78 BESLUIT VAN DE EUROPESE TOEZICHTHOUDER VOOR GEGEVENSBESCHERMING (EDPS) van 14 oktober 2022 tot wijziging van het reglement van orde van de EDPS van 15 mei 2020 DE EUROPESE TOEZICHTHOUDER VOOR GEGEVENSBESCHERMING, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens ( 1 ) (hierna “de verordening” genoemd), en met name artikel 54, lid 4, en artikel 57, lid 1, punt q), Overwegende hetgeen volgt: (1) Overeenkomstig artikel 54, lid 4, van Verordening (EU) 2018/1725 moet de Europese Toezichthouder voor gegevensbescherming worden bijgestaan door een secretariaat, waarvan hij of zij de ambtenaren en andere personeelsleden benoemt. Het overeenkomstig artikel 57, lid 1, punt q), van de verordening vastgestelde reglement van orde van de EDPS van 15 mei 2020 ( 2 ) bevat in hoofdstuk III een aantal bepalingen die nodig zijn om de werkzaamheden van het secretariaat te organiseren. Er dient evenwel een duidelijk onderscheid te worden gemaakt tussen de essentiële procedurele bepalingen betreffende de uitvoering van de taken van de EDPS enerzijds en de bepalingen betreffende de organisatiestructuur van het secretariaat van de EDPS anderzijds. Deze laatste dienen geen deel uit te maken van het reglement van orde. (2) Met name de volgende bepalingen hoeven niet in het reglement van orde te worden opgenomen, omdat zij geen betrekking hebben op de door de EDPS te volgen procedures: de specifieke indeling van de posten in de managementfuncties, met name wat betreft de rol en de functies van de directeur; de aanwijzing van het tot aanstelling bevoegde gezag in de zin van het Statuut van de ambtenaren van de Europese Unie, zoals vastgesteld in Verordening (EEG, Euratom, EGKS) nr. 259/68 van de Raad ( 3 ) ; de aanwijzing van gezagsorganen die bevoegd zijn tot het sluiten van arbeidsovereenkomsten in de zin van artikel 6 van de regeling welke van toepassing is op de andere personeelsleden van de Unie, zoals vastgesteld in Verordening (EEG, Euratom, EGKS) nr. 259/68. (3) Elke betrokkene heeft het recht een klacht in te dienen bij de Europese Toezichthouder voor gegevensbescherming indien hij of zij van mening is dat de verwerking van hem of haar betreffende persoonsgegevens door instellingen, organen of instanties van de Unie niet in overeenstemming is met Verordening (EU) 2018/1725 of andere toepasselijke rechtshandelingen. In artikel 57, lid 1, punt e), van Verordening (EU) 2018/1725 is bepaald dat de EDPS dergelijke klachten moet behandelen en de inhoud van de klacht in de mate waarin dat gepast is moet onderzoeken. Daarbij moet de EDPS onder meer rekening houden met de exacte datum waarop de desbetreffende gebeurtenissen hebben plaatsgevonden en nagaan of het gedrag in kwestie niet langer gevolgen heeft, of de gevolgen zijn weggenomen of dat een passende garantie voor het wegnemen ervan is verstrekt. Aangezien de waarschijnlijkheid dat een schending kan worden vastgesteld, en het belang van de gevolgen ervan voor de betrokkenen doorgaans na verloop van tijd afneemt, is het passend om een termijn vast te stellen voor het indienen van klachten bij de EDPS. De EDPS moet derhalve een klacht die meer dan twee jaar nadat de klager kennis heeft gekregen van de vermeende schending, niet-ontvankelijk verklaren en niet behandelen, behalve in naar behoren gemotiveerde en uitzonderlijke omstandigheden, bijvoorbeeld indien er voor de klager legitieme redenen waren om niet tijdig te handelen. (4) Het personeelscomité is geraadpleegd, HEEFT HET VOLGENDE BESLUIT VASTGESTELD: Artikel 1 Het reglement van orde van de EDPS van 15 mei 2020 wordt als volgt gewijzigd: 1) Artikel 9 wordt ingetrokken. 2) Artikel 10 wordt vervangen door: “Artikel 10 Managementvergadering 1.   De managementvergadering draagt zorg voor het strategisch toezicht op de werkzaamheden van de EDPS. Deze vergadering bestaat uit de Europese Toezichthouder voor gegevensbescherming, het hoofd van het secretariaat van de EDPS, het hogere en middenkader, en de andere ambtenaren die bijdragen tot het strategisch toezicht op de werkzaamheden van de EDPS, zoals bepaald door de Europese Toezichthouder voor gegevensbescherming. 2.   Wanneer de managementvergadering betrekking heeft op zaken op het gebied van personele middelen, de begroting, financiën of administratieve zaken die relevant zijn voor het EDPB of het secretariaat van het EDPB, neemt ook het hoofd van het secretariaat van het EDPB deel aan de vergadering. 3.   De managementvergadering wordt voorgezeten door de Europese Toezichthouder voor gegevensbescherming of, indien deze de vergadering niet kan bijwonen, door het hoofd van het secretariaat van de EDPS. 4.   Het hoofd van het secretariaat ziet erop toe dat het secretariaat van de managementvergadering naar behoren functioneert. 5.   De vergaderingen zijn niet openbaar. De beraadslagingen zijn vertrouwelijk.”. 3) Artikel 11 wordt vervangen door: “Artikel 11 Delegatie van taken en plaatsvervanging 1.   De Europese Toezichthouder voor gegevensbescherming kan, indien passend en in overeenstemming met de verordening, de bevoegdheid tot vaststelling en ondertekening van juridisch bindende besluiten waarvan de wezenlijke inhoud reeds door de Europese Toezichthouder voor gegevensbescherming is vastgesteld, delegeren aan het hoofd van het secretariaat van de EDPS. 2.   De Europese Toezichthouder voor gegevensbescherming kan, indien passend en in overeenstemming met de verordening, de bevoegdheid tot vaststelling en ondertekening van andere documenten tevens delegeren aan het hoofd van het secretariaat van de EDPS of aan het hoofd van de betrokken eenheid of sector. 3.   Indien overeenkomstig lid 1 of lid 2 bevoegdheden aan het hoofd van het secretariaat van de EDPS zijn gedelegeerd, kan dit hoofd deze subdelegeren aan het hoofd van de betrokken eenheid of onafhankelijke sector dat rechtstreeks onder het hoofd van het secretariaat van de EDPS ressorteert. 4.   Indien de Europese Toezichthouder voor gegevensbescherming verhinderd is, of indien deze post vacant is, worden de taken en verplichtingen van de Europese Toezichthouder voor gegevensbescherming die dringend moeten worden uitgeoefend of nagekomen om de continuïteit van de werkzaamheden te waarborgen, indien passend en in overeenstemming met de verordening, waargenomen door het hoofd van het secretariaat van de EDPS. 5.   Indien het hoofd van het secretariaat van de EDPS verhinderd is, of indien deze post vacant is, en de Europese Toezichthouder voor gegevensbescherming geen plaatsvervanger heeft aangewezen, worden de taken van het hoofd van het secretariaat van de EDPS waargenomen door het hoofd van een eenheid of onafhankelijke sector met de hoogste rang dat rechtstreeks onder het hoofd van het secretariaat van de EDPS ressorteert, of, bij gelijke rang, door het hoofd van een eenheid of onafhankelijke sector met het hoogste aantal dienstjaren in die rang dat rechtstreeks onder het hoofd van het secretariaat van de EDPS ressorteert, of, bij een gelijk aantal dienstjaren, door het oudste hoofd. Het hoofd van het secretariaat van de EDPS mag niet worden vervangen door het hoofd van het secretariaat van het EDPB. 6.   Indien geen hoofd van een eenheid of onafhankelijke sector dat rechtstreeks onder het hoofd van het secretariaat van de EDPS ressorteert, beschikbaar is om de in lid 5 vermelde taken van het hoofd van het secretariaat van de EDPS uit te oefenen en de Europese Toezichthouder voor gegevensbescherming geen ambtenaar heeft aangewezen, wordt hij of zij vervangen door de in de eenheid of sector in kwestie aanwezige ambtenaar met de hoogste rang of, bij gelijke rang, met het hoogste aantal dienstjaren in die rang of, bij een gelijk aantal dienstjaren, door de oudste in leeftijd. Het hoofd van het secretariaat van de EDPS mag niet worden vervangen door personeelsleden van het secretariaat van het EDPB.”. 4) Artikel 12 wordt ingetrokken. 5) In artikel 16 wordt aan lid 4 de volgende alinea toegevoegd: “De EDPS verklaart klachten die meer dan twee jaar nadat de klager kennis heeft gekregen van de vermeende inbreuk zijn ingediend, niet-ontvankelijk en behandelt deze niet, behalve in naar behoren gemotiveerde en uitzonderlijke omstandigheden.”. 6) In artikel 20 wordt lid 1 vervangen door: “1.   In reactie op verzoeken van de Commissie overeenkomstig artikel 42, lid 1, van de verordening brengt de EDPS advies uit wanneer het verzoek betrekking heeft op een voorstel voor een wetgevingshandeling of een aanbeveling of voorstel aan de Raad uit hoofde van artikel 218 VWEU. Indien het verzoek betrekking heeft op een ontwerp van gedelegeerde handeling of uitvoeringshandeling, maakt de EDPS formele opmerkingen.”. 7) In artikel 28 wordt lid 1 vervangen door: “1.   Het personeelscomité dat het personeel van de EDPS, met inbegrip van het secretariaat van het EDPB, vertegenwoordigt, wordt voorgelicht over ontwerpbeslissingen in verband met de tenuitvoerlegging van het Statuut van de ambtenaren van de Europese Unie en de regeling welke van toepassing is op de andere personeelsleden van de Unie, zoals vastgesteld in Verordening (EEG, Euratom, EGKS) nr. 259/68, en kan worden geraadpleegd over enig ander vraagstuk van algemeen belang betreffende het personeel. Het personeelscomité wordt geïnformeerd over elk vraagstuk in verband met de uitvoering van zijn taken.”. Lid 3 wordt ingetrokken. 8) In artikel 33 wordt lid 1 vervangen door: “1.   De besluiten van de EDPS worden gewaarmerkt door het aanbrengen van de handtekening van de Europese Toezichthouder voor gegevensbescherming of het hoofd van het secretariaat van de EDPS, zoals bepaald in dit besluit. Er kan schriftelijk of elektronisch ondertekend worden.”. Artikel 2 Dit besluit treedt in werking twintig dagen na de bekendmaking ervan in het Publicatieblad van de Europese Unie . Gedaan te Brussel, 14 oktober 2022. Voor de EDPS Wojciech Rafał WIEWIÓROWSKI Europese Toezichthouder voor gegevensbescherming ( 1 ) PB L 295 van 21.11.2018, blz. 39 . ( 2 ) PB L 204 van 26.6.2020, blz. 49 . ( 3 ) Verordening (EEG, Euratom, EGKS) nr. 259/68 van de Raad van 29 februari 1968 tot vaststelling van het Statuut van de ambtenaren van de Europese Gemeenschappen en de regeling welke van toepassing is op de andere personeelsleden van deze Gemeenschappen, alsmede van bijzondere maatregelen welke tijdelijk op de ambtenaren van de Commissie van toepassing zijn (regeling welke van toepassing is op de andere personeelsleden) ( PB L 56 van 4.3.1968, blz. 1 ), geconsolideerde tekst beschikbaar op https://eur-lex.europa.eu/legal-content/NL/TXT/?uri=CELEX%3A01962R0031-20220101 .",
  "source": "EUR LEX"
}