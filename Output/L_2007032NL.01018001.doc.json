{
  "url": "http://www.w3.org/1999/xhtml\">",
  "content": "L_2007032NL.01018001.xml 6.2.2007 NL Publicatieblad van de Europese Unie L 32/180 BESCHIKKING VAN DE COMMISSIE van 20 december 2006 betreffende de verlenging van bepaalde staatssteunbeschikkingen (Kennisgeving geschied onder nummer C(2006) 6927) (Voor de EER relevante tekst) (2007/72/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op de artikelen 87 en 88, Overwegende hetgeen volgt: (1) De geldigheidsduur van Verordening (EG) nr. 2204/2002 van de Commissie van 5 december 2002 betreffende de toepassing van de artikelen 87 en 88 van het EG-Verdrag op werkgelegenheidssteun ( 1 ) , Verordening (EG) nr. 70/2001 van de Commissie van 12 januari 2001 betreffende de toepassing van de artikelen 87 en 88 van het EG-Verdrag op staatssteun voor kleine en middelgrote ondernemingen ( 2 ) en Verordening (EG) nr. 68/2001 van de Commissie van 12 januari 2001 betreffende de toepassing van de artikelen 87 en 88 van het EG-Verdrag op opleidingssteun ( 3 ) werd krachtens Verordening (EG) nr. 1976/2006 van de Commissie van 20 december 2006 tot wijziging van de Verordeningen (EG) nr. 2204/2002, (EG) nr. 70/2001 en (EG) nr. 68/2001, wat de verlenging van de geldigheidsduur betreft ( 4 ) , verlengd tot en met 30 juni 2008. (2) Om onnodig administratief werk te vermijden en rechtszekerheid te garanderen dient de geldigheidsduur van de beschikkingen van de Commissie tot goedkeuring van steunregelingen die zijn aangemeld op basis van de vrijstellingsverordeningen die onder het toepassingsgebied vallen van deze verordening tot verlenging van de geldigheidsduur, te worden verlengd, HEEFT DE VOLGENDE BESCHIKKING GEGEVEN: Artikel 1 Onverminderd de dienstige maatregelen die zijn opgenomen in punt 107, derde streepje, van de Richtsnoeren inzake regionale steunmaatregelen 2007-2013 van 4 maart 2006 ( 5 ) , welke door alle lidstaten werden aanvaard, wordt de geldigheidsduur van de beschikkingen van de Commissie tot goedkeuring van staatssteunregelingen op basis van Verordening (EG) nr. 2204/2002, Verordening (EG) nr. 70/2001 of Verordening (EG) nr. 68/2001 die vóór de inwerkingtreding van onderhavige beschikking werden gegeven, verlengd tot en met 30 juni 2008. Artikel 2 Deze beschikking is gericht tot de lidstaten. Zij is van toepassing vanaf 1 januari 2007. Gedaan te Brussel, 20 december 2006. Voor de Commissie Neelie KROES Lid van de Commissie ( 1 ) PB L 337 van 13.12.2002, blz. 3 . Verordening gewijzigd bij Verordening (EG) nr. 1040/2006 ( PB L 187 van 8.7.2006, blz. 8 ). ( 2 ) PB L 10 van 13.1.2001, blz. 33 . Verordening laatstelijk gewijzigd bij Verordening (EG) nr. 1040/2006. ( 3 ) PB L 10 van 13.1.2001, blz. 20 . Verordening laatstelijk gewijzigd bij Verordening (EG) nr. 1040/2006. ( 4 ) PB L 368 van 23.12.2006, blz. 85 . ( 5 ) PB C 54 van 4.3.2006, blz. 13 .",
  "source": "EUR LEX"
}