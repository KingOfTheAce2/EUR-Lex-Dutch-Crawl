{
  "url": "http://www.w3.org/1999/xhtml\">",
  "content": "L_2012165NL.01000401.xml 26.6.2012 NL Publicatieblad van de Europese Unie L 165/4 UITVOERINGSVERORDENING (EU) Nr. 541/2012 VAN DE RAAD van 21 juni 2012 tot beëindiging van het tussentijdse nieuwe onderzoek naar de antidumpingmaatregelen betreffende de invoer van furfuraldehyde van oorsprong uit de Volksrepubliek China en tot intrekking van die maatregelen DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name artikel 9 en artikel 11, leden 3, 5 en 6, Gezien het voorstel van de Europese Commissie („de Commissie”), ingediend na raadpleging van het Raadgevend Comité, Overwegende hetgeen volgt: A. PROCEDURE 1. Geldende maatregelen (1) In 1995 stelde de Raad bij Verordening (EG) nr. 95/95 ( 2 ) een definitief antidumpingrecht in in de vorm van een specifiek recht op furfuraldehyde van oorsprong uit de Volksrepubliek China („de VRC” of „het betrokken land”) („de oorspronkelijke antidumpingmaatregelen”). Het specifieke recht werd vastgesteld op 352 EUR per ton. (2) Na een tussentijds nieuw onderzoek, dat in mei 1997 op verzoek van een Chinese exporteur was geopend, werden de maatregelen bij Verordening (EG) nr. 2722/1999 van de Raad ( 3 ) met vier jaar verlengd. (3) Na een nieuw onderzoek in verband met het vervallen van de maatregelen heeft de Raad in april 2005 bij Verordening (EG) nr. 639/2005 ( 4 ) de maatregelen met nog eens vijf jaar verlengd. (4) Na nogmaals een nieuw onderzoek in verband met het vervallen van de maatregelen heeft de Raad in mei 2011 bij Uitvoeringsverordening (EU) nr. 453/2011 ( 5 ) de maatregelen met nog eens vijf jaar verlengd. Het specifieke recht werd vastgesteld op hetzelfde niveau als in de oorspronkelijke antidumpingmaatregelen, namelijk 352 EUR per ton. 2. Opening van een tussentijds nieuw onderzoek (5) In overweging 84 van Uitvoeringsverordening (EU) nr. 453/2011 staat dat de Raad, aangezien het specifieke recht was vastgesteld op basis van de bevindingen van het oorspronkelijke onderzoek in 1995 en sindsdien niet opnieuw was bekeken, het passend achtte na te gaan of de hoogte van het recht nog steeds relevant was. Daarom overwoog de Commissie ambtshalve een tussentijds nieuw onderzoek op grond van artikel 11, lid 3, van de basisverordening te openen. (6) Daar de Commissie na overleg in het Raadgevend Comité tot de conclusie was gekomen dat zij over voldoende voorlopig bewijsmateriaal beschikte om ambtshalve een tussentijds nieuw onderzoek te openen, heeft zij op 5 juli 2011 door bekendmaking van een bericht in het Publicatieblad van de Europese Unie ( 6 ) („het bericht van opening”) de opening van een tussentijds nieuw onderzoek op grond van artikel 11, lid 3, van de basisverordening aangekondigd. 3. Onderzoek 3.1. Onderzoektijdvak (7) Het dumpingonderzoek had betrekking op de periode van 1 juli 2010 tot en met 30 juni 2011 („het tijdvak van het nieuwe onderzoek” of „TNO”). Het onderzoek naar de ontwikkelingen die van belang zijn voor de schadebeoordeling had betrekking op de periode van 1 januari 2008 tot het eind van het tijdvak van het nieuwe onderzoek („de beoordelingsperiode”). 3.2. Bij dit onderzoek betrokken partijen (8) De Commissie heeft de bedrijfstak van de Unie, de producenten-exporteurs in het betrokken land, de importeurs en de haar bekende gebruikers, en de autoriteiten van het betrokken land officieel van de opening van het tussentijdse nieuwe onderzoek in kennis gesteld. (9) Belanghebbenden werden in de gelegenheid gesteld om binnen de in het bericht van opening vermelde termijn hun standpunt schriftelijk kenbaar te maken en te verzoeken te worden gehoord. 3.3. Steekproef van producenten-exporteurs in de VRC (10) Gezien het kennelijk grote aantal producenten-exporteurs in de VRC werd overeenkomstig artikel 17 van de basisverordening besloten na te gaan of gebruik moest worden gemaakt van een steekproef. Om de Commissie in staat te stellen te beslissen of een steekproef noodzakelijk was en, zo ja, deze samen te stellen, heeft zij de producenten-exporteurs in de VRC verzocht zich binnen 15 dagen na de opening van het nieuwe onderzoek bij haar te melden en haar de in het bericht van opening gevraagde gegevens te verstrekken. Daar zich geen producenten-exporteurs aanmeldden om aan het onderzoek mee te werken, was het niet nodig een steekproef samen te stellen. 3.4. Antwoorden op de vragenlijst en controles (11) De Commissie heeft alle haar bekende betrokken partijen een vragenlijst toegestuurd. Er hebben zich geen andere partijen binnen de in het bericht van opening vermelde termijnen kenbaar gemaakt. (12) Er werden geen antwoorden op de vragenlijst ontvangen van de twee producenten in de Unie, noch van de Chinese producenten-exporteurs of van importeurs of gebruikers. Eén producent in het referentieland, Argentinië, heeft de vragenlijst beantwoord. (13) Wegens het gebrek aan medewerking van de partijen hebben geen controlebezoeken plaatsgevonden. B. BETROKKEN PRODUCT EN SOORTGELIJK PRODUCT 1. Betrokken product (14) Dit nieuwe onderzoek heeft betrekking op hetzelfde product als dat in het oorspronkelijke onderzoek en de daaropvolgende nieuwe onderzoeken die hierboven zijn vermeld, namelijk furfuraldehyde van oorsprong uit de VRC, momenteel ingedeeld onder GN-code 2932 12 00  („het betrokken product”). Furfuraldehyde wordt ook 2-furaldehyde of furfural genoemd. (15) Furfuraldehyde is een lichtgele vloeistof met een karakteristieke doordringende geur, die wordt verkregen door de verwerking van verschillende soorten landbouwafval. Furfuraldehyde heeft twee belangrijke toepassingen: als selectief oplosmiddel bij de raffinage van aardolie voor de productie van smeeroliën en als grondstof voor verwerking tot furfurylalcohol, die wordt gebruikt voor de vervaardiging van kunsthars voor gietvormen. 2. Soortgelijk product (16) Zoals in de voorgaande onderzoeken werd geoordeeld dat het in de VRC geproduceerde en naar de EU uitgevoerde furfuraldehyde, het op de binnenlandse markt van het referentieland Argentinië geproduceerde en verkochte furfuraldehyde en het furfuraldehyde dat in de EU door de producenten in de Unie wordt geproduceerd en verkocht, dezelfde fysische en chemische basiseigenschappen en dezelfde basistoepassingen hebben. Daarom werden deze producten beschouwd als soortgelijke producten in de zin van artikel 1, lid 4, van de basisverordening. C. DUMPING 1. Algemeen (17) Geen enkele Chinese producent-exporteur heeft aan het onderzoek meegewerkt of informatie ingediend. Daarom moesten de hierna beschreven bevindingen inzake dumping worden gebaseerd op de beschikbare gegevens, met name Eurostat-gegevens, officiële uitvoerstatistieken van de VRC en informatie die werd ingediend door de onderneming in het referentieland Argentinië. 2. Referentieland (18) Op grond van artikel 2, lid 7, onder a), van de basisverordening werd de normale waarde vastgesteld op basis van de prijs of de door berekening vastgestelde waarde in een geschikt derde land met een markteconomie („het referentieland”), of op basis van de prijs bij uitvoer uit het referentieland naar andere landen, met inbegrip van de Unie, of, indien zulks niet mogelijk was, op elke andere redelijke grondslag, met inbegrip van de in de Unie werkelijk betaalde of te betalen prijs van het soortgelijke product, indien nodig verhoogd met een redelijke winstmarge. (19) Zoals in het oorspronkelijke onderzoek werd in het bericht van opening Argentinië voorgesteld als geschikt referentieland voor het vaststellen van de normale waarde op grond van artikel 2, lid 7, onder a), van de basisverordening. Na de bekendmaking van het bericht van opening werden geen opmerkingen over de keuze van het referentieland ontvangen. (20) Eén producent van furfuraldehyde in Argentinië werkte aan het onderzoek mee door een ingevulde vragenlijst terug te zenden. Uit het onderzoek is gebleken dat Argentinië een concurrerende markt voor furfuraldehyde had, waarbij de lokale productie ongeveer 90 % van de markt voor haar rekening nam en de rest afkomstig was van invoer uit derde landen. Het productievolume in Argentinië maakt meer dan 70 % uit van het volume van de Chinese uitvoer van het betrokken product naar de EU voor actieve veredeling. De Argentijnse markt werd derhalve geacht voldoende representatief te zijn voor de vaststelling van de normale waarde voor de VRC. (21) Zoals in de vorige onderzoeken luidt de conclusie dan ook dat Argentinië overeenkomstig artikel 2, lid 7, onder a), van de basisverordening een geschikt referentieland is. 3. Invoer met dumping in het TNO 3.1. Normale waarde (22) De normale waarde werd vastgesteld op basis van de gegevens die de medewerkende producent in het referentieland had verstrekt, d.w.z. op basis van de op de binnenlandse markt van Argentinië door niet-verbonden afnemers betaalde of te betalen prijs, daar deze verkoop in het kader van normale handelstransacties bleek te hebben plaatsgevonden. (23) De normale waarde was bijgevolg de gewogen gemiddelde binnenlandse verkoopprijs van de medewerkende producent in Argentinië bij levering aan niet-verbonden afnemers. (24) Eerst werd nagegaan of de totale binnenlandse verkoop van het soortgelijke product aan onafhankelijke afnemers representatief was overeenkomstig artikel 2, lid 2, van de basisverordening, d.w.z. of deze 5 % of meer bedroeg van de totale uitvoer van het betrokken product naar de EU. De binnenlandse verkoop van de medewerkende producent in Argentinië in het TNO was voldoende representatief. (25) De Commissie heeft vervolgens onderzocht of de binnenlandse verkoop van het soortgelijke product kon worden geacht te hebben plaatsgevonden in het kader van normale handelstransacties in de zin van artikel 2, lid 4, van de basisverordening. Hiertoe werd voor het op de Argentijnse markt verkochte soortgelijke product het percentage van de winstgevende binnenlandse verkoop aan onafhankelijke afnemers in het TNO vastgesteld. Daar alle verkoop van het soortgelijke product in het TNO winstgevend was, werd de normale waarde gebaseerd op het gewogen gemiddelde van alle binnenlandse verkoop. 3.2. Uitvoerprijs (26) Aangezien geen van de Chinese exporteurs die naar de EU uitvoeren, aan het onderzoek heeft meegewerkt, werden de uitvoerprijzen vastgesteld op basis van de beschikbare gegevens. Het meest geschikt daarvoor bleken de door Eurostat verstrekte gegevens betreffende de invoer van het betrokken product in de EU te zijn. Hoewel deze invoer grotendeels plaatsvond onder de regeling actieve veredeling (het Chinese furfuraldehyde werd verwerkt tot furfurylalcohol voor de uitvoer), was er geen reden om aan te nemen dat de invoer geen redelijke basis was voor de vaststelling van de uitvoerprijzen. 3.3. Vergelijking (27) Om overeenkomstig artikel 2, lid 10, van de basisverordening een billijke vergelijking tussen de normale waarde en de uitvoerprijs te kunnen maken, zijn enkele correcties toegepast voor bepaalde verschillen met betrekking tot vervoer, kredietkosten en verzekering die van invloed waren op de prijzen en hun vergelijkbaarheid. 3.4. Dumpingmarge (28) Overeenkomstig artikel 2, lid 11, van de basisverordening werd de dumpingmarge vastgesteld door vergelijking van de gewogen gemiddelde normale waarde met de gewogen gemiddelde uitvoerprijs in hetzelfde handelsstadium. Deze vergelijking leverde een dumpingmarge op van 5,6 %. 4. Blijvende aard van de gewijzigde omstandigheden (29) In aansluiting op de analyse waaruit bleek dat er in het TNO sprake was van dumping, werd nagegaan hoe waarschijnlijk het was dat voortzetting van dumping zou plaatsvinden als de maatregelen worden ingetrokken. Aangezien geen enkele producent-exporteur in de VRC aan dit onderzoek heeft meegewerkt, berusten de onderstaande conclusies op beschikbare gegevens overeenkomstig artikel 18 van de basisverordening. (30) In dit verband werden de volgende elementen onderzocht: de binnenlandse vraag en het binnenlandse verbruik in de VRC en de ontwikkeling van de Chinese uitvoer naar de EU onder de regeling actieve veredeling (RAV). (31) Volgens de beschikbare informatie is het binnenlandse verbruik van furfuraldehyde in de VRC vanaf 2007 sneller gestegen (een verwachte gemiddelde jaarlijkse groei voor de periode 2007-2012 van ongeveer 9 %) dan de Chinese productiecapaciteit voor dat product (ongeveer + 6 %). De stijging van het binnenlandse verbruik van furfural in de VRC is hoofdzakelijk te verklaren door de toenemende vraag naar het belangrijkste downstreamproduct van furfuraldehyde, namelijk furfurylalcohol. De Chinese productie van furfurylalcohol is vanaf 1999 fors toegenomen, wat toe te schrijven is aan de nadruk op de vervaardiging van hoogwaardigere furfuralproducten en aan de toenemende vraag naar furaanharsen uit de gieterijindustrie. (32) Bovendien is de binnenlandse vraag naar maiskolven, de belangrijkste grondstof die door de Chinese producenten van furfuraldehyde wordt gebruikt, toegenomen. Gezien de groei van de wereldbevolking, vooral in de VRC en India, en de overschakeling van een op granen gebaseerd dieet naar een op eiwitten gebaseerd dieet wordt verwacht dat de mondiale vraag naar mais in sneller tempo zal stijgen. De VRC is de op één na grootste consument van mais ter wereld. Naast de stijging van het industriële gebruik van mais is er de groeiende Chinese vraag naar diervoeders, met een toename van de dierlijke productie van 3 à 6 % per jaar. Het maisverbruik van de VRC is de laatste jaren snel gestegen, maar de Chinese productie kon de vraag niet bijhouden. Verwacht wordt dat de uitvoer van mais van de VS naar de VRC in de periode 2011-2015 zal vervijfvoudigen. Voorts zij opgemerkt dat de Chinese producenten van furfural steeds meer concurrentie ondervinden van producenten van xylose en xylitol, die dezelfde grondstof (maiskolven) gebruiken. (33) Met betrekking tot de Chinese uitvoer naar de EU in het TNO zij opgemerkt dat praktisch alle furfuraldehyde uit het betrokken land uitsluitend onder de RAV werd ingevoerd. Deze praktijk begon in 2000 en hield in dat op ongeveer 75 % van de hoeveelheid furfuraldehyde die jaarlijks uit de VRC naar de Unie werd uitgevoerd, geen antidumpingrecht werd geheven, omdat het de bedoeling was die hoeveelheid verder te verwerken tot furfurylalcohol voor uitvoer naar derde landen. Sinds 2001 is er vrijwel geen invoer meer uit het betrokken land onder de voorwaarden van de vrije markt. (34) De langetermijnveranderingen in de binnenlandse vraag naar furfural in de VRC en de krappe vraag-en-aanbodsituatie op de Chinese maismarkt lijken, in combinatie met de structuur van de Chinese uitvoer naar de EU zoals uitgelegd in de vorige overweging, te hebben geleid tot een verandering in de dumpingmarge van de Chinese producenten-exporteurs. Uit de vergelijking van de Chinese prijzen bij uitvoer naar de EU met de normale waarde van het betrokken product, na toepassing van de nodige correcties, blijkt dat de dumpingmarge in het TNO is gedaald in vergelijking met het vorige nieuwe onderzoek bij het vervallen van de maatregelen. (35) Uit bovenstaande analyse blijkt dat de veranderingen in de binnenlandse vraag naar en het binnenlandse verbruik van maiskolven en furfuraldehyde in de VRC en bijgevolg de prijsveranderingen van blijvende aard zijn. Bijgevolg kan worden geconcludeerd dat, als de antidumpingmaatregelen worden ingetrokken, de Chinese uitvoer naar de Unie niet aanzienlijk zal toenemen. D. BEDRIJFSTAK VAN DE UNIE (36) De bedrijfstak van de Unie („BU”) bestaat uit twee ondernemingen: Lenzing AG (Oostenrijk) en Tanin Sevnica kemicna industrija d.d (Slovenië), die samen 100 % van de productie van het soortgelijke product in de Unie in het TNO voor hun rekening nemen. Op basis daarvan worden de twee producenten in de Unie geacht de BU te vormen in de zin van artikel 4, lid 1, en artikel 5, lid 4, van de basisverordening. Geen van beide ondernemingen heeft de haar toegezonden vragenlijst ingevuld teruggezonden en volledig aan het onderzoek meegewerkt. (37) Wegens het gebrek aan medewerking van de BU werd voor het onderzoek van de situatie van de markt van de Unie en de schade die de BU als gevolg van de invoer met dumping uit de VRC heeft geleden, gebruikgemaakt van de beschikbare gegevens, onder meer gegevens die door extrapolatie werden verkregen uit informatie die werd verzameld tijdens het recente nieuwe onderzoek bij het vervallen van de maatregelen dat betrekking had op de periode van 1 januari 2007 tot en met 31 maart 2010. De bronnen van de in de onderstaande tabellen vermelde gegevens hebben betrekking op de periode 2007-2009, tenzij anders is aangegeven. Nutrafur, de Spaanse producent die in 1994 de oorspronkelijke klacht heeft ingediend onder de naam Furfural Español SA, heeft in oktober 2008 de productie gestaakt. De productiecijfers van Nutrafur voor 2008 zijn in het verbruik in de Unie opgenomen. Om redenen van vertrouwelijkheid worden de gegevens over de prestaties van de BU slechts in geïndexeerde vorm verstrekt. E. SITUATIE OP DE MARKT VAN DE UNIE 1. Verbruik in de Unie (38) Het verbruik van furfuraldehyde in de Unie in 2008 en 2009 werd vastgesteld op basis van de gecontroleerde verkoopvolumes van de BU op de markt van de Unie (inclusief de verkoop van Nutrafur in de periode tot en met oktober 2008 waarin deze onderneming nog furfuraldehyde produceerde), plus de invoer uit de VRC onder de RAV en de voor het vrije verkeer bestemde invoer uit andere derde landen, waarvoor gegevens van de importeur International Furan Chemicals BV („IFC”) die tijdens het laatste nieuwe onderzoek bij het vervallen van de maatregelen werden gecontroleerd, en Eurostat-gegevens werden gebruikt. Daar Eurostat om redenen van vertrouwelijkheid niet de volledige informatie bekendmaakt, zijn Eurostat-gegevens alleen gebruikt voor de invoer uit andere derde landen, met uitzondering van de VRC en de Dominicaanse Republiek, omdat IFC de enige importeur van furfuraldehyde uit deze landen is. (39) Voor 2010 en het TNO werden de beschikbare gegevens gebruikt wegens het gebrek aan medewerking van zowel de BU als de enige importeur en de vertrouwelijkheid van grote hoeveelheden gegevens die gewoonlijk bij Eurostat te verkrijgen zijn. Daar er geen aanwijzingen voor het tegendeel waren, was er geen reden om aan te nemen dat zich sinds 2009 een opmerkelijke verschuiving in het verbruik in de Unie had voorgedaan, zodat ervan werd uitgegaan dat het in 2010 en het TNO op hetzelfde niveau is gebleven. (40) Op basis daarvan is het verbruik in de Unie tijdens de beoordelingsperiode met 17 % gedaald, van 45 738 ton in 2008 tot 38 000 ton in het TNO. Tabel 1 Verbruik in de Unie Jaar 2008 2009 2010 TNO Ton 45 738 38 175 38 000 38 000 Index (2008 = 100) 100 83 83 83 Ontwikkeling op jaarbasis –17 0 0 Bron : Gecontroleerde antwoorden van de BU en IFC op de vragenlijst, en Eurostat. 2. Invoer uit de VRC 2.1. Omvang, marktaandeel en prijzen (41) Volgens de Chinese uitvoerstatistieken vond de Chinese invoer in het TNO plaats onder de RAV. Het Chinese RAV-volume is gestegen van 10 002 ton in 2008 tot 13 975 ton in het TNO, d.w.z. met 40 %. In de beoordelingsperiode is het Chinese marktaandeel voor RAV gestegen van 22 % tot 37 %, d.w.z. met 15 procentpunten. (42) De Chinese RAV-prijs per ton is gestegen van 1 014 EUR in 2008 tot 1 488 EUR in het TNO, d.w.z. met 47 %. Hierbij zij opgemerkt dat de prijzen van de Chinese invoer in het TNO snel zijn gestegen en een piek bereikten van meer dan 1 700 EUR/ton. Tabel 2 Invoer uit de VRC Jaar 2008 2009 2010 TNO Ton 10 002 5 159 8 375 13 975 Index (2008 = 100) 100 52 84 140 Ontwikkeling op jaarbasis –48 32 56 Marktaandeel 22  % 14  % 22  % 37  % Prijs (EUR/ton) 1 014 690 1 362 1 488 Index (2008 = 100) 100 68 134 147 Bron : Gecontroleerde antwoorden van IFC op de vragenlijst, Chinese uitvoerstatistieken. 3. Omvang en prijzen van de invoer uit andere derde landen (43) Er zij op gewezen dat het bij de invoer uit de Dominicaanse Republiek, zoals in het oorspronkelijke onderzoek, volledig om zendingen ging van moedermaatschappij naar Europese dochteronderneming voor de productie van furfurylalcohol. De voor deze transacties gehanteerde prijzen zijn dus verrekenprijzen tussen verbonden ondernemingen en geven misschien geen goed beeld van de reële marktprijzen. Wegens het gebrek aan medewerking van de betrokken importeur en de vertrouwelijkheid van de gegevens van Eurostat werd aangenomen dat de omvang en de prijzen van de invoer uit de Dominicaanse Republiek in 2010 en het TNO constant zijn gebleven. Tabel 3 Invoer uit de Dominicaanse Republiek in de Unie Jaar 2008 2009 2010 TNO Ton 27 662 24 996 25 000 25 000 Index (2008 = 100) 100 90 90 90 Ontwikkeling op jaarbasis –10 0 0 Marktaandeel 60  % 65  % 66  % 66  % Prijs (EUR/ton) 982 582 582 582 Index (2008 = 100) 100 59 59 59 (44) Volgens Eurostat ontwikkelden de invoer van furfuraldehyde in de Unie uit andere landen dan de VRC en de gemiddelde prijzen daarvan zich als volgt: Tabel 4 Invoer uit andere derde landen in de Unie Jaar 2008 2009 2010 TNO Ton 1 583 1 226 138 162 Index (2008 = 100) 100 77 9 10 Ontwikkeling op jaarbasis –23 –68 1 Marktaandeel 3  % 3  % 1  % 1  % Prijs (EUR/ton) 997 632 1 473 1 685 Index (2008 = 100) 100 63 148 169 4. Omvang en prijzen van de uitvoer uit de EU naar andere derde landen (45) In de beoordelingsperiode waren alleen voor 2008 en 2009 gegevens beschikbaar. Er waren geen betrouwbare statistische gegevens beschikbaar om de ontwikkeling van de dataset in 2010 en het TNO te beoordelen. Wegens het gebrek aan medewerking van de BU werd gebruikgemaakt van de beschikbare gegevens en werd aangenomen dat de omvang van de uitvoer uit de EU op hetzelfde niveau is gebleven als in 2009, met een prijsstijging die vergelijkbaar is met die op de markt van de Unie. Tabel 5 Omvang en prijzen van de uitvoer van de BU naar andere derde landen Jaar 2008 2009 2010 TNO Hoeveelheden — Index (2008 = 100) 100 155 155 155 Ontwikkeling op jaarbasis 55 0 0 Prijzen — Index (2008 = 100) 100 77 134 147 Ontwikkeling op jaarbasis –23 57 13 5. Economische situatie van de bedrijfstak van de Unie (46) De economische situatie van de BU, d.w.z. de twee ondernemingen Lenzing en Tanin, wordt hierna geanalyseerd aan de hand van gegevens die tijdens het nieuwe onderzoek bij het vervallen van de maatregelen werden verzameld, en de voor het TNO beschikbare gegevens. 5.1. Productie (47) De totale productie van het soortgelijke product door de BU is in de periode tot 2009 met 5 % gestegen. Bij gebrek aan andere gegevens werd aangenomen dat de productie in 2010 en het TNO stabiel is gebleven. Tabel 6 Productie in de Unie Jaar 2008 2009 2010 TNO Index (2008 = 100) 100 105 105 105 Ontwikkeling op jaarbasis 5 0 0 Bron : Gecontroleerde antwoorden van de producenten in de Unie op de vragenlijst. 5.2. Productiecapaciteit en bezettingsgraad (48) De totale productiecapaciteit van de BU was in 2009 dezelfde als in 2008. Wegens het gebrek aan medewerking van de BU werd aangenomen dat de productiecapaciteit en de bezettingsgraad in 2010 en het TNO onveranderd zijn gebleven. Tabel 7 Capaciteit van de Unie Jaar 2008 2009 2010 TNO Index (2008 = 100) 100 100 100 100 Bezettingsgraad 92  % 96  % 96  % 96  % Bron : Gecontroleerde antwoorden van de producenten in de Unie op de vragenlijst. 5.3. Voorraadniveau (49) Wegens het gebrek aan medewerking van de BU werd aangenomen dat het voorraadniveau ten opzichte van eind 2009 onveranderd is gebleven. Tabel 8 Voorraden Jaar 2008 2009 2010 TNO Index (2008 = 100) 100 56 56 56 Ontwikkeling op jaarbasis –44 0 0 Bron : Gecontroleerde antwoorden van de producenten in de Unie op de vragenlijst. 5.4. Verkoopvolume en marktaandeel (50) De verkoop van de BU aan niet-verbonden afnemers op de markt van de Unie is tussen 2008 en eind 2009 met 12 % gestegen. Bij gebrek aan gegevens van de BU werd aangenomen dat de verkoop in 2010 en het TNO niet is gestegen. Tabel 9 Verkoopvolume en marktaandeel van de EU Jaar 2008 2009 2010 TNO Index (2008 = 100) 100 112 112 112 Marktaandeel (orde van grootte) 10-20 % 14-24 % 14-24 % 14-24 % Bron : Gecontroleerde antwoorden van de producenten in de Unie op de vragenlijst. 5.5. Gemiddelde verkoopprijzen (51) De gemiddelde verkoopprijzen van de BU op de markt van de Unie zijn in de beoordelingsperiode aanzienlijk gestegen, en wel met 36 %. Dit was toe te schrijven aan een grote prijsstijging in 2010 en het TNO. Tabel 10 Gemiddelde verkoopprijs in de EU Jaar 2008 2009 2010 TNO Index (2008 = 100) 100 89 108 136 Ontwikkeling op jaarbasis –11 19 28 Bron : Gecontroleerde antwoorden van de producenten in de Unie op de vragenlijst en aan de Commissie beschikbaar gestelde gegevens. 5.6. Gemiddelde productiekosten (52) Aangezien de BU geen gegevens betreffende de productiekosten voor 2010 en het TNO beschikbaar heeft gesteld, werden de gegevens van het vorige nieuwe onderzoek bij het vervallen van de maatregelen met 6 % verhoogd om rekening te houden met de inflatie in die periode. Tabel 11 Gemiddelde productiekosten Jaar 2008 2009 2010 TNO Index (2008 = 100) 100 100 102 106 Ontwikkeling op jaarbasis 0 2 4 Bron : Gecontroleerde antwoorden van de producenten in de Unie op de vragenlijst. 5.7. Winstgevendheid en kasstroom (53) Uit de berekening van de door de BU gemaakte winst op basis van de bovenvermelde prijs- en kostengegevens is gebleken dat de winst in de beoordelingsperiode aanzienlijk is gestegen als gevolg van de prijsstijgingen op de markt van de Unie zonder aanwijsbare gelijktijdige stijging van de productiekosten, afgezien van inflatie. Bij gebrek aan andere gegevens wordt aangenomen dat de kasstroom een trend heeft gevolgd die vergelijkbaar is met die van de winstgevendheid. Tabel 12 Winstgevendheid en kasstroom Jaar 2008 2009 2010 TNO Winstgevendheid — Index (2008 = 100) 100 96 153 297 Ontwikkeling op jaarbasis –4 57 144 Kasstroom — Index (2008 = 100) 100 34 69 69 Ontwikkeling op jaarbasis –66 35 0 Bron : Gecontroleerde antwoorden van de producenten in de Unie op de vragenlijst. 5.8. Investeringen, rendement van investeringen en vermogen om kapitaal aan te trekken (54) Bij gebrek aan gegevens van de BU werd, gezien de prijsstijgingen in 2010 en het TNO, aangenomen dat weer hetzelfde investeringsniveau werd bereikt als in 2007. Voorts werd ervan uitgegaan dat het rendement van investeringen dezelfde basistrend heeft gevolgd als die van de winstgevendheid in tabel 12. Tabel 13 Investeringen en rendement van investeringen Jaar 2008 2009 2010 TNO Investeringen — Index (2008 = 100) 100 3 163 163 Ontwikkeling op jaarbasis –97 160 0 Rendement van investeringen — Index (2008 = 100) 100 –4 100 200 Ontwikkeling op jaarbasis – 104 104 100 Bron : Gecontroleerde antwoorden van de producenten in de Unie op de vragenlijst. 5.9. Werkgelegenheid en productiviteit (55) Wegens het gebrek aan informatie van de BU voor 2010 en het TNO werd aangenomen dat de werkgelegenheid en de productiviteit in de beoordelingsperiode constant zijn gebleven. Tabel 14 Werkgelegenheid en productiviteit Jaar 2008 2009 2010 TNO Werkgelegenheid — Index 100 100 100 100 Productiviteit (ton/werknemer) — Index 100 100 100 100 Arbeidskosten — Index 100 100 100 100 Bron : Gecontroleerde antwoorden van de producenten in de Unie op de vragenlijst. 5.10. Hoogte van de dumpingmarge (56) Ondanks het gebrek aan medewerking van de Chinese producenten-exporteurs werden het volume en de waarde van de invoer geanalyseerd aan de hand van Eurostat-gegevens in combinatie met een raming van het marktaandeel. De aanzienlijke prijsstijging in 2010 en 2011 heeft geleid tot een forse daling van de dumpingmarge bij invoer uit de VRC sinds het tijdvak van het nieuwe onderzoek bij het vervallen van de maatregelen. 5.11. Herstel van de gevolgen van invoer met dumping (57) Zoals uit de gunstige ontwikkeling van de meeste hierboven genoemde indicatoren blijkt, heeft de financiële situatie van de BU zich in de beoordelingsperiode volledig hersteld van de schadelijke gevolgen van de invoer met aanzienlijke dumping van oorsprong uit de VRC die tijdens vorige onderzoeken werd geconstateerd. 6. Conclusie over de economische situatie van de bedrijfstak van de Unie (58) De maatregelen ten aanzien van de VRC hebben een positief effect op de economische situatie van de BU gehad, aangezien de meeste schade-indicatoren een positieve ontwikkeling lieten zien: de productie, het verkoopvolume en de verkoopwaarde zijn tussen 2008 en het eind van het TNO toegenomen. Als gevolg van de aanzienlijke prijsstijging op de markt van de Unie ligt de winst van de BU nu echter veel hoger dan de voor zijn ontwikkeling vereiste streefwinst, die tijdens het oorspronkelijke onderzoek op 5 % werd vastgesteld. (59) Gezien de aanzienlijke prijsstijging op de markt van de Unie in het TNO zonder aanwijsbare gelijktijdige stijging van de kosten wordt geconcludeerd dat de BU geen aanmerkelijke schade in de zin van artikel 3, lid 5, heeft geleden. 7. Conclusie betreffende de blijvende aard van deze gewijzigde omstandigheden (60) Er werd nagegaan of de prijsstijging op de markt van de Unie een blijvende wijziging in de omstandigheden is ten opzichte van de bevindingen van het vorige nieuwe onderzoek bij het vervallen van de maatregelen. De beschikbare gegevens wijzen op prijzen op de markt van de Unie die zich goed herstellen, weer op het niveau van 2008 komen en dat vervolgens overtreffen, terwijl de prijzen in het nieuwe onderzoek bij het vervallen van de maatregelen daalden. Bovendien werden, in tegenstelling tot wat in het nieuwe onderzoek bij het vervallen van de maatregelen werd geconstateerd, geen aanwijzingen voor prijsonderbieding gevonden. In het nieuwe onderzoek bij het vervallen van de maatregelen volgde de winstgevendheid een neerwaartse trend, maar uit gegevens na de beëindiging van dat onderzoek blijkt dat de winstgevendheid zich goed herstelt, weer op het niveau van 2008 komt en dat vervolgens overtreft. (61) Er werd echter nagegaan of de prijswijziging sinds het einde van het tijdvak van het nieuwe onderzoek bij het vervallen van de maatregelen terug te voeren was op een bijzonder slecht oogstseizoen in de VRC, aangezien furfuraldehyde daar uit landbouwafval wordt vervaardigd. De prijs is evenwel niet aanzienlijk gedaald sinds het oogstseizoen eind 2010 en daarom werd dit buiten beschouwing gelaten. Blijkbaar is er een stijging van de prijzen bij invoer uit de VRC geweest die toe te schrijven was aan de langetermijngroei van de binnenlandse vraag naar furfuraldehyde en de stijgende grondstoffenkosten in het betrokken land. Wegens het gebrek aan medewerking van de Chinese producenten-exporteurs kon dit niet worden gecontroleerd, maar aan de Commissie zijn geen bewijzen van het tegendeel verstrekt. (62) Gezien het bovenstaande bewijsmateriaal waarover de Commissie beschikt en het ontbreken van informatie waaruit blijkt dat bovenbedoelde prijsstijgingen tijdelijk zijn, werd geconcludeerd dat deze wijziging van blijvende aard is. F. BEËINDIGING VAN DE ANTIDUMPINGPROCEDURE EN INTREKKING VAN DE GELDENDE ANTIDUMPINGMAATREGELEN (63) Op grond van het bovenstaande wordt geoordeeld dat dit nieuwe antidumpingonderzoek moet worden beëindigd en dat de geldende antidumpingmaatregelen moeten worden ingetrokken. (64) Alle partijen zijn in kennis gesteld van de belangrijkste feiten en overwegingen op grond waarvan de Commissie wil aanbevelen de bestaande maatregelen op te heffen. Zij konden hierover binnen een bepaalde termijn na deze mededeling opmerkingen maken. Er werden geen opmerkingen ontvangen. (65) Uit het bovenstaande volgt dat dit nieuwe antidumpingonderzoek moet worden beëindigd en dat de antidumpingmaatregelen die zijn ingesteld bij Uitvoeringsverordening (EU) nr. 453/2011 betreffende de invoer van furfuraldehyde van oorsprong uit de VRC, moeten worden opgeheven en het bestaande recht moet worden ingetrokken, HEEFT DE VOLGENDE VERORDENING VASTGESTELD: Artikel 1 Het tussentijdse nieuwe onderzoek van de antidumpingrechten op 2-furaldehyde (ook bekend als furfuraldehyde of furfural), momenteel ingedeeld onder GN-code 2932 12 00 , van oorsprong uit de Volksrepubliek China, wordt beëindigd. Artikel 2 Uitvoeringsverordening (EU) nr. 453/2011 wordt ingetrokken. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 21 juni 2012. Voor de Raad De voorzitter M. FREDERIKSEN ( 1 ) PB L 343 van 22.12.2009, blz. 51 . ( 2 ) PB L 15 van 21.1.1995, blz. 11 . ( 3 ) PB L 328 van 22.12.1999, blz. 1 . ( 4 ) PB L 107 van 28.4.2005, blz. 1 . ( 5 ) PB L 123 van 12.5.2011, blz. 1 . ( 6 ) PB C 196 van 5.7.2011, blz. 9 .",
  "source": "EUR LEX"
}