{
  "url": "http://www.w3.org/1999/xhtml\">",
  "content": "L_2009202NL.01003501.xml 4.8.2009 NL Publicatieblad van de Europese Unie L 202/35 BESLUIT VAN DE RAAD van 16 februari 2009 tot sluiting van de Overeenkomst tussen de Europese Gemeenschap en de regering van de Republiek Korea betreffende samenwerking ter bestrijding van concurrentieverstorende activiteiten (2009/586/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op de artikelen 83 en 308, juncto artikel 300, lid 3, eerste alinea, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) Nu de problemen op het gebied van de mededinging steeds duidelijker een internationale dimensie gaan vertonen, dient de internationale samenwerking op dit gebied te worden verbeterd. (2) Een correcte en doeltreffende handhaving van het mededingingsrecht is van belang voor de goede werking van de markten en voor het internationale handelsverkeer. (3) Nadere uitwerking van de beginselen van positieve courtoisie in het internationale recht en tenuitvoerlegging van deze beginselen bij de handhaving van de mededingingsvoorschriften van de Gemeenschap en Zuid-Korea zullen de doeltreffendheid bij de toepassing daarvan waarschijnlijk verbeteren. (4) De Commissie heeft te dien einde met de regering van de Republiek Korea onderhandelingen gevoerd en overeenstemming bereikt over een overeenkomst betreffende de toepassing van de mededingingsvoorschriften van de Gemeenschap en Zuid-Korea. (5) Omdat de overeenkomst onder meer betrekking heeft op fusies en overnames, die onder toepassing vallen van Verordening (EG) nr. 139/2004 van de Raad van 20 januari 2004 betreffende de controle op concentraties van ondernemingen (de „EG-concentratieverordening”) ( 2 ) , welke verordening in hoofdzaak op artikel 308 berust, dient dit besluit ook op dat artikel te berusten. (6) Deze overeenkomst dient te worden goedgekeurd, BESLUIT: Artikel 1 De Overeenkomst tussen de Europese Gemeenschap en de regering van de Republiek Korea betreffende samenwerking ter bestrijding van concurrentieverstorende activiteiten wordt namens de Gemeenschap goedgekeurd. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst te ondertekenen teneinde daardoor de Gemeenschap te binden ( 3 ) . Gedaan te Brussel, 16 februari 2009. Voor de Raad De voorzitter O. LIŠKA ( 1 ) Advies van 4 december 2008 (nog niet bekendgemaakt in het Publicatieblad). ( 2 ) PB L 24 van 29.1.2004, blz. 1 . ( 3 ) De datum van inwerkingtreding van de overeenkomst zal door het secretariaat-generaal van de Raad worden bekendgemaakt in het Publicatieblad van de Europese Unie .",
  "source": "EUR LEX"
}