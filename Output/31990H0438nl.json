{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990H0438:NL:HTML\">",
  "content": "EUR-Lex - 31990H0438 - NL Avis juridique important | 31990H0438 90/438/EEG: Aanbeveling van de Commissie van 27 juni 1990 betreffende de beperking van het gebruik van chloorfluorkoolwaterstoffen door de communautaire koelindustrie Publicatieblad Nr. L 227 van 21/08/1990 blz. 0030 - 0032 ***** AANBEVELING  VAN DE COMMISSIE van 27 juni 1990 betreffende de beperking van het gebruik van chloorfluorkoolwaterstoffen door de communautaire koelindustrie (90/438/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 155, Overwegende dat de Gemeenschap en al haar Lid-Staten het Verdrag van Wenen ter bescherming van de ozonlaag hebben ondertekend; Overwegende dat de Gemeenschap en al haar Lid-Staten het Protocol van Montreal betreffende stoffen die de ozonlaag afbreken hebben ondertekend; Overwegende dat de Raad op 14 oktober 1988 zijn goedkeuring heeft gehecht aan Beschikking 88/540/EEG (1) met betrekking tot de sluiting en ratificatie van het Verdrag van Wenen en het Protocol van Montreal; Overwegende dat de Raad op 14 oktober 1988 zijn goedkeuring heeft gehecht aan Verordening (EEG) nr. 3322/88 (2) ten einde het Protocol van Montreal op communautair niveau ten uitvoer te leggen; Overwegende dat door recente wetenschappelijke studies is bevestigd dat de ozonlaag reeds enigermate is aangetast en de waargenomen veranderingen mogelijk geheel of gedeeltelijk door de toegenomen concentratie van sporengassen, met name chloorfluorkoolwaterstoffen (CFK's), in de atmosfeer zijn veroorzaakt; Overwegende dat het van belang is de in bijlage I genoemde CFK's en halonen op alle toepassingsgebieden zoveel mogelijk te vervangen; Overwegende dat een aantal Lid-Staten met hun koelindustrieën vrijwillige overeenkomsten heeft gesloten over de geleidelijke vermindering met het oog op een mogelijke verwijdering van de in bijlage I genoemde chloorfluorkoolwaterstoffen uit koelapparatuur; Overwegende dat de Commissie in de resolutie van de Raad van 14 oktober 1988 inzake de beperking van het gebruik van chloorfluorkoolwaterstoffen en halonen (3) wordt verzocht om in samenwerking met de Lid-Staten met alle betrokken industrieën besprekingen aan te knopen over vrijwillige overeenkomsten op communautair niveau om, waar mogelijk, de in bijlage I bedoelde CFK's en halonen in produkten, uitrustingen of procédés waarbij deze stoffen worden gebruikt, te vervangen; Overwegende dat de door de Europese Raad van de Bonden van de Chemische Nijverheid (CEFIC) vertegenwoordigde Europese producenten van CFK's hebben verklaard gebruikte CFK's te zullen terugwinnen en recycleren waar dat technisch mogelijk is; Overwegende dat de koelindustrie van de Gemeenschap een gedragscode (4) heeft opgesteld betreffende het ontwerp, de installering, het onderhoud en het herstel van koelapparatuur en afvalverwerkingsvoorzieningen om de uitworp van CFK's in de atmosfeer te beperken; Overwegende dat de in punt I.2 bedoelde beperkingen, in afwachting van de beschikbaarheid van alternatieve stoffen zonder ozonafbrekend vermogen (ODP) die ook in andere opzichten uit milieukundig oogpunt aanvaardbaar zijn, afhankelijk zijn van de mate waarin alternatieve stoffen met een positief maar relatief gering ozonafbrekend vermogen in de handel verkrijgbaar zijn of worden gebruikt; Overwegende dat alvorens alternatieve koelmiddelen in de handel verkrijgbaar zullen zijn het gebruik van gereglementeerde stoffen in bepaalde sectoren van de koelindustrie, zoals huishoudelijke koelapparatuur, slechts marginaal verminderd kan worden; Overwegende dat de Raad van Ministers op 2 maart 1989 heeft vastgesteld dat het huidige produktie- en verbruiksniveau van de onder het Protocol van Montreal vallende CFK's zo snel mogelijk met ten minste 85 % moet worden verminderd met het oog op de afschaffing ervan tegen het einde van de eeuw en dat het betreffende Protocol dienovereenkomstig moet worden uitgebreid, DOET DE VOLGENDE AANBEVELING: I. Alle sectoren van de koel- en luchtverversingsindustrie in de Gemeenschap, inclusief fabrikanten, installateurs en personen die belast zijn met het onderhoud van koel- en luchtverversingsapparatuur, alsmede alle in de handel, de industrie en bij de overheid werkzame gebruikers van dergelijke apparatuur moeten ernaar streven: 1. het gebruik van de in bijlage I genoemde volledig gehalogeneerde chloorfluorkoolwaterstoffen als koelmiddelen in koelapparatuur te beperken met het oog op de geleidelijke vermindering en uiteindelijke afschaffing ervan tegen het einde van de eeuw; 2. het verbruik van volledig gehalogeneerde chloorfluorkoolwaterstoffen ten opzichte van het verbruik in 1986 tegen eind 1991 met ten minste 25 % en tegen eind 1993 met ten minste 50 % te verminderen. In 1986 beliep het verbruik van de in bijlage I genoemde chloorfluorkoolwaterstoffen in de koelindustrie in de Gemeenschap 28 800 ton, gewogen naar het ozonafbrekend vermogen. De bij de vermindering van het gebruik geboekte vooruitgang wordt gecontroleerd aan de hand van door de producenten in de Gemeenschap gepubliceerde jaarlijkse verkoopstatistieken van de stoffen van bijlage I; 3. alle haalbare maatregelen te nemen om gebruikte koelmiddelen te verzamelen en te retourneren aan de leveranciers of andere aangewezen centra met het oog op terugwinning waar dat technisch mogelijk is. II. De in bijlage II genoemde bedrijfsorganisaties moeten: 1. zich zoveel mogelijk inspannen om ervoor te zorgen dat de koelindustrie in de Gemeenschap haar verbruik van de gereglementeerde stoffen minimaliseert en de onder I, punt 2, genoemde beperkingen tot stand brengt; 2. de Commissie met ingang van 1989 een jaarverslag voorleggen over de vooruitgang die is geboekt met betrekking tot de bovengenoemde beperkingen, inclusief waar mogelijk statistieken. III. De Lid-Staten dienen zich zoveel mogelijk in te spannen om: 1. in samenwerking met hun industrie normen in te voeren voor de opleiding van bedienend personeel en technici in het veilig gebruiken van koelmiddelen, ter afsluiting waarvan een vakbekwaamheidscertificaat wordt afgegeven, en, via hun technische instellingen, de beroepskwalificaties van bedienend personeel en technici, alsmede het vereiste technische niveau van bedrijven exact te specificeren; 2. onderzoek en ontwikkeling van bij de terugwinning van CFK's gebruikt materieel te bevorderen; 3. de nodige maatregelen vast te stellen om geleidelijk een einde te maken aan het gebruik van wegwerp-CFK-containers; 4. terugwinning en recycling te bevorderen en inspanningen op het gebied van de opleiding van vakbewaam personeel te schragen; 5. ervoor te zorgen dat de doelstellingen van de aanbeveling door bijdragen van hun respectieve grondgebieden worden bereikt. Gedaan te Brussel, 27 juni 1990. Voor de Commissie Carlo RIPA DI MEANA Lid van de Commissie (1) PB nr. L 297 van 31. 10. 1988, blz. 8. (2) PB nr. L 297 van 31. 10. 1988, blz. 1. (3) PB nr. C 285 van 9. 11. 1988, blz. 1. (4) CECOMAF GT1-001: Reduction of Clorofluorocarbon Emissions from Refrigerating Systems. BIJLAGE I Stoffen waarop de aanbeveling betrekking heeft 1.2 //  //  // Stof  // Ozonafbrekend vermogen  //  //  // CFC13 (CFK- 11)   // 1,0   // CF2C12 (CFK- 12)  // 1,0   // C2F3C13 (CFK-113)   // 0,8   // C2F4C12 (CFK-114)  // 1,0   // C2F5C1 (CFK-115)   // 0,6   //    // BIJLAGE II 1.2 // 1. AREA:   // Air Conditioning & Refrigeration European Association   // 2. CECED:   // European Committee of Manufacturers of Electrical Domestic Equipment   // 3. CECOMAF:   // Europees Comité van fabrikanten van koelmateriaal   // 4. RIB:   // Refrigeration Industry Board (RIB/CECOMAF)",
  "source": "EUR LEX"
}