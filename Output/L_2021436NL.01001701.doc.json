{
  "url": "http://www.w3.org/1999/xhtml\"><!--",
  "content": "L_2021436NL.01001701.xml 7.12.2021 NL Publicatieblad van de Europese Unie L 436/17 GEDELEGEERDE VERORDENING (EU) 2021/2155 VAN DE COMMISSIE van 13 augustus 2021 tot aanvulling van Richtlijn (EU) 2019/2034 van het Europees Parlement en de Raad met technische reguleringsnormen wat de specificatie betreft van de instrumenten die een goede weerspiegeling zijn van de kredietkwaliteit van de beleggingsonderneming in het kader van de lopende bedrijfsuitoefening en mogelijke alternatieve regelingen die mogen worden gebruikt voor de uitkering van een variabele beloning (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2019/2034 van het Europees Parlement en de Raad van 27 november 2019 betreffende het prudentiële toezicht op beleggingsondernemingen en tot wijziging van Richtlijnen 2002/87/EG, 2009/65/EG, 2011/61/EU, 2013/36/EU, 2014/59/EU en 2014/65/EU ( 1 ) , en met name artikel 32, lid 8, derde alinea, Overwegende hetgeen volgt: (1) Een in instrumenten toegekende variabele beloning dient bij te dragen tot een degelijk en doeltreffend risicobeheer, en mag niet aanmoedigen tot het nemen van meer risico’s dan de beleggingsonderneming bereid is te nemen. Daarom dienen de klassen van instrumenten die ten behoeve van een variabele beloning kunnen worden gebruikt, de belangen van het personeel af te stemmen op de belangen op langere termijn van de beleggingsonderneming, haar aandeelhouders, schuldeisers, cliënten en andere belanghebbenden, door te voorzien in prikkels voor personeelsleden om te handelen in het belang van de beleggingsonderneming op langere termijn. (2) Om te verzekeren dat er een sterke band is met de kredietkwaliteit van een beleggingsonderneming in het kader van de lopende bedrijfsuitoefening, dienen instrumenten die ten behoeve van een variabele beloning worden gebruikt, passende triggergebeurtenissen te bevatten voor afwaardering of omzetting waarmee de waarde van de instrumenten wordt verminderd in situaties waarin de kredietkwaliteit van de beleggingsonderneming in het kader van de lopende bedrijfsuitoefening is verslechterd. De triggergebeurtenissen die voor beloningsdoeleinden worden gebruikt, mogen de mate van achterstelling van de instrumenten niet veranderen en mogen er dus niet toe leiden dat aanvullend-tier 1-instrumenten of tier 2-instrumenten niet meer als eigenvermogensinstrumenten gelden. (3) Hoewel de voorwaarden die gelden voor aanvullend-tier 1-instrumenten en tier 2-instrumenten zijn vastgesteld in artikel 9 van Verordening (EU) 2019/2033 van het Europees Parlement en de Raad ( 2 ) in samenhang met deel 2, titel I, de hoofdstukken 3 en 4 van Verordening (EU) nr. 575/2013 van het Europees Parlement en de Raad ( 3 ) , gelden voor de andere instrumenten waarnaar wordt verwezen in artikel 32, lid 1, punt j), iii), van Richtlijn (EU) 2019/2034 (hierna “andere instrumenten” genoemd) die volledig in tier 1-kernkapitaalinstrumenten kunnen worden omgezet of kunnen worden afgewaardeerd, geen specifieke voorwaarden uit hoofde van die verordeningen, aangezien zij voor het prudentieel toezicht niet als eigenvermogensinstrumenten gelden. Daarom dienen specifieke vereisten te worden bepaald voor verschillende klassen van instrumenten, om ervoor te zorgen dat deze geschikt zijn om te worden gebruikt ten behoeve van een variabele beloning, rekening houdende met de verschillende aard van de instrumenten. Het gebruik van instrumenten ten behoeve van een variabele beloning dient op zich niet te voorkomen dat instrumenten als eigen vermogen van een beleggingsonderneming gelden, zolang aan de voorwaarden van Verordening (EU) 2019/2033 is voldaan. Evenmin dient dit soort gebruik op zich te worden begrepen als het geven van een prikkel om het instrument af te lossen, aangezien personeelsleden na de uitstel- en retentieperiode in de regel liquide middelen kunnen ontvangen via andere middelen dan aflossing. (4) Andere instrumenten zijn niet beperkt tot de in bijlage I, deel C, van Richtlijn 2014/65/EU van het Europees Parlement en de Raad ( 4 ) bedoelde financiële instrumenten. Teneinde de administratieve last voor de ontwikkeling van dergelijke instrumenten te beperken, moeten deze instrumenten het gebruik van andere contractuele regelingen tussen personeelsleden en beleggingsondernemingen eveneens toelaten. Om ervoor te zorgen dat deze andere instrumenten een goede weerspiegeling zijn van de kredietkwaliteit van een beleggingsonderneming in het kader van de lopende bedrijfsuitoefening, dienen passende vereisten te garanderen dat dit soort instrumenten wordt afgewaardeerd of omgezet, voordat een beleggingsonderneming er niet langer in slaagt aan haar eigenvermogensvereisten te voldoen. (5) Wanneer ten behoeve van een variabele beloning gebruikte instrumenten worden opgevraagd, afgelost, weder ingekocht of omgezet, dient dit soort transacties in de regel niet de waarde van de toegekende beloning te doen stijgen door bedragen uit te keren die hoger liggen dan de waarde van het instrument of door omzetting in instrumenten die een hogere waarde hebben dan het instrument dat aanvankelijk was toegekend. De vervanging van instrumenten tegen dezelfde waarde moet ervoor zorgen dat geen beloning wordt uitgekeerd door middel van vehikels of methoden die de niet-inachtneming van Richtlijn (EU) 2019/2034 of Verordening (EU) 2019/2033 vergemakkelijken. (6) Wanneer de variabele beloning wordt toegekend en wanneer voor een variabele beloning gebruikte instrumenten worden afgelost, opgevraagd, weder ingekocht of omgezet, dienen die transacties te zijn gebaseerd op waarden die zijn vastgesteld overeenkomstig de toepasselijke standaarden voor jaarrekeningen op het tijdstip van de transactie, waardoor wordt gewaarborgd dat het correcte bedrag van de variabele beloning wordt toegekend, en dat dit niet onrechtmatig wordt gewijzigd wanneer het instrument wordt afgelost, opgevraagd, weder ingekocht of omgezet. (7) In artikel 54 van Verordening (EU) nr. 575/2013 zijn de mechanismen beschreven voor de afwaardering en omzetting van aanvullend-tier 1-instrumenten. Voorts wordt in artikel 32, lid 1, punt j), iii), van Richtlijn (EU) 2019/2034 vereist dat andere instrumenten volledig in tier 1-kernkapitaalinstrumenten kunnen worden omgezet of kunnen worden afgewaardeerd. Aangezien de economische uitkomst van een omzetting of afwaardering van andere instrumenten dezelfde is als voor aanvullend-tier 1-instrumenten, dient bij afschrijvings- of omzettingsmechanismen voor andere instrumenten rekening te worden gehouden met de mechanismen die van toepassing zijn op aanvullend-tier 1-instrumenten, met aanpassingen om rekening te houden met het feit dat andere instrumenten uit prudentieel oogpunt niet als eigenvermogensinstrumenten gelden. Voor tier 2-instrumenten gelden op grond van Verordening (EU) nr. 575/2013 geen reguleringsvereisten ten aanzien van afwaardering en omzetting. Om te verzekeren dat de waarde van al deze instrumenten, wanneer zij voor een variabele beloning worden gebruikt, wordt verlaagd wanneer de kredietkwaliteit van de beleggingsonderneming verslechtert, dient te worden bepaald in welke situaties een afwaardering of omzetting van het instrument noodzakelijk is. De mechanismen voor het afwaarderen, opwaarderen en omzetten van tier 2-instrumenten en andere instrumenten dienen te worden gespecificeerd om een consistente toepassing te garanderen. (8) Uitkeringen als gevolg van instrumenten kunnen uiteenlopende vormen aannemen. Zij kunnen variabel of vast zijn en kunnen periodiek of bij de eindvervaldatum van een instrument worden uitgekeerd. Om een degelijk en doeltreffend risicobeheer te bevorderen, dienen gedurende de uitstelperioden geen uitkeringen aan personeelsleden plaats te vinden. Personeelsleden dienen alleen uitkeringen te ontvangen voor de perioden volgend op de verwerving van het instrument, waarna het personeelslid de wettige eigenaar ervan wordt. Daarom mogen alleen instrumenten met periodiek aan de eigenaar van het instrument betaalde uitkeringen als variabele beloning worden gebruikt. Nulcouponobligaties of instrumenten waarbij de winst wordt ingehouden, dienen niet mee te tellen voor de beloning die moet bestaan uit de in artikel 32, lid 1, punt j), van Richtlijn (EU) 2019/2034 bedoelde instrumenten. Anders zouden personeelsleden gedurende de uitstelperioden toenemende waarden kunnen genieten, hetgeen kan worden begrepen als gelijkwaardig aan het ontvangen van uitkeringen. (9) Zeer hoge uitkeringen kunnen de langetermijnprikkel voor verstandig risicogedrag afzwakken omdat daarmee het variabele gedeelte van de beloning daadwerkelijk wordt vergroot. Met name dienen uitkeringen niet te worden betaald met tussenpozen van meer dan één jaar aangezien dit ertoe zou leiden dat uitkeringen gedurende uitstelperioden daadwerkelijk worden opgestapeld en worden uitgekeerd zodra de variabele beloning verworven is. Met de opstapeling van uitkeringen zou het in artikel 32, lid 3, van Richtlijn (EU) 2019/2034 vastgestelde beginsel worden omzeild dat uitgestelde beloning niet sneller dan op pro-ratabasis wordt verworven. In artikel 32, lid 2, punt b), van Richtlijn (EU) 2019/2034 wordt vereist dat geen beloning wordt uitgekeerd door middel van financiële vehikels of methoden die de niet-naleving van die richtlijn of van Verordening (EU) 2019/2033 vergemakkelijken. Daarom mogen uitkeringen die plaatsvinden nadat het instrument is verworven, niet hoger zijn dan de marktpercentages voor dergelijke instrumenten die worden uitgekeerd door andere beleggingsondernemingen of instellingen van vergelijkbare kredietkwaliteit. Dit dient te worden geborgd door de eis dat voor een variabele beloning gebruikte instrumenten, of de instrumenten waaraan deze zijn gekoppeld, vooral aan andere beleggers worden uitgekeerd, of door te eisen dat voor dit soort instrumenten een plafond inzake uitkeringen geldt. (10) Eisen inzake uitstel en retentie die gelden voor de toekenning van een variabele beloning overeenkomstig artikel 32, lid 1, punt l), en artikel 32, lid 3, van Richtlijn (EU) 2019/2034, moeten worden nagekomen op alle relevante tijdstippen, ook wanneer voor een variabele beloning gebruikte instrumenten worden opgevraagd, afgelost, weder ingekocht of omgezet. In dat soort situaties dienen instrumenten dus te worden vervangen door aanvullend-tier 1-instrumenten, tier 2-instrumenten en andere instrumenten die een weerspiegeling zijn van de kredietkwaliteit van de beleggingsonderneming in het kader van de lopende bedrijfsuitoefening, die kenmerken hebben die gelijkwaardig zijn aan die van het aanvankelijk toegekende instrument en dezelfde waarde hebben, rekening houdende met alle bedragen die zijn afgewaardeerd. Wanneer instrumenten niet zijnde aanvullend-tier 1-instrumenten een vaste vervaldatum hebben, dienen bij de toekenning van die instrumenten minimale eisen te worden bepaald voor de resterende looptijd, om te verzekeren dat zij sporen met de vereisten inzake de uitstel- en retentieperioden voor een variabele beloning. (11) In Richtlijn (EU) 2019/2034 worden de klassen van instrumenten die kunnen worden gebruikt voor een variabele beloning niet beperkt tot één bepaalde klasse financiële instrumenten. Het dient bijgevolg mogelijk te zijn om gebruik te maken van synthetische instrumenten of contracten tussen personeelsleden en beleggingsondernemingen die gekoppeld zijn aan aanvullend-tier 1-instrumenten en tier 2-instrumenten die volledig kunnen worden omgezet of afgewaardeerd. Dit biedt de mogelijkheid om in de voorwaarden van dit soort instrumenten specifieke voorwaarden op te nemen die alleen gelden voor aan personeelsleden toegekende instrumenten, zonder dat dit soort voorwaarden aan andere beleggers hoeft te worden opgelegd. (12) In groepsverband kunnen uitgiften centraal worden beheerd binnen een moederonderneming, met inbegrip van situaties waarbij de moederonderneming onder Richtlijn 2013/36/EU van het Europees Parlement en de Raad ( 5 ) of Richtlijn (EU) 2019/2034 valt. Het is mogelijk dat beleggingsondernemingen binnen een groep zelf niet altijd instrumenten uitgeven die ten behoeve van een variabele beloning mogen worden gebruikt. Volgens Verordening (EU) 2019/2033 in samenhang met Verordening (EU) nr. 575/2013 mogen aanvullend-tier 1-instrumenten en tier 2-instrumenten die worden uitgegeven via een entiteit binnen het consolidatiebereik, deel uitmaken van het eigen vermogen van een beleggingsonderneming, mits bepaalde voorwaarden in acht worden genomen. Daarom dient het ook het mogelijk te zijn om dit soort instrumenten te gebruiken ten behoeve van een variabele beloning, mits er een duidelijk verband is tussen de kredietkwaliteit van de beleggingsonderneming die deze instrumenten ten behoeve van een variabele beloning gebruikt, en de kredietkwaliteit van de uitgevende instelling. Dat verband mag doorgaans worden geacht te bestaan tussen een moederonderneming en een dochteronderneming. Ook dient het mogelijk te zijn om instrumenten niet zijnde aanvullend-tier 1-instrumenten en tier 2-instrumenten die niet rechtstreeks door een beleggingsonderneming worden uitgegeven, te gebruiken ten behoeve van een variabele beloning, mits gelijkwaardige voorwaarden in acht worden genomen. Instrumenten die gekoppeld zijn aan door moederondernemingen in derde landen uitgegeven referentie-instrumenten en die verder gelijkwaardig zijn aan aanvullend-tier 1-instrumenten of tier 2-instrumenten, dienen in aanmerking te kunnen komen om te worden gebruikt ten behoeve van een variabele beloning wanneer de triggergebeurtenis verwijst naar de beleggingsonderneming die dit soort synthetisch instrument gebruikt. (13) In artikel 32, lid 1, punt k), van Richtlijn (EU) 2019/2034 worden beleggingsondernemingen die geen van de in artikel 32, lid 1, punt j), van die richtlijn bedoelde instrumenten uitgeven, in staat gesteld om alternatieve regelingen te gebruiken, mits de bevoegde autoriteit dat gebruik goedkeurt en mits die regelingen hetzelfde doel bereiken als de in artikel 32, lid 1, punt j), van die richtlijn bedoelde instrumenten. Om hetzelfde doel te bereiken, dienen dergelijke alternatieve regelingen te garanderen dat voor de toegekende variabele beloning impliciete risicoaanpassingen worden uitgevoerd. De waarde van dergelijke alternatieve regelingen moet dus dalen wanneer er een nadelig effect bestaat op de prestaties van de betrokken beleggingsonderneming of op de activa die ze beheert. Wanneer de beleggingsonderneming de variabele beloning moet uitstellen op grond van artikel 32, lid 1, punt l), van Richtlijn (EU) 2019/2034, dienen de alternatieve regelingen ook in overeenstemming te zijn met het vereiste om de variabele beloning uit te stellen, en met de toepassing van malus- of terugvorderingsregelingen en retentieperioden voor de variabele beloning betaald in instrumenten. (14) Deze verordening is gebaseerd op de ontwerpen van technische reguleringsnormen die de Europese Bankautoriteit aan de Europese Commissie heeft voorgelegd na raadpleging van de Europese Autoriteit voor effecten en markten. (15) De Europese Bankautoriteit heeft openbare raadplegingen gehouden over de ontwerpen van technische reguleringsnormen waarop deze verordening is gebaseerd, de mogelijke daaraan verbonden kosten en baten geanalyseerd en de bij artikel 37 van Verordening (EU) nr. 1093/2010 van het Europees Parlement en de Raad opgerichte Stakeholdergroep bankwezen om advies verzocht ( 6 ) , HEEFT DE VOLGENDE VERORDENING VASTGESTELD: Artikel 1 Klassen van instrumenten die een goede weerspiegeling zijn van de kredietkwaliteit van de beleggingsonderneming in het kader van de lopende bedrijfsuitoefening en mogen worden gebruikt voor de uitkering van een variabele beloning 1.   De volgende klassen van instrumenten voldoen aan de voorwaarden van artikel 32, lid 1, punt j), iii), van Richtlijn (EU) 2019/2034: a) klassen van aanvullend-tier 1-instrumenten wanneer die klassen aan de voorwaarden van lid 2 van dit artikel en artikel 2 voldoen, en artikel 5, lid 9, en artikel 5, lid 13, punt c), in acht nemen; b) klassen van tier 2-instrumenten wanneer die klassen aan de voorwaarden van lid 2 van dit artikel en artikel 3 voldoen, en artikel 5 in acht nemen; c) klassen van instrumenten die volledig in tier 1-kernkapitaalinstrumenten kunnen worden omgezet of kunnen worden afgewaardeerd en die geen aanvullend-tier 1-instrumenten of tier 2-instrumenten (“andere instrumenten”) zijn in de in artikel 4 bedoelde gevallen, wanneer die klassen aan de voorwaarden van lid 2 van dit artikel voldoen en artikel 5 in acht nemen. 2.   De in lid 1 bedoelde instrumenten voldoen aan de volgende voorwaarden: a) de instrumenten zijn niet gedekt door een zekerheid of onderworpen aan een garantie die de rangordepositie van de vordering van de houder ervan verbetert; b) wanneer de voor een instrument geldende bepalingen de omzetting ervan toestaan, wordt dat instrument alleen ten behoeve van het toekennen van een variabele beloning gebruikt wanneer de omzettingsvoet- of -bandbreedte is bepaald op een niveau dat verzekert dat de waarde van het instrument waarin het aanvankelijk toegekende instrument wordt omgezet, niet hoger is dan de waarde van het aanvankelijk toegekende instrument op het tijdstip dat dit als een variabele beloning werd toegekend; c) de bepalingen die gelden voor converteerbare instrumenten die uitsluitend ten behoeve van een variabele beloning worden gebruikt, zorgen ervoor dat de waarde van het instrument waarin het aanvankelijk toegekende instrument wordt omgezet, niet hoger is dan de waarde, op het tijdstip van die omzetting, van het aanvankelijk toegekende instrument; d) in de voor het instrument geldende bepalingen is vastgesteld dat uitkeringen ten minste eenmaal per jaar plaatsvinden en aan de houder van het instrument worden betaald; e) instrumenten worden gewaardeerd tegen hun waarde op het tijdstip dat het instrument wordt toegekend, overeenkomstig de toepasselijke standaard voor jaarrekeningen; f) de bepalingen die gelden voor instrumenten die uitsluitend ten behoeve van een variabele beloning worden uitgegeven, schrijven voor dat een waardering wordt uitgevoerd overeenkomstig de toepasselijke standaard voor jaarrekeningen ingeval het instrument wordt opgevraagd, afgelost, weder ingekocht of omgezet. Voor de toepassing van punt e) wordt de waardering onderworpen aan een onafhankelijke toetsing. Artikel 2 Voorwaarden voor klassen van aanvullend-tier 1-instrumenten Klassen van aanvullend-tier 1-instrumenten nemen de volgende voorwaarden in acht: a) in de voor het instrument geldende bepalingen is een triggergebeurtenis voor de toepassing van artikel 9, lid 2, punt e), iii), van Verordening (EU) 2019/2033 vastgesteld; b) de in punt a) bedoelde triggergebeurtenis doet zich voor wanneer de tier 1-kernkapitaalratio van de beleggingsonderneming die het instrument uitgeeft, een van de volgende waarden onderschrijdt: i) 7 % van het product van 12,5 vermenigvuldigd met de overeenkomstig artikel 11, lid 1, van Verordening (EU) 2019/2033 berekende eigenvermogensvereisten; ii) een waarde die hoger ligt dan de waarde in punt i), indien die is vastgesteld door de beleggingsonderneming of instelling die het instrument uitgeeft, en in de voor de instrumenten geldende bepalingen is gespecificeerd; c) een van de volgende voorwaarden is vervuld: i) de instrumenten worden uitsluitend ten behoeve van de toekenning van een variabele beloning uitgegeven en de voor het instrument geldende bepalingen zorgen ervoor dat uitkeringen plaatsvinden tegen een percentage dat consistent is met marktpercentages voor vergelijkbare instrumenten die worden uitgegeven door de beleggingsonderneming of door beleggingsondernemingen of instellingen met een vergelijkbare kredietkwaliteit en dat, hoe dan ook, op het tijdstip van de toekenning van de beloning, niet meer dan 8 procentpunt boven het jaarlijkse gemiddelde veranderingspercentage voor de Unie ligt zoals door de Commissie (Eurostat) gepubliceerd in haar overeenkomstig artikel 11 van Verordening (EG) nr. 2494/95 van de Raad ( 7 ) bekendgemaakte geharmoniseerde indexcijfers van de consumptieprijzen; ii) op het tijdstip van de toekenning van de instrumenten als een variabele beloning was ten minste 60 % van de uitgegeven instrumenten uitgegeven voor een ander doel dan de toekenning van een variabele beloning en werden deze niet gehouden door een van de volgende entiteiten of een onderneming die nauwe banden heeft met een van de volgende entiteiten: de beleggingsonderneming of de dochterondernemingen ervan; — de moederonderneming van de beleggingsonderneming of de dochterondernemingen ervan; — de financiële moederholding van de beleggingsonderneming of de dochterondernemingen ervan; — de gemengde holding van de beleggingsonderneming of de dochterondernemingen ervan; — de gemengde financiële holding van de beleggingsonderneming en de dochterondernemingen ervan. Voor de toepassing van punt i) kunnen beleggingsondernemingen, wanneer de instrumenten worden toegekend aan personeelsleden die het belangrijkste deel van hun beroepswerkzaamheden buiten de Unie verrichten, en de instrumenten luiden in een door een derde land uitgegeven valuta, een vergelijkbare, onafhankelijk berekende index van consumptieprijzen hanteren die ten aanzien van dat derde land is opgesteld. Artikel 3 Voorwaarden voor klassen van tier 2-instrumenten Klassen van tier 2-instrumenten nemen de volgende voorwaarden in acht: a) op het tijdstip van de toekenning van de instrumenten als een variabele beloning is de resterende periode vóór de eindvervaldatum van de instrumenten gelijk aan of groter dan de som van de uitstel- en retentieperioden die voor variabele beloning gelden ten aanzien van de toekenning van die instrumenten; b) de voor het instrument geldende bepalingen schrijven voor dat bij een triggergebeurtenis de hoofdsom van het instrument permanent of tijdelijk wordt afgewaardeerd of dat het instrument wordt omgezet in tier 1-kernkapitaalinstrumenten; c) de in punt b) bedoelde triggergebeurtenis doet zich voor wanneer de tier 1-kernkapitaalratio van de beleggingsonderneming die het instrument uitgeeft, een van de volgende waarden onderschrijdt: i) 7 % van het product van 12,5 vermenigvuldigd met de overeenkomstig artikel 11, lid 1, van Verordening (EU) 2019/2033 berekende eigenvermogensvereisten; ii) een waarde die hoger ligt dan de waarde in punt i), indien die is vastgesteld door de beleggingsonderneming of instelling die het instrument uitgeeft, en in de voor de instrumenten geldende bepalingen is gespecificeerd; d) aan een van de in artikel 2, punt c), vermelde vereisten is voldaan. Artikel 4 Voorwaarden voor klassen van andere instrumenten 1.   Onder de in artikel 1, lid 1, punt c), van deze verordening vastgestelde voorwaarden voldoen andere instrumenten in elk van de volgende gevallen aan de in artikel 32, lid 1, punt j), iii), van Richtlijn (EU) 2019/2034 vastgestelde voorwaarden: a) de andere instrumenten voldoen aan de in lid 2 van dit artikel vastgestelde voorwaarden; b) de andere instrumenten zijn gekoppeld aan een aanvullend-tier 1-instrument of tier 2-instrument en voldoen aan de in lid 3 van dit artikel vastgestelde voorwaarden; c) de andere instrumenten zijn gekoppeld aan een instrument dat een aanvullend-tier 1-instrument of tier 2-instrument was geweest indien het niet was uitgegeven door een moederonderneming van de beleggingsonderneming die buiten het consolidatiebereik overeenkomstig deel 1, titel II, hoofdstuk 2, van Verordening (EU) nr. 575/2013 valt, en de andere instrumenten voldoen aan de in lid 4 vastgestelde voorwaarden. 2.   De in lid 1, punt a), bedoelde voorwaarden zijn: a) de andere instrumenten worden rechtstreeks uitgegeven of via een beleggingsonderneming, instelling of financiële instelling die is opgenomen in het consolidatiebereik overeenkomstig deel 1, titel II, hoofdstuk 2, van Verordening (EU) nr. 575/2013 of artikel 7 van Verordening (EU) 2019/2033, mits redelijkerwijs mag worden verwacht dat een verandering van de kredietkwaliteit van de instelling die het instrument uitgeeft, leidt tot een vergelijkbare verandering van de kredietkwaliteit van de beleggingsonderneming die de andere instrumenten gebruikt ten behoeve van een variabele beloning; b) de voor de andere instrumenten geldende bepalingen verlenen de houder ervan niet het recht de geplande betaling van uitkeringen of van de hoofdsom te versnellen, behalve bij insolventie of liquidatie van de instelling of beleggingsonderneming die het instrument uitgeeft; c) op het tijdstip van de toekenning van de andere instrumenten als een variabele beloning is de resterende periode vóór de eindvervaldatum van de andere instrumenten gelijk aan of groter dan de som van de uitstel- en retentieperioden die gelden ten aanzien van de toekenning van die instrumenten; d) de voor het instrument geldende bepalingen schrijven voor dat de hoofdsom van het instrument bij een triggergebeurtenis permanent of tijdelijk wordt afgewaardeerd of dat het instrument wordt omgezet in tier 1-kernkapitaalinstrumenten; e) de in punt d) bedoelde triggergebeurtenis doet zich voor wanneer de tier 1-kernkapitaalratio van de instelling of beleggingsonderneming die het instrument uitgeeft een van de volgende waarden onderschrijdt: i) indien een beleggingsonderneming de instrumenten uitgeeft: 7 % van het product van 12,5 vermenigvuldigd met de overeenkomstig artikel 11, lid 1, van Verordening (EU) 2019/2033 berekende eigenvermogensvereisten; ii) indien een instelling de instrumenten uitgeeft: 7 % van de tier 1-kernkapitaalratio van de instelling die het instrument uitgeeft; iii) een waarde die hoger ligt dan de waarde in de punten i) of ii), indien die is vastgesteld door de beleggingsonderneming of instelling die het instrument uitgeeft, en in de voor het instrument geldende bepalingen is gespecificeerd; f) aan een van de vereisten van artikel 2, punt c), is voldaan. 3.   De in lid 1, punt b), bedoelde voorwaarden zijn: a) de andere instrumenten voldoen aan de in lid 2, punt a) tot en met e), bedoelde voorwaarden; b) de andere instrumenten zijn gekoppeld aan een aanvullend-tier 1-instrument of tier 2-instrument uitgegeven via een entiteit die is opgenomen in het consolidatiebereik overeenkomstig deel 1, titel II, hoofdstuk 2, van Verordening (EU) nr. 575/2013 of artikel 7 van Verordening (EU) 2019/2033 (hierna “het referentie-instrument” genoemd); c) het referentie-instrument voldoet aan de voorwaarden van lid 2, punten c) en f), op het tijdstip dat het instrument als een variabele beloning wordt toegekend; d) de waarde van een ander instrument is zodanig aan het referentie-instrument gekoppeld dat deze op geen enkel tijdstip meer bedraagt dan de waarde van het referentie-instrument; e) de waarde van uitkeringen betaald nadat een ander instrument is verworven, is zodanig aan het referentie-instrument gekoppeld dat de betaalde uitkeringen op geen enkel tijdstip meer bedragen dan de waarde van uitkeringen betaald op grond van het referentie-instrument; f) de voor andere instrumenten geldende bepalingen schrijven voor dat het referentie-instrument, indien dit wordt opgevraagd, omgezet, weder ingekocht of afgelost binnen de uitstel- of retentieperiode van de andere instrumenten, wordt gekoppeld aan een gelijkwaardig referentie-instrument dat voldoet aan de voorwaarden van dit artikel, zodat de totale waarde van de andere instrumenten niet toeneemt. 4.   De in lid 1, punt c), bedoelde voorwaarden zijn: a) de bevoegde autoriteiten hebben voor de toepassing van artikel 55 van Richtlijn (EU) 2019/2034 of artikel 127 van Richtlijn 2013/36/EU bepaald dat de beleggingsonderneming of instelling die het instrument uitgeeft waaraan de andere instrumenten zijn gekoppeld, onderworpen is aan geconsolideerd toezicht door een toezichtautoriteit van een derde land dat gelijkwaardig is aan het geconsolideerde toezicht op grond van de in Richtlijn (EU) 2019/2034 neergelegde beginselen indien de uitgever een in een derde land gevestigde beleggingsonderneming is, of Richtlijn 2013/36/EU indien de uitgever een in een derde land gevestigde instelling is, en de vereisten van deel 1, titel II, hoofdstuk 2, van Verordening (EU) nr. 575/2013; b) de andere instrumenten voldoen aan de in lid 3, punten a) en c) tot en met f), bedoelde voorwaarden. Artikel 5 Procedures voor afwaardering, opwaardering en omzetting 1.   Voor de toepassing van artikel 3, punt b), en artikel 4, lid 2, punt d), nemen de voor tier 2-instrumenten en andere instrumenten geldende bepalingen de procedures en tijdsplanning in acht die in de leden 2 tot en met 14 van dit artikel zijn vastgesteld voor het berekenen van de tier 1-kernkapitaalratio en de af te waarderen, op te waarderen of om te zetten bedragen. De voor aanvullend-tier 1-instrumenten geldende bepalingen nemen de procedures in acht die in lid 9 en in lid 13, punt c), van dit artikel zijn vastgesteld ten aanzien van de af te waarderen, op te waarderen of om te zetten bedragen. 2.   Indien de voor de tier 2- en andere instrumenten geldende bepalingen voorschrijven dat bij een triggergebeurtenis de instrumenten worden omgezet in tier 1-kernkapitaalinstrumenten, vermelden die bepalingen: a) de omzettingsvoet en een maximaal toegestaan omzettingsbedrag, of b) een marge waarbinnen de instrumenten zullen worden omgezet in tier 1-kernkapitaalinstrumenten. 3.   Indien de voor de instrumenten geldende bepalingen voorschrijven dat wanneer zich een triggergebeurtenis voordoet, de hoofdsom moet worden afgewaardeerd, wordt bij de afwaardering permanent of tijdelijk al het volgende verlaagd: a) de vordering van de houder van het instrument in de insolventie of liquidatie van de instelling of beleggingsonderneming die het instrument uitgeeft; b) het bedrag dat moet worden betaald ingeval het instrument wordt opgevraagd of afgelost; c) de op het instrument verrichte uitkeringen. 4.   Uitkeringen die na een afwaardering betaalbaar zijn, zijn gebaseerd op het verminderde bedrag van de hoofdsom. 5.   Het afwaarderen of omzetten van de instrumenten genereert, volgens het toepasselijke kader voor financiële verslaggeving, bestanddelen die als tier 1-kernkapitaalbestanddelen gelden. 6.   Wanneer de beleggingsonderneming of instelling die het instrument uitgeeft, heeft vastgesteld dat de tier 1-kernkapitaalratio is gedaald onder het niveau waarmee de omzetting of afwaardering van het instrument in werking wordt gesteld, is het leidinggevend orgaan of elk ander relevant orgaan van de beleggingsonderneming of instelling die het instrument uitgeeft verplicht om onverwijld te constateren dat er zich een triggergebeurtenis heeft voorgedaan en dat er een onherroepelijke verplichting tot afwaardering of omzetting van het instrument geldt. 7.   Het totaalbedrag aan instrumenten die naar aanleiding van een triggergebeurtenis moeten worden afgewaardeerd of omgezet, is niet minder dan het laagste van de volgende bedragen: a) het bedrag dat nodig is om de tier 1-kernkapitaalratio van de beleggingsonderneming of instelling die het instrument uitgeeft weer volledig op het percentage te brengen dat als triggergebeurtenis is vastgesteld in de voor het instrument geldende bepalingen; b) de volledige hoofdsom van het instrument. 8.   Wanneer zich een triggergebeurtenis voordoet: a) stelt de beleggingsonderneming de personeelsleden aan wie de instrumenten als een variabele beloning zijn toegekend, en de personen die deze instrumenten houden, hiervan in kennis; b) waardeert de beleggingsonderneming of instelling die het instrument uitgeeft de hoofdsom van de instrumenten af of zet zij de instrumenten zo snel mogelijk, maar uiterlijk binnen één maand, om in tier 1-kernkapitaalinstrumenten, overeenkomstig het bepaalde in dit artikel. 9.   Wanneer aanvullend-tier 1-instrumenten, tier 2-instrumenten en andere instrumenten een identiek triggerniveau inhouden, wordt de hoofdsom voor alle houders van die instrumenten die ten behoeve van een variabele beloning worden gebruikt, op pro-ratabasis afgewaardeerd of omgezet. 10.   Het bedrag van het af te waarderen of om te zetten instrument is onderworpen aan een onafhankelijke toetsing. Die toetsing wordt zo snel mogelijk verricht en mag geen belemmeringen opleveren om het instrument af te waarderen of om te zetten. 11.   Een beleggingsonderneming of instelling die instrumenten uitgeeft die bij een triggergebeurtenis in tier 1-kernkapitaal worden omgezet, zorgt ervoor dat haar maatschappelijk kapitaal te allen tijde volstaat om alle dergelijke converteerbare instrumenten in aandelen om te zetten indien zich een triggergebeurtenis voordoet. De beleggingsonderneming of instelling moet te allen tijde de noodzakelijke voorafgaande toestemming behouden voor de uitgifte van tier 1-kernkapitaalinstrumenten waarin de instrumenten bij een triggergebeurtenis zouden worden omgezet. 12.   Een beleggingsonderneming of instelling die instrumenten uitgeeft die bij een triggergebeurtenis in tier 1-kernkapitaal worden omgezet, moet ervoor zorgen dat er uit hoofde van haar oprichtingsakte of statuten of van contractuele regelingen geen procedurele belemmeringen voor die omzetting bestaan. 13.   Om de afwaardering van een instrument als tijdelijk te kunnen aanmerken, is aan elk van de volgende voorwaarden voldaan: a) de opwaarderingen zijn gebaseerd op winsten nadat de uitgever van het instrument een formeel besluit ter bevestiging van de uiteindelijke winsten heeft genomen; b) opwaarderingen van het instrument of couponbetalingen op het verminderde bedrag van de hoofdsom worden naar eigen inzicht van de beleggingsonderneming of instelling die het instrument uitgeeft, verricht met inachtneming van de voorwaarden in de punten c), d) en e) en voor de beleggingsonderneming of instelling bestaat er geen verplichting onder specifieke omstandigheden een opwaardering te verrichten of te versnellen; c) een opwaardering wordt op pro-ratabasis verricht onder ten behoeve van een variabele beloning gebruikte aanvullend-tier 1-instrumenten, tier 2-instrumenten en andere instrumenten waarop een afwaardering is toegepast; d) het maximumbedrag dat aan de som van de opwaardering van tier 2- en andere instrumenten en de couponbetalingen op het verminderde bedrag van de hoofdsom moet worden toegerekend, is gelijk aan de winst van de beleggingsonderneming of instelling die het instrument uitgeeft, vermenigvuldigd met het bedrag verkregen door het in punt i) vastgestelde bedrag te delen door het in punt ii) vastgestelde bedrag: i) de som van het nominale bedrag van alle tier 2-instrumenten en andere instrumenten van de beleggingsonderneming vóór afwaardering waarop een afwaardering is toegepast; ii) de som van het eigen vermogen en van het nominale bedrag van andere instrumenten die ten behoeve van een variabele beloning door de beleggingsonderneming worden gebruikt; e) de som van opwaarderingsbedragen en couponbetalingen op het verminderde bedrag van de hoofdsom wordt behandeld als een betaling die leidt tot een vermindering van het tier 1-kernkapitaal en is: i) in overeenstemming met de instandhouding van een solide kapitaalbasis van een beleggingsonderneming; ii) in voorkomend geval in overeenstemming met de tijdige beëindiging van buitengewone openbare financiële steun, en iii) in voorkomend geval beperkt tot een percentage van de netto-inkomsten wanneer de beleggingsonderneming buitengewone openbare financiële steun ontvangt. 14.   Voor de toepassing van lid 13, punt d), wordt de berekening verricht op het tijdstip waarop de opwaardering plaatsvindt. Artikel 6 Alternatieve regelingen Alternatieve regelingen die op grond van artikel 32, lid 1, punt k), van Richtlijn (EU) 2019/2034 door beleggingsondernemingen mogen worden gebruikt voor de uitbetaling van een variabele beloning, mits goedgekeurd door de bevoegde autoriteit, voldoen aan de volgende voorwaarden: a) de alternatieve regeling draagt bij tot de afstemming van de variabele beloning op de langetermijnbelangen van de beleggingsonderneming, haar schuldeisers en cliënten; b) de alternatieve regeling is onderworpen aan een retentiebeleid dat is bedoeld om de prikkels voor de persoon af te stemmen op de langetermijnbelangen van de beleggingsonderneming, haar crediteuren en cliënten, en de retentieperiode bedraagt ten minste zes maanden; c) het op grond van een alternatieve regeling ontvangen bedrag en de toepasselijke voorwaarden zijn goed gedocumenteerd en transparant voor de personeelsleden die in het kader van die regeling een variabele beloning ontvangen; d) voor bedragen die in het kader van uitstel- en retentieregelingen worden ontvangen, garandeert de alternatieve regeling dat personeelsleden in die perioden geen toegang hebben tot het uitgestelde deel van de variabele beloning, of dit deel niet kunnen overdragen of aflossen; e) de alternatieve regeling voorziet niet in de stijging van de waarde van de gedurende uitstelperioden ontvangen variabele beloning door rentebetalingen of andere vergelijkbare regelingen, anders dan via regelingen die aan de in punt f) vermelde voorwaarden voldoen; f) wanneer de alternatieve regeling vooraf bepaalde veranderingen toelaat van de waarde die wordt ontvangen als variabele beloning tijdens uitstel- en retentieperioden, op basis van de prestaties van de beleggingsonderneming of de beheerde activa, is aan de volgende voorwaarden voldaan: i) de waardeverandering is gebaseerd op vooraf bepaalde prestatie-indicatoren op basis van de kredietkwaliteit van de beleggingsonderneming of de prestaties van de beheerde activa; ii) wanneer uitstel- en retentieperioden van toepassing zijn, moeten de waardeveranderingen ten minste jaarlijks en aan het einde van de retentieperiode worden berekend; iii) het percentage van eventuele positieve en negatieve waardeveranderingen moet eveneens worden gebaseerd op het niveau van de gemeten positieve of negatieve kredietkwaliteitsveranderingen of prestaties; iv) wanneer de waardeverandering in punt i) is gebaseerd op de prestaties van beheerde activa, is het percentage van de waardeverandering beperkt tot het percentage van de waardeverandering van de beheerde activa; v) wanneer de waardeverandering in punt i) is gebaseerd op de kredietkwaliteit van de beleggingsonderneming, is het percentage van de waardeverandering beperkt tot het percentage van de totale jaarlijkse bruto-inkomsten in verhouding tot het eigen vermogen van de beleggingsonderneming; g) de alternatieve regeling vormt geen belemmering voor de toepassing van artikel 32, lid 1, punt m), van Richtlijn (EU) 2019/2034. Artikel 7 Inwerkingtreding Deze verordening treedt in werking op de vijfde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 augustus 2021. Voor de Commissie De voorzitter Ursula VON DER LEYEN ( 1 ) PB L 314 van 5.12.2019, blz. 64 . ( 2 ) Verordening (EU) 2019/2033 van het Europees Parlement en de Raad van 27 november 2019 betreffende prudentiële vereisten voor beleggingsondernemingen en tot wijziging van Verordeningen (EU) nr. 1093/2010, (EU) nr. 575/2013, (EU) nr. 600/2014 en (EU) nr. 806/2014 ( PB L 314 van 5.12.2019, blz. 1 ). ( 3 ) Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 ( PB L 176 van 27.6.2013, blz. 1 ). ( 4 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 ). ( 5 ) Richtlijn 2013/36/EU van het Europees Parlement en de Raad van 26 juni 2013 betreffende toegang tot het bedrijf van kredietinstellingen en het prudentieel toezicht op kredietinstellingen, tot wijziging van Richtlijn 2002/87/EG en tot intrekking van de Richtlijnen 2006/48/EG en 2006/49/EG ( PB L 176 van 27.6.2013, blz. 338 ). ( 6 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 ). ( 7 ) Verordening (EG) nr. 2494/95 van de Raad van 23 oktober 1995 inzake geharmoniseerde indexcijfers van de consumptieprijzen ( PB L 257 van 27.10.1995, blz. 1 ).",
  "source": "EUR LEX"
}