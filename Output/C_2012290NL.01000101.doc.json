{
  "url": "http://www.w3.org/1999/xhtml\">",
  "content": "C_2012290NL.01000101.xml 26.9.2012 NL Publicatieblad van de Europese Unie C 290/1 ADVIES VAN DE COMMISSIE van 25 september 2012 overeenkomstig artikel 37 van het Euratom-Verdrag betreffende het plan voor de lozing van radioactieve afvalstoffen ten gevolge van de ontmanteling van de kerncentrale van Caorso gelegen in Piacenza, Italië (Slechts de tekst in de Italiaanse taal is authentiek) 2012/C 290/01 De hieronder gegeven evaluatie is uitgevoerd overeenkomstig het bepaalde in het Euratom-Verdrag, ongeacht eventuele aanvullende evaluaties die moeten worden uitgevoerd krachtens het Verdrag betreffende de werking van de Europese Unie en de verplichtingen die daaruit en uit de daarvan afgeleide wetgeving voortvloeien. Op 4 april 2012 heeft de Europese Commissie overeenkomstig artikel 37 van het Euratom-Verdrag van de Italiaanse regering algemene gegevens ontvangen betreffende het plan voor de lozing van radioactieve afvalstoffen uit de kerncentrale van Caorso in Italië. Op basis van deze algemene gegevens en de aanvullende door de Commissie op 8 mei 2012 opgevraagde en door de Italiaanse autoriteiten op 18 juni 2012 verstrekte informatie brengt de Commissie, na raadpleging van de groep van deskundigen, het volgende advies uit: 1. de afstand tussen de Caorso-locatie en de meest nabije grens met een andere lidstaat bedraagt 200 km voor Frankrijk en 300 km voor Slovenië; 2. gedurende de normale ontmantelingswerkzaamheden veroorzaakt de geplande lozing van vloeibare en gasvormige radioactieve effluenten voor inwoners van andere lidstaten geen voor de volksgezondheid significante blootstelling aan straling; 3. vaste radioactieve afvalstoffen worden tijdelijk op de locatie opgeslagen in afwachting van de beschikbaarheid van een nationale bergingsfaciliteit; 4. niet-radioactieve vaste afvalstoffen en resten die in overeenstemming zijn met de vrijgaveniveaus worden vrijgegeven van controle en zullen worden gestort als conventionele afvalstoffen of worden gebruikt voor recycling of hergebruik. Dit moet gebeuren in overeenstemming met de criteria die zijn neergelegd in de basisnormen voor de bescherming van de gezondheid (Richtlijn 96/29/Euratom); 5. in het geval van een niet-geplande lozing van radioactieve effluenten ten gevolge van een ongeval van het type en de omvang als bedoeld in de algemene gegevens, resulteren de in een andere lidstaat ontvangen stralingsdoses naar verwachting niet in schadelijke effecten voor de volksgezondheid. Concluderend is de Commissie van mening dat de uitvoering van het plan voor de verwijdering van radioactieve afvalstoffen, in welke vorm ook, ten gevolge van de ontmanteling van de kerncentrale van Caorso, gelegen in Piacenza, Italië, zowel in normale bedrijfsomstandigheden als bij een ongeval van het type en de omvang als bedoeld in de algemene gegevens, niet het risico doet ontstaan van voor de volksgezondheid significante radioactieve besmetting van het water, de bodem of het luchtruim van een andere lidstaat. Gedaan te Brussel, 25 september 2012. Voor de Commissie Günther OETTINGER Lid van de Commissie",
  "source": "EUR LEX"
}