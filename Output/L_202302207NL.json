{
  "url": "http://www.w3.org/1999/xhtml\">",
  "content": "L_202302207NL.000101.fmx.xml Publicatieblad van de Europese Unie NL Serie L 2023/2207 17.10.2023 UITVOERINGSBESLUIT (EU) 2023/2207 VAN DE COMMISSIE van 13 oktober 2023 tot wijziging van Uitvoeringsbesluit (EU) 2016/2272 betreffende de gelijkwaardigheid van financiële markten in Australië overeenkomstig Verordening (EU) nr. 648/2012 van het Europees Parlement en de Raad om rekening te houden met recente ontwikkelingen op de financiële markten in Australië (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 2 bis, lid 2, Overwegende hetgeen volgt: (1) Bij Uitvoeringsbesluit (EU) 2016/2272 ( 2 ) heeft de Commissie vastgesteld dat de financiële markten waaraan in Australië vergunning is verleend en die in de bijlage bij dat uitvoeringsbesluit zijn vermeld, moeten worden beschouwd als gelijkwaardig aan gereglementeerde markten in de zin van artikel 4, lid 1, punt 14), van Richtlijn 2004/39/EG van het Europees Parlement en de Raad ( 3 ) , die is vervangen door Richtlijn 2014/65/EU van het Europees Parlement en de Raad ( 4 ) . Dat uitvoeringsbesluit was gebaseerd op de beoordeling door de Commissie dat het juridische en toezichtkader dat in Australië op financiële markten van toepassing is, onder regelgevend toezicht van de Australian Securities and Investments Commission (ASIC), waarborgt dat de financiële markten voldoen aan juridisch bindende voorschriften die gelijkwaardig zijn aan die welke van toepassing zijn op gereglementeerde markten in de Unie, en dat die financiële markten doorlopend aan effectief toezicht en effectieve handhaving onderworpen zijn. (2) Sinds de vaststelling van Uitvoeringsbesluit (EU) 2016/2272 heeft nog een in Australië gevestigde financiële markt van de ASIC een vergunning gekregen om in derivaten te handelen. In het licht van de van de ASIC ontvangen informatie voldoet die financiële markt aan juridisch bindende voorschriften die gelijkwaardig zijn aan de in titel III van Richtlijn 2014/65/EU vastgelegde voorschriften voor gereglementeerde markten in de Unie, en is hij doorlopend aan toezicht en handhaving van de ASIC onderworpen. De ASIC heeft de Commissie ook meegedeeld dat de naam van elke in de bijlage bij Uitvoeringsbesluit (EU) 2016/2272 vermelde financiële markt is gewijzigd en heeft de Commissie verzocht die namen bij te werken zoals aangegeven in hun respectieve Australische marktvergunning. (3) Aan de voorwaarden op grond waarvan de Commissie Uitvoeringsbesluit (EU) 2016/2272 heeft vastgesteld, is nog steeds voldaan. De juridisch bindende voorschriften voor financiële markten waaraan in Australië vergunning is verleend, zijn nog steeds gelijkwaardig aan de voorschriften van titel III van Richtlijn 2014/65/EU en die financiële markten zijn nog steeds onderworpen aan effectief toezicht en effectieve handhaving. (4) Uitvoeringsbesluit (EU) 2016/2272 moet daarom dienovereenkomstig worden gewijzigd. (5) De Commissie moet de uitvoering van de toezicht- en handhavingsvoorschriften voor in Australië gevestigde financiële markten en de inachtneming van de voorwaarden op basis waarvan dit besluit is genomen, alsook alle ontwikkelingen van de voorschriften voor financiële markten in Australië blijven monitoren. Een dergelijke regelmatige toetsing laat de mogelijkheid van de Commissie onverlet om op elk moment een specifieke toetsing te ondernemen indien relevante ontwikkelingen het noodzakelijk maken dat de Commissie dit besluit opnieuw beoordeelt. Dergelijke regelmatige of specifieke toetsingen kunnen leiden tot wijziging of intrekking van dit besluit. (6) De in dit besluit vervatte maatregelen zijn in overeenstemming met het advies van het Europees Comité voor het effectenbedrijf, HEEFT HET VOLGENDE BESLUIT VASTGESTELD: Artikel 1 De bijlage bij Uitvoeringsbesluit (EU) 2016/2272 wordt vervangen door de tekst in de bijlage bij dit besluit. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 13 oktober 2023. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Uitvoeringsbesluit (EU) 2016/2272 van de Commissie van 15 december 2016 betreffende de gelijkwaardigheid van financiële markten in Australië overeenkomstig Verordening (EU) nr. 648/2012 van het Europees Parlement en de Raad ( PB L 342 van 16.12.2016, blz. 48 ). ( 3 ) Richtlijn 2004/39/EG van het Europees Parlement en de Raad van 21 april 2004 betreffende markten voor financiële instrumenten, tot wijziging van de Richtlijnen 85/611/EEG en 93/6/EEG van de Raad en van Richtlijn 2000/12/EG van het Europees Parlement en de Raad en houdende intrekking van Richtlijn 93/22/EEG van de Raad ( PB L 145 van 30.4.2004, blz. 1 ). ( 4 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 ). BIJLAGE Financiële markten waaraan in Australië vergunning is verleend die worden geacht gelijkwaardig te zijn aan gereglementeerde markten: a) ASX Limited; b) Australian Securities Exchange Limited, die opereert onder de naam ASX 24; c) Chi-X Australia Pty Ltd, die opereert onder de naam Cboe Australia; d) FEX Global Pty Ltd. ELI: http://data.europa.eu/eli/dec_impl/2023/2207/oj ISSN 1977-0758 (electronic edition)",
  "source": "EUR LEX"
}