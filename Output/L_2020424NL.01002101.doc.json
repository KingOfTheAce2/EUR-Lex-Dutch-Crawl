{
  "url": "http://www.w3.org/1999/xhtml\">",
  "content": "L_2020424NL.01002101.xml 15.12.2020 NL Publicatieblad van de Europese Unie L 424/21 BESLUIT (EU) 2020/2059 VAN DE RAAD van 7 december 2020 betreffende het namens de Europese Unie in te nemen standpunt in het Handelscomité dat is opgericht krachtens de tussentijdse partnerschapsovereenkomst tussen de Europese Gemeenschap, enerzijds, en de staten in de Stille Oceaan, anderzijds, met betrekking tot de wijziging van een aantal bepalingen van Protocol II betreffende de definitie van het begrip “producten van oorsprong” en methoden van administratieve samenwerking DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De tussentijdse partnerschapsovereenkomst tussen de Europese Gemeenschap, enerzijds, en de staten in de Stille Oceaan, anderzijds ( 1 ) (“de overeenkomst”), ondertekend op 30 juli 2009, legt een kader vast voor een economische partnerschapsovereenkomst. De overeenkomst wordt door de Onafhankelijke Staat Papoea-Nieuw-Guinea en de Republiek Fiji sinds respectievelijk 20 december 2009 en 28 juli 2014 voorlopig toegepast. Na hun toetreding tot de overeenkomst passen de Onafhankelijke Staat Samoa en de Salomonseilanden de overeenkomst sinds respectievelijk 31 december 2018 en 17 mei 2020 eveneens voorlopig toe. (2) Overeenkomstig artikel 68 van de overeenkomst en artikel 41 van Protocol II betreffende de definitie van het begrip “producten van oorsprong” en methoden van administratieve samenwerking (“Protocol II”) kan het bij de overeenkomst opgerichte handelscomité (“het Handelscomité EU-Stille Oceaan”) besluiten de bepalingen van Protocol II te wijzigen. (3) Het Handelscomité EU-Stille Oceaan zal tijdens zijn achtste vergadering een besluit vaststellen tot wijziging van een aantal bepalingen van Protocol II. (4) Het is passend om het standpunt te bepalen dat namens de Unie in het Handelscomité EU- Stille Oceaan moet worden ingenomen, aangezien het beoogde besluit voor de Unie bindend zal zijn. (5) Enkele bepalingen van het in 2009 gesloten Protocol II moeten worden gewijzigd om de oorsprongsregels in overeenstemming te brengen met de meest recente ontwikkelingen op het gebied van de oorsprongsregels en deze flexibeler en eenvoudiger te maken, zodat de handel voor marktdeelnemers gemakkelijker wordt en de preferentiële behandeling optimaal kan worden benut. (6) Er zijn wijzigingen nodig in posten en omschrijvingen van bepaalde producten die in bijlage II bij Protocol II zijn vermeld, om deze in lijn te brengen met de edities van de nomenclatuur van het geharmoniseerde systeem (GS) van 2012 en 2017 zoals die door de Werelddouaneorganisatie zijn geactualiseerd en om de samenhang van de productomschrijvingen en de GS-indeling te bewaren. (7) Het Verdrag betreffende de toetreding van de Republiek Kroatië tot de Europese Unie is op 9 december 2011 ondertekend en is sinds 1 juli 2013 in werking getreden. De overeenkomst is van toepassing, enerzijds, op elk grondgebied waarop het Verdrag betreffende de werking van de Europese Unie van toepassing is, onder de in dat verdrag neergelegde voorwaarden, en, anderzijds, op de grondgebieden van de overeenkomstsluitende staten in de Stille Oceaan. Bijlage IV bij Protocol II moet dienovereenkomstig worden gewijzigd om de Kroatische versie van de factuurverklaring daarin op te nemen. (8) Bijlage VIII bij Protocol II is een lijst van landen en gebieden overzee van de Unie. In Protocol II wordt onder “landen en gebieden overzee” de landen en gebieden verstaan die zijn bedoeld in het vierde deel van het Verdrag tot oprichting van de Europese Gemeenschap. De lijst in bijlage VIII bij Protocol II moet worden geactualiseerd om rekening te houden met de recente wijzigingen van de status van sommige landen en gebieden overzee. (9) Na de toetreding van de Onafhankelijke Staat Samoa en de Salomonseilanden tot de overeenkomst moeten beide staten uit de lijst van “andere ACS-staten” in bijlage X bij Protocol II worden geschrapt, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens de achtste vergadering van het Handelscomité EU-Stille Oceaan, wordt gebaseerd op het ontwerpbesluit van het Handelscomité EU-Stille Oceaan ( 2 ) . Artikel 2 Dit besluit treedt in werking op de datum waarop het wordt vastgesteld. Gedaan te Brussel, 7 december 2020. Voor de Raad De voorzitter J. BORRELL FONTELLES ( 1 ) PB L 272 van 16.10.2009, blz. 2 . ( 2 ) Zie document ST 10899/20 op: http://register.consilium.europa.eu",
  "source": "EUR LEX"
}