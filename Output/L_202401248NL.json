{
  "url": "http://www.w3.org/1999/xhtml\"><!--",
  "content": "L_202401248NL.000101.fmx.xml Publicatieblad van de Europese Unie NL L-serie 2024/1248 30.4.2024 BESLUIT (GBVB) 2024/1248 VAN DE RAAD van 29 april 2024 betreffende een steunmaatregel in het kader van de Europese Vredesfaciliteit ter ondersteuning van de strijdkrachten van Ivoorkust DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 van de Raad ( 1 ) is de Europese Vredesfaciliteit (de “faciliteit”) opgericht voor de financiering door de lidstaten van acties van de Unie in het kader van het gemeenschappelijk buitenlands en veiligheidsbeleid (GBVB) die tot doel hebben de vrede te handhaven, conflicten te voorkomen en de internationale veiligheid te versterken, op grond van artikel 21, lid 2, punt c), van het Verdrag. De faciliteit dient op grond van artikel 1, lid 2, van Besluit (GBVB) 2021/509 met name gebruikt te worden voor het financieren van steunmaatregelen zoals acties ter versterking van de capaciteiten op militair en defensiegebied van derde staten en regionale en internationale organisaties. (2) De noordelijke regio’s van de kuststaten van de Golf van Guinee, namelijk Benin, Ivoorkust, Ghana en Togo hebben te kampen met een verslechterende veiligheidssituatie in verband met de crisis in de centrale Sahel. (3) Gezien de verslechterende veiligheidsomstandigheden is het noodzakelijk en belangrijk de strijdkrachten van Ivoorkust te versterken om de stabilisatie-inspanningen in Ivoorkust mogelijk te maken en te ondersteunen. In dat verband en ten volle rekening houdend met het feit dat de situatie een geïntegreerde respons vereist, is het waarborgen van vrede en veiligheid op lange termijn in Ivoorkust een belangrijke prioriteit voor de Unie. (4) Op 3 augustus 2023 heeft de Raad Besluit (GBVB) 2023/1599 ( 2 ) vastgesteld tot instelling van een veiligheids- en defensie-initiatief van de Europese Unie ter ondersteuning van de West-Afrikaanse landen in de Golf van Guinee (het “initiatief”), met name Benin en Ghana, in het kader van het gemeenschappelijk veiligheids- en defensiebeleid (GVDB). Op 25 september 2023 heeft de Raad Besluit (GBVB) 2023/2066 ( 3 ) vastgesteld, waarbij het initiatief werd uitgebreid tot Ivoorkust en Togo. De strategische doelstelling van het initiatief is de West-Afrikaanse landen in de Golf van Guinee waarin het initiatief is opgezet, te helpen bij de ontwikkeling van passende vermogens binnen hun veiligheids- en defensietroepen om de druk van niet-statelijke gewapende groeperingen in te dammen en erop te reageren. (5) Op 13 maart 2024 heeft de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) van Ivoorkust een verzoek aan de Unie ontvangen om de strijdkrachten van Ivoorkust bij te staan bij de aanschaf van essentiële uitrusting om hun operationeel vermogen te versterken om de landgrenzen te beveiligen en om niet-statelijke gewapende groeperingen die het land en de gehele West-Afrikaanse regio destabiliseren, te bestrijden. (6) De steunmaatregelen moeten worden uitgevoerd met inachtneming van de beginselen en voorschriften van Besluit (GBVB) 2021/509, met name met inachtneming van Gemeenschappelijk Standpunt 2008/944/GBVB van de Raad ( 4 ) , en overeenkomstig de voorschriften voor de uitvoering van ontvangsten en uitgaven die uit hoofde van de faciliteit gefinancierd worden. (7) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, en de rechtsstaat en goed bestuur te versterken in overeenstemming met het Handvest van de Verenigde Naties, met de Universele Verklaring van de Rechten van de Mens en met het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en duur 1.   Bij dit besluit wordt een uit hoofde van de Europese Vredesfaciliteit (de “faciliteit”) te financieren steunmaatregel ten gunste van Ivoorkust (de “begunstigde”) ingesteld (de “steunmaatregel”). 2.   De doelstelling van de steunmaatregel is het ondersteunen van de strijdkrachten van Ivoorkust bij het beschermen van de territoriale integriteit en soevereiniteit van Ivoorkust en zijn burgerbevolking tegen interne en externe dreigingen. 3.   Ter verwezenlijking van de in lid 2 vastgelegde doelstelling wordt met de steunmaatregel de volgende soorten niet-dodelijke diensten en uitrusting gefinancierd: a) systemen voor het opvangen van elektromagnetische signalen en de integratie daarvan in luchtvaartuigen; b) communicatie- en datatransmissieapparatuur en de integratie daarvan in luchtvaartuigen; c) tactische onbemande luchtvaartuigsystemen; d) multipurpose vehicles (MPV’s) en vrachtwagens; e) persoonlijke beschermingsuitrusting; f) opleidingen op aanvraag over uitrusting en opleidingen over het internationaal recht inzake de mensenrechten en het internationaal humanitair recht. 4.   De steunmaatregel heeft een looptijd van 36 maanden vanaf de datum van de vaststelling van dit besluit. Artikel 2 Financiële regeling 1.   Het financiële referentiebedrag ter dekking van de uitgaven in verband met de steunmaatregel bedraagt 15 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de voorschriften voor de uitvoering van de in het kader van de faciliteit gefinancierde ontvangsten en uitgaven. Artikel 3 Regelingen met de begunstigde 1.   De hoge vertegenwoordiger treft de nodige regelingen met de begunstigde om ervoor te zorgen dat deze de bij dit besluit vastgestelde vereisten en voorwaarden naleeft, als voorwaarde voor het verlenen van steun in het kader van de steunmaatregel. 2.   De in lid 1 bedoelde regelingen bevatten bepalingen die de begunstigde ertoe verplichten ervoor te zorgen dat: a) de in het kader van de steunmaatregel ondersteunde eenheden van de strijdkrachten van Ivoorkust het toepasselijk internationaal recht naleven, met name het internationaal recht inzake de mensenrechten en het internationaal humanitair recht; b) de in het kader van de steunmaatregel verstrekte activa goed en efficiënt ingezet worden voor de doeleinden waarvoor zij verstrekt zijn; c) de in het kader van de steunmaatregel verstrekte activa voldoende onderhouden worden, zodat zij gedurende hun gehele levensduur bruikbaar en operationeel beschikbaar blijven; d) de in het kader van de steunmaatregel verstrekte activa aan het einde van hun levensduur niet verloren gaan of zonder toestemming van het bij Besluit (GBVB) 2021/509 ingestelde comité voor de faciliteit overgedragen worden aan andere personen of entiteiten dan die welke in die regelingen worden vermeld. 3.   De in lid 1 vermelde regelingen bevatten tevens bepalingen inzake de opschorting en beëindiging van de steun in het kader van de steunmaatregel indien blijkt dat de begunstigde de in lid 2 vastgestelde verplichtingen niet naleeft. Artikel 4 Uitvoering 1.   De hoge vertegenwoordiger is ervoor verantwoordelijk dat dit besluit wordt uitgevoerd overeenkomstig Besluit (GBVB) 2021/509 en de voorschriften voor de uitvoering van de ontvangsten en uitgaven die uit hoofde van de faciliteit worden gefinancierd, op een wijze die strookt met het geïntegreerd methodisch kader voor de beoordeling en vaststelling van de vereiste maatregelen en controles voor steunmaatregelen uit hoofde van de faciliteit. 2.   De uitvoering van de in artikel 1, lid 3, bedoelde activiteiten wordt toevertrouwd aan Défense Conseil International — DCI Group. Artikel 5 Toezicht, controle en evaluatie 1.   De hoge vertegenwoordiger ziet toe op de naleving door de begunstigde van de in artikel 3 vastgestelde verplichtingen. Dat toezicht verschaft kennis over de context van en het risico op niet-naleving van de overeenkomstig artikel 3 vastgestelde verplichtingen, en draagt bij aan de voorkoming van zulke gevallen van niet-naleving, met inbegrip van schendingen van het internationaal recht inzake de mensenrechten en het internationaal humanitair recht door de eenheden van de strijdkrachten van Ivoorkust die ondersteuning krijgen uit hoofde van de steunmaatregel. 2.   De controle na verzending van uitrusting en leveringen wordt als volgt georganiseerd: a) leveringsverificatie, waarbij faciliteit-leveringscertificaten door de eindgebruiker-strijdkrachten moeten worden ondertekend op het moment van eigendomsoverdracht; b) verslaglegging, waarbij de begunstigde jaarlijks verslag uitbrengt over de activiteiten die zijn uitgevoerd met de in het kader van de steunmaatregel verstrekte apparatuur en over de inventaris van de aangewezen goederen, totdat deze verslaglegging door het Politiek en Veiligheidscomité (PVC) niet langer noodzakelijk wordt geacht; c) bezoeken ter plaatse, waarbij de begunstigde de hoge vertegenwoordiger en de faciliteitauditors op verzoek toegang verleent om ter plaatse controles en faciliteitaudits uit te voeren. 3.   De hoge vertegenwoordiger voert een eindevaluatie uit om te beoordelen of de steunmaatregel heeft bijgedragen aan het verwezenlijken van de in artikel 1, lid 2, vastgelegde doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de steunmaatregel. De beheerder voor steunmaatregelen brengt het bij Besluit (GBVB) 2021/509 ingestelde comité voor de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad ook aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Luxemburg, 29 april 2024. Voor de Raad De voorzitter D. CLARINVAL ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Besluit (GBVB) 2023/1599 van de Raad van 3 augustus 2023 betreffende een veiligheids- en defensie-initiatief van de Europese Unie ter ondersteuning van de West-Afrikaanse landen in de Golf van Guinee ( PB L 196 van 4.8.2023, blz. 25 ). ( 3 ) Besluit (GBVB) 2023/2066 van de Raad van 25 september 2023 tot wijziging van Besluit (GBVB) 2023/1599 betreffende een veiligheids- en defensie-initiatief van de Europese Unie ter ondersteuning van de West-Afrikaanse landen in de Golf van Guinee ( PB L 238 van 27.9.2023, blz. 141 ). ( 4 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ). ELI: http://data.europa.eu/eli/dec/2024/1248/oj ISSN 1977-0758 (electronic edition)",
  "source": "EUR LEX"
}