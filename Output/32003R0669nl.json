{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003R0669:NL:HTML\">",
  "content": "EUR-Lex - 32003R0669 - NL Avis juridique important | 32003R0669 Verordening (EG) nr. 669/2003 van de Raad van 8 april 2003 houdende wĳziging van Verordening (EG) nr. 1035/2001 tot invoering van een documentatieregeling voor de vangst van Dissostichus spp. Publicatieblad Nr. L 097 van 15/04/2003 blz. 0001 - 0005 Verordening (EG) nr. 669/2003 van de Raad van 8 april 2003 houdende wijziging van Verordening (EG) nr. 1035/2001 tot invoering van een documentatieregeling voor de vangst van Dissostichus spp. DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 37, Gezien het voorstel van de Commissie(1), Gezien het advies van het Europees Parlement(2), Overwegende hetgeen volgt: (1) Bij Verordening (EG) nr. 1035/2001 van de Raad van 22 mei 2001 tot invoering van een documentatieregeling voor de vangst van Dissostichus spp.(3) wordt de documentatieregeling die door de Commissie voor de instandhouding van de levende rijkdommen in de Antarctische wateren, hierna de CCAMLR genoemd, in haar achtiende jaarvergadering in november 1999 is aangenomen, ten uitvoer gelegd. (2) In haar twintigste jaarvergadering in november 2001 en haar eenentwintigste jaarvergadering in november 2002 heeft de CCAMLR een aantal wijzigingen in de regeling goedgekeurd, onder andere om onjuiste aangiften te voorkomen en de controle op de uitvoer te verbeteren, en heeft zij een procedure ingesteld voor de verkoop of de opruiming van in beslag genomen en verbeurde vangsten. (3) Verordening (EG) nr. 1035/2001 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1035/2001 wordt als volgt gewijzigd: 1. artikel 2 wordt vervangen door: \"Artikel 2 Toepassingssfeer 1. Deze verordening is van toepassing op Dissostichus spp. zoals bedoeld in de Taric-codes 0302 69 88 00, 0303 79 88 10, 0303 79 88 90, 0304 20 88 10 en 0304 20 88 90: a) die door een communautair vissersvaartuig wordt aangeland of overgeladen, of b) die in de Gemeenschap wordt ingevoerd of uit de Gemeenschap wordt uitgevoerd of wederuitgevoerd. 2. Deze verordening is niet van toepassing op bijvangsten van Dissostichus spp., afkomstig van trawlers die op de volle zee buiten het CCAMLR-gebied vissen. Voor de toepassing van dit lid wordt onder bijvangst van Dissostichus spp. verstaan, een hoeveelheid Dissostichus spp. die niet meer dan 5 % van de totale vangst van alle soorten en niet meer dan 50 t voor een volledige visreis van een vaartuig uitmaakt. 3. Lid 2, tweede alinea, kan overeenkomstig de procedure van artikel 25, lid 3, worden gewijzigd met het oog op de toepassing van de instandhoudingsmaatregelen van de CCAMLR die voor de Gemeenschap bindend zijn geworden.\"; 2. in artikel 9 wordt lid 1 vervangen door: \"1. Na aan de hand van via een geautomatiseerd, moeilijk te vervalsen, satellietvolgsysteem (VMS) verkregen gegevensverslagen te hebben geverifieerd dat het gebied waarin is gevist en de aan te voeren of over te laden vangst door zijn vaartuig correct is geregistreerd en aan de visvangstvergunning van het vaartuig beantwoordt, deelt een vlaggenlidstaat de kapitein via het snelste elektronische medium een bevestigingsnummer mee. De kapitein brengt dit bevestigingsnummer op het vangstdocument aan.\"; 3. artikel 13 wordt vervangen door: \"Artikel 13 1. De lidstaten nemen de nodige maatregelen om de oorsprong van elke op hun grondgebied ingevoerde of uit hun grondgebied uitgevoerde partij Dissostichus spp. te bepalen en vast te stellen of deze soorten overeenkomstig de instandhoudingsmaatregelen van de CCAMLR zijn gevangen, wanneer deze uit het CCAMLR-gebied afkomstig zijn. 2. Indien een lidstaat redenen heeft om aan te nemen dat aangevoerde of ingevoerde partijen Dissostichus spp., die worden aangegeven als zijnde gevangen op de volle zee buiten het CCAMLR-gebied, in feite in het CCAMLR-gebied zijn gevangen, vraagt deze lidstaat de vlaggenstaat het vangstdocument nader te verifiëren aan de hand van, onder meer, gegevens die zijn verkregen via een geautomatiseerd satellietvolgsysteem (VMS). Indien de vlaggenstaat ondanks dit verzoek niet aantoont dat het vangstdocument is geverifieerd aan de hand van VMS-data, wordt het vangstdocument geacht ongeldig te zijn ab initio en is invoer en uitvoer van de betrokken Dissostichus spp. verboden. 3. De lidstaten stellen de Commissie en alle andere lidstaten onmiddellijk in kennis van elk geval waarin uit de in lid 2 bedoelde nadere verificatie kan worden opgemaakt dat de vangsten niet zijn gedaan overeenkomstig de instandhoudingsmaatregelen van de CCAMLR, alsmede van de door de lidstaten naar aanleiding daarvan vastgestelde maatregelen.\"; 4. artikel 15 wordt vervangen door: \"Artikel 15 1. De lidstaten nemen alle nodige maatregelen opdat elke lading Dissostichus spp. die op hun grondgebied wordt ingevoerd of uit hun grondgebied wordt uitgevoerd, vergezeld gaat van één of meer voor uitvoer of wederuitvoer gevalideerde documenten die overeenstemmen met de totale hoeveelheid Dissostichus spp. die de lading bevat. 2. De lidstaten zorgen ervoor dat hun douaneautoriteiten of andere bevoegde overheidsfunctionarissen de documentatie betreffende elke lading Dissostichus spp. die op hun grondgebied wordt ingevoerd, of uit hun grondgebied wordt uitgevoerd, opvragen en onderzoeken, teneinde na te gaan of deze één of meer voor uitvoer of wederuitvoer gevalideerde vangstdocumenten bevat die overeenkomen met de totale hoeveelheid Dissostichus spp. van de lading. Deze functionarissen kunnen ook de inhoud van elke lading onderzoeken om de in voornoemde documenten vermelde gegevens te verifiëren. 3. De lidstaten stellen de Commissie in kennis van alle gevallen waarin de resultaten van de in de leden 1 en 2 bedoelde verificaties erop wijzen dat de bij deze verordening vastgestelde documentatievoorschriften niet in acht zijn genomen. 4. Een vangstdocument voor Dissostichus spp. wordt geacht te zijn gevalideerd voor uitvoer als het aan de volgende voorwaarden voldoet: a) het moet alle in bijlage I bedoelde gegevens en alle vereiste handtekeningen bevatten, en b) het moet een door een officiële functionaris van de lidstaat van uitvoer ondertekende en afgestempelde verklaring bevatten dat de in het document vermelde gegevens juist zijn.\"; 5. artikel 17 wordt vervangen door: \"Artikel 17 De invoer van Dissostichus spp. is verboden als de desbetreffende partij niet vergezeld gaat van een vangstdocument.\"; 6. artikel 20 wordt vervangen door: \"Artikel 20 1. De vlaggenlidstaat zendt de in de artikelen 10 en 12 bedoelde kopieën met behulp van het snelste beschikbare elektronische medium onmiddellijk naar het secretariaat van de CCAMLR en zendt een kopie ervan naar de Commissie. 2. De lidstaten zenden met behulp van het snelste beschikbare elektronische medium onmiddellijk een kopie van de voor uitvoer of wederuitvoer gevalideerde vangstdocumenten samen met de in artikel 22 bis bedoelde documenten naar het secretariaat van de CCAMLR en zenden tevens een kopie naar de Commissie.\"; 7. artikel 22 wordt vervangen door: \"Artikel 22 Uiterlijk op 15 maart, 15 juni, 15 september en 15 december van elk jaar delen de lidstaten de Commissie de aan de vangstdocumenten ontleende gegevens mee betreffende de oorsprong, bestemming en hoeveelheid van Dissostichus spp. die op hun grondgebied is ingevoerd of uit hun grondgebied is uitgevoerd. De Commissie deelt de gegevens betreffende de oorsprong en de hoeveelheid jaarlijks mee aan het secretariaat van de CCAMLR.\"; 8. het volgende hoofstuk VI bis wordt ingevoegd: \"HOOFDSTUK VI bis Verkoop van in beslag genomen of verbeurde vis Artikel 22 bis Indien een lidstaat reden heeft om in beslag genomen of verbeurde Dissostichus spp. te verkopen of op te ruimen, moet hij een speciaal gevalideerd vangstdocument afgeven. Dit vangstdocument bevat een verklaring waarin de redenen voor die validering worden aangegeven en waarin de omstandigheden worden beschreven waarin de in beslag genomen of verbeurde vis in de handel wordt gebracht. Voorzover praktisch haalbaar zorgen de lidstaten ervoor dat de financiële opbrengst van de verkoop of de opruiming van deze vis niet ten goede komt aan diegenen die de vis op onwettige wijze hebben gevangen.\"; 9. in artikel 24 wordt lid 1 vervangen door:\"1. De voor de toepassing van artikel 8, lid 2, onder d), artikel 9, artikel 10, lid 3, artikel 11, artikel 12, lid 3, artikel 13, lid 2, en artikel 15 vereiste maatregelen worden vastgesteld volgens de procedure van artikel 25, lid 2.\"; 10. bijlage II wordt vervangen door de bijlage bij deze verordening. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 8 april 2003. Voor de Raad De voorzitter G. Drys (1) PB C 291 E van 26.11.2002, blz. 217. (2) Advies van 12 februari 2003 (nog niet verschenen in het Publicatieblad). (3) PB L 145 van 31.5.2001, blz. 1. BIJLAGE \"BIJLAGE II >PIC FILE= \"L_2003097NL.000403.TIF\"> >PIC FILE= \"L_2003097NL.000501.TIF\">",
  "source": "EUR LEX"
}