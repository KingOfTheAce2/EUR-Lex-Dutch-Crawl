{
  "url": "http://www.w3.org/1999/xhtml\">",
  "content": "L_2009201NL.01006501.xml 1.8.2009 NL Publicatieblad van de Europese Unie L 201/65 BESCHIKKING VAN DE COMMISSIE van 31 juli 2009 tot wijziging van Beschikking 2008/965/EG betreffende de financiële steun van de Gemeenschap voor 2009 voor bepaalde communautaire referentielaboratoria op het gebied van diergezondheid en levende dieren (Kennisgeving geschied onder nummer C(2009) 5947) (Slechts de tekst in de Engelse taal is authentiek) (2009/585/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name op artikel 31, lid 2, Gelet op Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( 2 ) , en met name op artikel 32, lid 7, Overwegende hetgeen volgt: (1) Overeenkomstig artikel 31, lid 1, van Beschikking 2009/470/EG kan steun van de Gemeenschap worden toegekend aan de communautaire referentielaboratoria op het gebied van diergezondheid en levende dieren. (2) Bij Beschikking 2008/965/EG van de Commissie ( 3 ) is financiële steun van de Gemeenschap toegekend voor een bedrag van maximaal 400 000 EUR naar rata van 100 % van de subsidiabele kosten, als omschreven in Verordening (EG) nr. 1754/2006 van de Commissie van 28 november 2006 tot vaststelling van de voorwaarden voor de toekenning van financiële steun van de Gemeenschap aan de communautaire referentielaboratoria voor diervoeders, levensmiddelen en diergezondheid ( 4 ) , die door het Veterinary Laboratories Agency (VLA), New Haw, Weybridge, Verenigd Koninkrijk, het communautaire referentielaboratorium (CRL) voor aviaire influenza, moeten worden gemaakt voor het in de periode van 1 januari tot en met 31 december 2009 uit te voeren werkprogramma. (3) In het goedgekeurde werkprogramma van het CRL voor aviaire influenza staat dat het in het licht van het vóórkomen van influenza bij vogels en andere dieren nodig is dat het mogelijke zoönotische effect van het risico van deze influenzavirussen in het oog wordt gehouden. (4) Het nieuwe A/H1N1-influenzavirus dat onlangs in Mexico, de Verenigde Staten van Amerika en daarna elders in de wereld bij de mens is geconstateerd, bevat genetisch materiaal van influenzavirussen van varkens, vogels en mensen maar lijkt te verschillen van andere H1N1-virussen waarvan bekend is dat zij bij varkens voorkomen. De vondst van het nieuwe A/H1N1-influenzavirus in een varkensbeslag in Canada is het eerste geconstateerde mogelijke geval van de overdracht van mens op dier van dit bijzondere nieuwe virussubtype. Het belang van deze bevindingen moet echter nog door de wetenschappers volledig worden bestudeerd en beoordeeld zodra voldoende wetenschappelijke gegevens beschikbaar zijn. (5) Het onderzoek naar de infectiedynamiek, de pathogenese, de vatbaarheid als gastheer en de overdraagbaarheid van het huidige nieuwe A/H1N1-influenzavirus bij verschillende diersoorten, en met name bij varkens, is van essentieel belang voor het verstrekken van het nodige wetenschappelijke bewijsmateriaal voor een veterinaire risicobeoordeling. Een belangrijk resultaat van de studie zal de ontwikkeling van een „toolkit” van reagentia en materialen voor laboratoriumdiagnoses zijn. (6) Die onderzoeken moeten worden opgenomen in het jaarlijkse werkprogramma voor 2009 van het CRL voor aviaire influenza, dat reeds modellen voor de bestudering van infectieparameters heeft ontwikkeld en tests met influenzavirussen uit verscheidene bronnen heeft uitgevoerd. Aanvullende onderzoeken zullen gebruikmaken van varkens en zullen via een combinatie van multifactoriële metingen trachten bewijsmateriaal te verstrekken voor de vatbaarheid en de mogelijke gevolgen van de besmetting van varkens met het nieuwe A/H1N1-influenzavirus. Alle experimenten (zowel op dieren als in het laboratorium) zullen worden uitgevoerd onder stringente naleving van de biologische veiligheids- en inperkingsvoorwaarden die reeds in het CRL voor aviaire influenza worden toegepast. (7) Verordening (EG) nr. 1754/2006 bepaalt dat de financiele steun van de Gemeenschap moet worden toegekend als de goedgekeurde werkprogramma's doelmatig worden uitgevoerd en de begunstigden alle nodige informatie binnen bepaalde termijnen verstrekken. (8) De Commissie heeft het gewijzigde aanvullende werkprogramma en de overeenkomstige gewijzigde begrotingsramingen, ingediend door het CRL voor aviaire influenza, beoordeeld. (9) Bijgevolg moet aan het CRL voor aviaire influenza een extra financiële bijdrage van de Gemeenschap worden toegekend voor de uitvoering van aanvullende onderzoeken naar het nieuwe A/H1N1-influenzavirus. (10) Overeenkomstig artikel 3, lid 2, onder a), van Verordening (EG) nr. 1290/2005 van de Raad van 21 juni 2005 betreffende de financiering van het gemeenschappelijk landbouwbeleid ( 5 ) moeten programma's om dierziekten uit te roeien of te bewaken (veterinaire maatregelen) worden gefinancierd uit het Europees Landbouwgarantiefonds (ELGF). Voorts bepaalt artikel 13, tweede alinea, van die verordening dat in deugdelijk gemotiveerde uitzonderingsgevallen de door de lidstaten en door de begunstigden van steun uit het ELGF verrichte uitgaven voor administratieve en personeelskosten voor onder Beschikking 90/424/EEG van de Raad ( 6 ) vallende maatregelen en programma’s door het ELGF worden gefinancierd en in dit geval worden de voorgestelde uitgaven als gerechtvaardigd beschouwd. Met het oog op de financiële controles zijn de artikelen 9, 36 en 37 van Verordening (EG) nr. 1290/2005 van toepassing. (11) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 In artikel 13, tweede alinea, van Beschikking 2008/965/EG wordt „400 000 EUR” vervangen door „530 000 EUR”. Artikel 2 Deze beschikking is gericht tot het Veterinary Laboratories Agency (VLA) Weybridge, New Haw, Addlestone, Surrey KT15 3NB, Verenigd Koninkrijk; de heer Ian Brown, tel. +44 1932357339. Gedaan te Brussel, 31 juli 2009. Voor de Commissie Androulla VASSILIOU Lid van de Commissie ( 1 ) PB L 155 van 18.6.2009, blz. 30 . ( 2 ) PB L 165 van 30.4.2004, blz. 1 . ( 3 ) PB L 344 van 20.12.2008, blz. 112 . ( 4 ) PB L 331 van 29.11.2006, blz. 8 . ( 5 ) PB L 209 van 11.8.2005, blz. 1 . ( 6 ) PB L 224 van 18.8.1990, blz. 19 .",
  "source": "EUR LEX"
}