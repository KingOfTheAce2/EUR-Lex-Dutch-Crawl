{
  "url": "http://www.w3.org/1999/xhtml\"><!--",
  "content": "L_202401469NL.000101.fmx.xml Publicatieblad van de Europese Unie NL L-serie 2024/1469 22.5.2024 VERORDENING (EU) 2024/1469 VAN DE RAAD van 21 mei 2024 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit (GBVB) 2024/1470 van de Raad van 21 mei 2024 tot wijziging van Besluit 2014/512/GBVB betreffende beperkende maatregelen naar aanleiding van de acties van Rusland die de situatie in Oekraïne destabiliseren ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Op 31 juli 2014 stelde de Raad Verordening (EU) nr. 833/2014 ( 2 ) vast, betreffende beperkende maatregelen naar aanleiding van de acties van Rusland die de situatie in Oekraïne destabiliseren. (2) Verordening (EU) nr. 833/2014 geeft uitvoering aan bepaalde bij Besluit 2014/512/GBVB van de Raad ( 3 ) vastgestelde maatregelen. (3) Op 21 mei 2024 stelde de Raad Besluit (GBVB) 2024/1470 tot wijziging van Besluit 2014/512/GBVB vast. (4) Op 24 februari 2022 kondigde de president van de Russische Federatie een militaire operatie in Oekraïne aan, en begonnen de Russische strijdkrachten een niet-uitgelokte en ongerechtvaardigde militaire agressie tegen Oekraïne. Die illegale aanvalsoorlog is een flagrante schending van de territoriale integriteit, de soevereiniteit en de onafhankelijkheid van Oekraïne, alsook een schending van het verbod op het gebruik van geweld, als verankerd in artikel 2, lid 4, van het Handvest van de Verenigde Naties (VN), dat een fundamentele regel van het internationaal recht is, en de andere beginselen van het Handvest van de VN (“VN-Handvest”). (5) In haar op 2 maart 2022 aangenomen Resolutie ES-11/1 betreurde de Algemene Vergadering van de Verenigde Naties de agressie van de Russische Federatie tegen Oekraïne, die in strijd is met artikel 2, lid 4, van het VN-Handvest, in de krachtigste bewoordingen. In haar op 12 oktober 2022 aangenomen Resolutie ES-11/4 nam de Algemene Vergadering van de VN akte van de verklaring van de VN-secretaris-generaal van 29 september 2022, waarin hij memoreerde dat elke annexatie van het grondgebied van een staat door een andere staat als gevolg van de dreiging met of het gebruik van geweld een schending van de beginselen van het VN-Handvest en van het internationaal recht vormt, en hij zijn veroordeling uitsprak over de organisatie door de Russische Federatie van illegale zogenaamde referenda in regio’s binnen de internationaal erkende grenzen van Oekraïne, en over de poging, na die zogenaamde referenda, tot illegale annexatie van de Oekraïense regio’s Donetsk, Cherson, Loehansk en Zaporizja. (6) In haar resolutie A/RES/ES-11/5 van 15 november 2022 sprak de Algemene Vergadering van de VN haar ernstige bezorgdheid uit over het verlies van mensenlevens, de ontheemding van burgers, de vernietiging van infrastructuur en natuurlijke hulpbronnen, het verlies van openbare en particuliere eigendom en de economische calamiteit als gevolg van de agressie van de Russische Federatie tegen Oekraïne, en erkende zij dat de Russische Federatie ter verantwoording moet worden geroepen voor schendingen van het internationaal recht in of tegen Oekraïne, met inbegrip van haar agressie in strijd met het VN-Handvest, alsook voor schendingen van het internationaal humanitair recht en het internationaal recht inzake de mensenrechten, en dat zij de juridische gevolgen moet dragen van al haar internationaal onrechtmatige handelingen, met inbegrip van het vergoeden van de schade die door dergelijke handelingen is veroorzaakt. (7) In haar resolutie A/ES-11/L.7 van 23 februari 2023 riep de Algemene Vergadering van de VN ook op tot volledige naleving door de partijen bij het gewapende conflict van hun verplichtingen uit hoofde van het internationaal humanitair recht en tot onmiddellijke stopzetting van de aanvallen op de kritieke infrastructuur van Oekraïne en van elke opzettelijke aanval op burgerdoelwitten, waaronder woningen, scholen en ziekenhuizen. (8) De Raad stelde op 28 februari 2022 Besluit (GBVB) 2022/335 ( 4 ) tot wijziging van Besluit 2014/512/GBVB vast, dat voorziet in een verbod op transacties met betrekking tot het beheer van reserves en activa van de Russische Centrale Bank, met inbegrip van transacties met rechtspersonen, entiteiten of lichamen handelend namens of op aanwijzing van de Russische Centrale Bank. Op 9 maart 2022 stelde de Raad Besluit (GBVB) 2022/395 ( 5 ) vast, waarbij werd gespecificeerd dat dat verbod ook gold voor het Russisch Nationaal Investeringsfonds. Als gevolg van dat verbod worden de betrokken activa die worden aangehouden bij financiële instellingen in de lidstaten “geblokkeerd”. (9) Zoals benadrukt in de conclusies van de bijeenkomst van de Europese Raad van 26 en 27 oktober 2023, moet, in overleg met de partners, beslissende vooruitgang worden geboekt met de wijze waarop uitzonderlijke opbrengsten in handen van particuliere entiteiten die rechtstreeks voortkomen uit de geblokkeerde activa van Rusland kunnen worden bestemd voor het ondersteunen van Oekraïne en het herstel en de wederopbouw van het land, met inachtneming van de toepasselijke contractuele verplichtingen en overeenkomstig het Unie- en het internationaal recht. In zijn conclusies verzocht de Europese Raad de hoge vertegenwoordiger van de Unie voor buitenlandse zaken en veiligheidsbeleid en de Commissie vaart te zetten achter de werkzaamheden ter zake, zodat er spoedig voorstellen kunnen worden ingediend. (10) In zijn conclusies van 14 en 15 december 2023 herhaalde de Europese Raad dat hij de Russische aanvalsoorlog tegen Oekraïne, die een onmiskenbare schending van het VN-Handvest vormt, met klem veroordeelt, en bevestigde hij de onverminderde steun van de Unie voor de onafhankelijkheid, soevereiniteit en territoriale integriteit van Oekraïne binnen zijn internationaal erkende grenzen, en voor het inherente recht van het land op zelfverdediging tegen de Russische agressie. (11) In zijn conclusies van 1 februari 2024, volgend op een buitengewone bijeenkomst, onderstreepte de Europese Raad de noodzaak om samen met de partners te zorgen voor stabiele, voorspelbare en duurzame financiële steun aan Oekraïne voor de periode 2024-2027 en werd geconcludeerd dat een faciliteit voor Oekraïne voor de periode 2024-2027 zou worden opgezet. Verordening (EU) 2024/792 van het Europees Parlement en de Raad tot instelling van de faciliteit voor Oekraïne ( 6 ) werd vastgesteld op 29 februari 2024. Op 5 maart 2024 diende de Commissie een voorstel in voor een verordening tot vaststelling van het programma voor de Europese defensie-industrie (EDIP) en van een kader van maatregelen ter waarborging van de tijdige beschikbaarheid en levering van defensieproducten ( 7 ) . Het EDIP moet worden opgezet voor de periode 2025-2027 en omvat een samenwerkingsprogramma (het “steuninstrument voor Oekraïne”) dat erop gericht is bij te dragen tot het herstel, de wederopbouw en de modernisering van de technologische en industriële defensiebasis van Oekraïne. (12) In zijn conclusies van 22 maart 2024 verklaarde de Europese Raad dat de Europese Unie, gezien de urgentie van de situatie, vastbesloten is Oekraïne en zijn bevolking alle nodige politieke, financiële, economische, humanitaire, militaire en diplomatieke steun te blijven verlenen zolang en zo intensief als nodig is. (13) Op 12 februari 2024 stelde de Raad Besluit (GBVB) 2024/577 ( 8 ) tot wijziging van Besluit 2014/512/GBVB vast om bepaalde verduidelijkingen te verschaffen met betrekking tot het verbod op transacties in verband met het beheer van reserves en activa van de Russische Centrale Bank, alsook om verdere maatregelen in te voeren. (14) In Besluit (GBVB) 2024/577 wordt verduidelijkt dat transacties in het kader van het balansbeheer die verband houden met de activa en reserves van de Russische Centrale Bank, of die verband houden met de activa en reserves van rechtspersonen, entiteiten of lichamen handelend namens, of op aanwijzing van de Russische Centrale Bank, zoals het Russisch Nationaal Investeringsfonds, niet vallen onder het transactieverbod dat sinds 28 februari 2022 van toepassing is. Transacties die in het kader van het balansbeheer nog mogen worden verricht, betreffen met name de herbelegging van kasmiddelen die ontstaan als gevolg van geblokkeerde coupon- of dividenduitkeringen en aflossingsbetalingen en aflopende deposito’s, in overeenstemming met een prudent investeringsbeleid en conform de toepasselijke wettelijke voorschriften. (15) Andere transacties, met name elke directe of indirecte overdracht aan of ten behoeve van de Russische Centrale Bank, met inbegrip van rechtspersonen, entiteiten of lichamen handelend namens, of op aanwijzing van de Russische Centrale Bank, zoals het Russisch Nationaal Investeringsfonds, blijven verboden. (16) Het verbod op dergelijke andere transacties leidt tot een uitzonderlijke en onverwachte accumulatie van kasmiddelen op de balans van centrale effectenbewaarinstellingen in de zin van Verordening (EU) nr. 909/2014 van het Europees Parlement en de Raad ( 9 ) , die een belangrijke positie innemen bij de afwikkeling en de centrale diensten voor het aanhouden van financiële instrumenten in de Unie. Die accumulatie is het gevolg van de blokkering van activa en reserves van de Russische Centrale Bank, of die van rechtspersonen, entiteiten of lichamen handelend namens, of op aanwijzing van de Russische Centrale Bank, zoals het Russisch Nationaal Investeringsfonds, omdat betalingen van hoofdsom en rente, coupons, dividenden of andere inkomsten uit effecten aan de Russische Centrale Bank en die personen, entiteiten en lichamen verboden zijn. (17) Centrale effectenbewaarinstellingen bevinden zich in een specifieke situatie, die verschilt van die van andere financiële instellingen, omdat de kasmiddelen van of bij cliënten van centrale effectenbewaarinstellingen gewoonlijk vóór het einde van de dag uit de centrale effectenbewaarinstellingen worden overgedragen en geen vergoeding voor hun cliënten opleveren. Deze kasmiddelen die met betrekking tot de activa van de Russische Centrale Bank, of die van rechtspersonen, entiteiten of lichamen handelend namens, of op aanwijzing van de Russische Centrale Bank, zoals het Russisch Nationaal Investeringsfonds, door centrale effectenbewaarinstellingen worden aangehouden en die als gevolg van beperkende maatregelen zijn ontstaan, moeten vervolgens prudent worden beheerd door de centrale effectenbewaarinstellingen. Dit leidt tot onverwachte en uitzonderlijke opbrengsten. (18) Onverwachte en uitzonderlijke opbrengsten hoeven volgens de toepasselijke regels zelfs na de stopzetting van het transactieverbod niet ter beschikking te worden gesteld van de Russische Centrale Bank. Zij vormen dus geen staatsactiva. De regels voor het beschermen van staatsactiva zijn derhalve niet van toepassing op deze opbrengsten. (19) Aangezien die onverwachte en uitzonderlijke opbrengsten noodzakelijkerwijs voortvloeien uit de uitvoering van de beperkende maatregelen, met name het verbod van artikel 1 bis, lid 4, van Besluit 2014/512/GBVB en artikel 5 bis, lid 4, van Verordening (EU) nr. 833/2014, kunnen centrale effectenbewaarinstellingen bovendien niet verwachten daaruit een onrechtmatig en onbedoeld economisch voordeel te halen. Op basis van het legitieme oogmerk van het nastreven van de doelstellingen van het gemeenschappelijk buitenlands en veiligheidsbeleid, met name het consolideren en ondersteunen van de democratie, de rechtsstaat, de mensenrechten en de beginselen van het internationaal recht, met inbegrip van het internationaal humanitair recht, het bewaren van de vrede, het voorkomen van conflicten, het versterken van de internationale veiligheid en het beschermen van de burgerbevolking, en het verlenen van bijstand van bevolkingsgroepen die geconfronteerd worden met door de mens veroorzaakte rampen, zijn in Besluit (GBVB) 2024/577 maatregelen opgenomen om ervoor te zorgen dat de onverwachte en uitzonderlijke winsten van centrale effectenbewaarinstellingen die ontstaan in de periode tussen de inwerkingtreding van dat besluit en het moment waarop de tijdelijke beperkende maatregelen betreffende activa en reserves van de Russische Centrale Bank worden stopgezet, ten goede komen aan Oekraïne. Die maatregelen worden weerspiegeld in Verordening (EU) 2024/576 van de Raad ( 10 ) . (20) Sinds 15 februari 2024 moeten centrale effectenbewaarinstellingen die reserves en activa van de Russische Centrale Bank aanhouden met een totale waarde van meer dan 1 miljoen EUR, dergelijke buitengewone kassaldi die ontstaan als gevolg van de blokkering van activa en reserves van de Russische Centrale Bank, afzonderlijk van hun andere activiteiten verantwoorden en beheren, en tevens de onverwachte en buitengewone opbrengsten gescheiden houden. (21) Het moet centrale effectenbewaarinstellingen ook worden verboden om hun daaruit voortvloeiende nettowinsten, zoals vastgesteld overeenkomstig het nationale recht na aftrek van de vennootschapsbelasting volgens de algemene regeling van de betrokken lidstaat te vervreemden, hetzij door uitkering in de vorm van dividenden, hetzij in welke vorm dan ook, ten gunste van aandeelhouders of van derden totdat de Raad een besluit neemt tot instelling van een financiële bijdrage die op deze nettowinsten wordt geïnd ter ondersteuning van Oekraïne. De daaruit voortvloeiende nettowinsten die vóór 15 februari 2024 zijn gegenereerd, blijven onbeperkt en onmiddellijk beschikbaar om de kosten, risico’s en verliezen van centrale effectenbewaarinstellingen te absorberen, zoals vereist uit hoofde van de Unie- en nationale wetgeving die van toepassing is op centrale effectenbewaarinstellingen, met inbegrip van prudentiële wetgeving, indien van toepassing. (22) Twee jaar na het begin van de illegale, ongerechtvaardigde en niet-uitgelokte grootschalige invasie van Oekraïne door Rusland herhaalden de leiders van de G7 in hun verklaring van 24 februari 2024 de aanhoudende steun van hun landen voor het recht op zelfverdediging van Oekraïne en hun inzet voor de veiligheid van Oekraïne op lange termijn, en zegden zij toe hun veiligheidsbijstand aan Oekraïne op te voeren en hun productie- en leveringscapaciteit te vergroten om het land bij te staan. In die verklaring werd de vaststelling verwelkomd van de rechtshandelingen van de Unie betreffende buitengewone opbrengsten van centrale effectenbewaarinstellingen uit de geblokkeerde staatsactiva van Rusland, en werden verdere stappen aangemoedigd om het gebruik van deze opbrengsten mogelijk te maken, in overeenstemming met de toepasselijke contractuele verplichtingen en de toepasselijke wetgeving. (23) Gezien de ernst van de situatie en in reactie op de Russische aanvalsoorlog tegen Oekraïne, en zolang de illegale acties van de Russische Federatie een inbreuk blijven vormen op fundamentele regels van het internationaal recht, waaronder met name het verbod op het gebruik van geweld dat is verankerd in artikel 2, lid 4, van het VN-Handvest, of van het internationaal humanitair recht, is het passend alle door de Unie opgelegde maatregelen te handhaven. Het is ook passend aanvullende uitzonderlijke maatregelen te nemen ter ondersteuning van Oekraïne, zijn herstel en wederopbouw en zijn zelfverdediging tegen de Russische agressie, in overeenstemming met de doelstellingen van het gemeenschappelijk buitenlands en veiligheidsbeleid, met name het behoud van de waarden, fundamentele belangen, veiligheid, onafhankelijkheid en integriteit van de Unie, de consolidatie en ondersteuning van de democratie, de rechtsstaat, de mensenrechten en de beginselen van het internationaal recht, met inbegrip van het internationaal humanitair recht, het recht op zelfverdediging en het verbod op agressie uit hoofde van het VN-Handvest, het behoud van vrede, conflictpreventie en versterking van de internationale veiligheid en de bescherming van de burgerbevolking, alsook het verlenen van bijstand aan bevolkingsgroepen die geconfronteerd worden met door de mens veroorzaakte rampen, zoals die waarmee Oekraïne en zijn bevolking te kampen hebben als gevolg van Ruslands aanvalsoorlog. (24) Besluit (GBVB) 2024/1470 voorziet derhalve in aanvullende maatregelen. Overeenkomstig het rechtszekerheidsbeginsel moeten de aanvullende maatregelen van toepassing zijn met ingang van 15 februari 2024. De aanvullende maatregelen moeten uiteindelijk tot doel hebben Oekraïne te ondersteunen, onder meer via de Europese Vredesfaciliteit, opgericht bij Besluit (GBVB) 2021/509 van de Raad ( 11 ) alsook via programma’s van de Unie die uit de begroting van de Unie worden gefinancierd, zoals de faciliteit voor Oekraïne en programma’s die inzetten op samenwerking bij gemeenschappelijke aanbestedingen voor Oekraïne en gericht zijn op het herstel, de wederopbouw en de modernisering van de technologische en industriële defensiebasis van Oekraïne. De specifieke toewijzingen bij steunmaatregelen in het kader van de Europese Vredesfaciliteit en de verdeling tussen deze faciliteit en de programma’s van de Unie die uit de begroting van de Unie worden gefinancierd, zijn vastgelegd in Besluit (GBVB) 2024/1470. De verdeling tussen uit de begroting van de Unie gefinancierde programma’s van de Unie moet geschieden volgens een in deze verordening vastgesteld mechanisme. (25) In Besluit (GBVB) 2024/1470 worden met name de regels vastgesteld voor de wijze waarop de nettowinsten die voortvloeien uit de onverwachte en buitengewone opbrengsten van centrale effectenbewaarinstellingen als gevolg van de uitvoering van het verbod van artikel 1 bis, lid 4, van Besluit 2014/512/GBVB en artikel 5 bis, lid 4, van Verordening (EU) nr. 833/2014, bestemd moeten worden voor het ondersteunen van Oekraïne en zijn herstel en wederopbouw, alsook zijn zelfverdediging tegen de aanvalsoorlog van Rusland, in overeenstemming met de toepasselijke contractuele verplichtingen en met het Unierecht en het internationaal recht, in coördinatie met partners. (26) De centrale effectenbewaarinstellingen die activa en reserves met een totale waarde van meer dan 1 miljoen EUR aanhouden, moeten vanuit hun overeenkomstige nettowinsten een financiële bijdrage leveren die overeenkomt met 99,7 % van de nettowinsten die sinds 15 februari 2024 zijn ontstaan. Dit percentage is gerechtvaardigd door het feit dat de betreffende nettowinsten rechtstreeks voortvloeien uit de uitvoering van het verbod van artikel 1 bis, lid 4, van Besluit 2014/512/GBVB en artikel 5 bis, lid 4, van Verordening (EU) nr. 833/2014, en derhalve kunnen centrale effectenbewaarinstellingen niet verwachten daaruit een onrechtmatig en onbedoeld economisch voordeel te halen. Gezien de verantwoordelijkheden van de centrale effectenbewaarinstellingen en de rol die zij spelen bij de behandeling van de geblokkeerde activa, is het echter passend te bepalen dat zij een beperkt percentage van de nettowinsten kunnen inhouden om de efficiëntie van hun werk te waarborgen. De betalingen moeten in halfjaarlijkse tranches worden verricht totdat er geen buitengewone winsten meer op de balans van de centrale effectenbewaarinstellingen ontstaan wegens de stopzetting van de beperkende maatregelen die transacties met de activa en reserves van de Russische Centrale Bank verbieden. De Commissie moet de Raad halfjaarlijks in kennis stellen van de door de centrale effectenbewaarinstellingen overgedragen bedragen. (27) Centrale effectenbewaarinstellingen moeten een percentage van maximaal 10 % van de financiële bijdrage voorlopig kunnen inhouden met het oog op de naleving van de wettelijke kapitaal- en risicobeheervereisten gelet op de impact als gevolg van de oorlog in Oekraïne op de door centrale effectenbewaarinstellingen aangehouden activa. Indien dit percentage in de toekomst ontoereikend wordt, moet een centrale effectenbewaarinstelling bij de nationale toezichthoudende autoriteit een naar behoren gemotiveerd verzoek kunnen indienen om een extra percentage van de verschuldigde financiële bijdrage in te houden. De nationale toezichthoudende autoriteit moet de Commissie en, in voorkomend geval, de Europese Centrale Bank raadplegen en dienovereenkomstig een besluit nemen. De nationale toezichthoudende autoriteit kan enkel instemmen met de inhouding van een extra percentage nadat zij heeft vastgesteld dat dit strikt noodzakelijk is om te voldoen aan de risicobeheervereisten gelet op de impact als gevolg van de oorlog in Oekraïne op de door centrale effectenbewaarinstellingen aangehouden activa. Het besluit van de nationale toezichthoudende autoriteit om een extra percentage in te houden, moet definitief worden, tenzij de Commissie binnen een bepaalde termijn besluit dat het extra percentage niet aan de betreffende voorwaarden voldoet. De Commissie moet daartoe de Europese Centrale Bank raadplegen. De Commissie moet de Raad in kennis stellen van elk besluit van de nationale toezichthoudende autoriteit om een extra percentage in te houden. Indien de Commissie, ten minste vier maanden na de vaststelling van een dergelijk besluit, in het licht van de meest recente informatie, van oordeel is dat de inhouding van een extra percentage niet langer strikt noodzakelijk is om aan de risicobeheervereisten te voldoen, moet zij, na raadpleging van de nationale toezichthoudende autoriteit en, in voorkomend geval, de Europese Centrale Bank, een besluit nemen over een verlaging van dat extra percentage. (28) Er moeten gedetailleerde regelingen worden vastgesteld voor de overdracht aan de Unie van bedragen die voorlopig worden ingehouden wanneer deze niet langer nodig zijn. Met name indien de voorlopig ingehouden bedragen niet zijn gebruikt binnen vijf jaar na de inning ervan of wanneer de betreffende beperkende maatregelen zijn stopgezet, moet de nationale toezichthoudende autoriteit bepalen of die bedragen of een deel ervan nog steeds nodig zijn om aan de risicobeheervereisten te voldoen, tenzij de Commissie binnen een bepaalde termijn besluit dat niet aan de betreffende voorwaarden is voldaan. (29) Elke centrale effectenbewaarinstelling moet jaarlijks aan de Commissie en haar nationale bevoegde autoriteit verslag uitbrengen over het bedrag van de kasmiddelen en de nettowinsten die zijn ontstaan als gevolg van de blokkering van activa en reserves van de Russische Centrale Bank, of die van rechtspersonen, entiteiten of lichamen handelend namens, of op aanwijzing van de Russische Centrale Bank, zoals het Russisch Nationaal Investeringsfonds, en over het totale bedrag van de opbrengsten dat daardoor is gegenereerd. Zij moeten ook verslag uitbrengen over de voorlopig ingehouden bedragen. (30) De horizontale regels inzake verrichtingen met opbrengsten van Verordening (EU, Euratom) 2018/1046 van het Europees Parlement en de Raad ( 12 ) moeten van toepassing zijn op de inning van de financiële bijdrage, met inbegrip van de toezending van debetnota’s aan centrale effectenbewaarinstellingen om betalingen te vorderen. (31) De Commissie moet de bevoegdheid krijgen om door middel van uitvoeringshandelingen verordeningen vast te stellen met specifieke regelingen voor de rapportage over en de financiële uitvoering van verrichtingen met opbrengsten, zoals betalingen door centrale effectenbewaarinstellingen en de vaststelling van de definitieve bedragen van de financiële bijdrage. Die regels kunnen, in voorkomend geval, een aanvulling vormen op de horizontale regels inzake verrichtingen met opbrengsten, om rekening te houden met de specifieke kenmerken van de financiële bijdrage. De Commissie moet daartoe de relevante nationale toezichthoudende autoriteiten raadplegen. (32) De aanvullende maatregelen waarin deze verordening voorziet, scheppen nieuwe verplichtingen voor centrale effectenbewaarinstellingen, namelijk een bijdrage leveren aan de Unie voor de ondersteuning van Oekraïne, zijn herstel en wederopbouw, en zijn zelfverdediging tegen de Russische agressie. Gezien de context waarin deze maatregelen zijn genomen, de specifieke situatie waarin de centrale effectenbewaarinstellingen zich bevinden en het legitieme doel van de maatregelen voor het nastreven van de doelstellingen van het buitenlands en veiligheidsbeleid van de Unie, met name het behoud van de waarden, fundamentele belangen, veiligheid, onafhankelijkheid en integriteit van de Unie, de consolidatie en ondersteuning van de democratie, de rechtsstaat, de mensenrechten en de beginselen van het internationaal recht, met inbegrip van het internationaal humanitair recht, het recht op zelfverdediging en het verbod op agressie uit hoofde van het VN-Handvest, het behoud van vrede, conflictpreventie en versterking van de internationale veiligheid en de bescherming van de burgerbevolking, alsook het verlenen van bijstand aan bevolkingsgroepen die geconfronteerd worden met door de mens veroorzaakte rampen, zoals die waarmee Oekraïne en zijn bevolking te kampen hebben als gevolg van Ruslands aanvalsoorlog, eerbiedigen deze maatregelen de grondrechten en de fundamentele vrijheden die zijn erkend in het Handvest van de grondrechten van de Europese Unie, en met name de artikelen 17 en 52, aangezien zij gerechtvaardigd zijn en in verhouding staan tot de nagestreefde doelstellingen. (33) Aangezien de onverwachte en uitzonderlijke opbrengsten noodzakelijkerwijs voortvloeien uit de uitvoering van de beperkende maatregelen, met name het verbod van artikel 1 bis, lid 4, van Besluit 2014/512/GBVB en artikel 5 bis, lid 4, van Verordening (EU) nr. 833/2014, en gelet op de gevolgen van het gebruik ervan voor het gemeenschappelijk buitenlands en veiligheidsbeleid, moeten de uitvoeringsbevoegdheden inzake de herziening van bijlage XLI bij Verordening (EU) nr. 833/2014 worden toegekend aan de Raad. (34) De maatregelen waarin deze verordening voorziet, vallen onder het toepassingsgebied van het Verdrag betreffende de werking van de Europese Unie. Derhalve is regelgeving op het niveau van de Unie noodzakelijk voor de uitvoering ervan, met name om te garanderen dat zij in alle lidstaten uniform worden toegepast. (35) De beperkende maatregelen die verband houden met het verbod op transacties met betrekking tot het beheer van de activa en reserves van de Russische Centrale Bank moeten van kracht blijven totdat Rusland zijn aanvalsoorlog tegen Oekraïne beëindigt en Oekraïne vergoedt voor de door deze oorlog veroorzaakte schade. (36) Verordening (EU) nr. 833/2014 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) nr. 833/2014 wordt als volgt gewijzigd: 1) In artikel 5 bis worden de leden 8 tot en met 10 vervangen door: “8.   Met ingang van 15 februari 2024 en zolang de in lid 4 bedoelde beperkende maatregelen worden gehandhaafd, passen centrale effectenbewaarinstellingen in de zin van Verordening (EU) nr. 909/2014 die in lid 4 van dit artikel bedoelde activa en reserves met een totale waarde van meer dan 1 miljoen EUR aanhouden, de volgende regels toe ten aanzien van kasmiddelen die uitsluitend als gevolg van de beperkende maatregelen zijn ontstaan: a) over die kasmiddelen wordt afzonderlijk gerapporteerd; b) opbrengsten die met ingang van 15 februari 2024 voortvloeien uit of gegenereerd worden door de in punt a) bedoelde kasmiddelen, worden afzonderlijk geregistreerd in de financiële rekeningen van centrale effectenbewaarinstellingen; c) onverminderd de leden 9 en 10 mogen de nettowinsten die overeenkomstig het nationale recht worden bepaald met betrekking tot de in punt b) van dit lid bedoelde opbrengsten, met inbegrip van de aftrek van alle relevante kosten die verband houden met of voortvloeien uit het beheer van de geblokkeerde activa en het risicobeheer met betrekking tot de geblokkeerde activa en na aftrek van vennootschapsbelasting volgens de algemene regeling van de betrokken lidstaat, niet worden vervreemd door uitkering in de vorm van dividenden of in welke vorm ook ten gunste van aandeelhouders of derden. Dit verbod geldt niet voor de nettowinsten die niet de in lid 9 bedoelde financiële bijdrage vormen. 9.   Voor de in lid 8, punt c), bedoelde nettowinsten is een financiële bijdrage van de centrale effectenbewaarinstellingen aan de Unie verschuldigd. De financiële bijdrage bedraagt 99,7 % van die nettowinsten. De Commissie verzoekt halfjaarlijks om financiële bijdragen, overeenkomstig Verordening (EU, Euratom) 2018/1046 ( *1 ) , van de betrokken centrale effectenbewaarinstellingen op basis van het in lid 11 van dit artikel bedoelde tussentijdse financiële verslag. De Commissie stelt de definitieve bedragen van de verschuldigde financiële bijdrage jaarlijks vast op basis van de wettelijke gecontroleerde jaarrekening voor het jaar N nadat deze in het jaar N + 1 beschikbaar zijn. Indien het definitieve jaarlijkse bedrag van de voor het jaar N verschuldigde financiële bijdrage lager is dan de som van de bedragen van de halfjaarlijkse betalingen voor het jaar N, wordt het verschil in mindering gebracht op de volgende betaling die de centrale effectenbewaarinstellingen in het jaar N + 1 aan de Unie verschuldigd zijn, met inbegrip van halfjaarlijkse betalingen en overdracht van voorlopig ingehouden bedragen overeenkomstig lid 10, punten e) en f). Het door de centrale effectenbewaarinstellingen verschuldigde bedrag dat voortvloeit uit de verrekening overeenkomstig de vorige zin, mag niet lager zijn dan nul. De Commissie stelt de Raad halfjaarlijks in kennis van de door de centrale effectenbewaarinstellingen overgedragen bedragen. 10. a) Centrale effectenbewaarinstellingen mogen een percentage van ten hoogste 10 % van de financiële bijdrage voorlopig inhouden (“voorlopig ingehouden bedragen”), dat aan de Unie verschuldigd blijft. b) Indien het in punt a) bedoelde percentage in het licht van de risicobeheervereisten niet toereikend is, kan een centrale effectenbewaarinstelling bij de overeenkomstig artikel 11 van Verordening (EU) nr. 909/2014 aangewezen nationale toezichthoudende autoriteit een verzoek indienen om een extra percentage van de verschuldigde financiële bijdrage in te houden. De nationale toezichthoudende autoriteit raadpleegt de Commissie en, in voorkomend geval, de Europese Centrale Bank en neemt dienovereenkomstig een besluit. De nationale toezichthoudende autoriteit kan instemmen met de inhouding van een extra percentage enkel nadat zij heeft vastgesteld dat dit strikt noodzakelijk is om te voldoen aan de risicobeheervereisten gelet op de impact als gevolg van de oorlog in Oekraïne op de door centrale effectenbewaarinstellingen aangehouden activa. Indien de nationale toezichthoudende autoriteit een extra percentage heeft goedgekeurd, wordt dat percentage definitief voor dat boekjaar, tenzij de Commissie binnen vijf dagen na de kennisgeving besluit dat het extra percentage niet aan de voorwaarden van dit punt voldoet. De Commissie kan een lager extra percentage vaststellen dat overeenkomt met het maximale extra percentage dat de nationale toezichthoudende autoriteit kan goedkeuren. Indien de nationale toezichthoudende autoriteit in haar kennisgeving aan de Commissie een noodsituatie inroept, neemt de Commissie binnen 24 uur na die kennisgeving een besluit. Voor de toepassing van haar besluit uit hoofde van dit punt raadpleegt de Commissie de Europese Centrale Bank. De Commissie stelt de Raad onverwijld in kennis van elk besluit van de nationale toezichthoudende autoriteit om een extra percentage onder dit punt in te houden. c) Indien de Commissie van oordeel is dat het onder punt b) bedoelde extra percentage niet langer strikt noodzakelijk is om te voldoen aan de risicobeheervereisten gelet op de impact als gevolg van de oorlog in Oekraïne op de door centrale effectenbewaarinstellingen aangehouden activa, besluit de Commissie, na raadpleging van de nationale toezichthoudende autoriteit en, in voorkomend geval, de Europese Centrale Bank, over een verlaging van dat extra percentage. De Commissie kan een besluit uit hoofde van dit punt niet eerder vaststellen dan vier maanden nadat het besluit van de nationale toezichthoudende autoriteit om een extra percentage in te houden, definitief is geworden. Zij baseert zich in dit besluit op de meest recente beschikbare informatie. d) Bedragen die overeenkomstig dit lid voorlopig door een centrale effectenbewaarinstelling worden ingehouden, worden uitsluitend gebruikt ter dekking van de kosten, risico’s en verliezen die zij als gevolg van de oorlog in Oekraïne heeft gemaakt met betrekking tot de door haar aangehouden activa, en alleen voor zover deze kosten, risico’s en verliezen niet door de interne middelen van de centrale effectenbewaarinstelling kunnen worden gedekt op het tijdstip waarop zij ontstaan. Voorlopig ingehouden bedragen die overeenkomstig dit punt zijn gebruikt, zijn niet langer verschuldigd aan de Unie. Overeenkomstig dit lid verstrekte of ontvangen informatie wordt uitsluitend gebruikt voor de doeleinden waarvoor de informatie is verstrekt of ontvangen. e) Indien de voorlopig ingehouden bedragen niet binnen vijf jaar zijn gebruikt voor het in punt d) bedoelde doel, bepaalt de nationale toezichthoudende autoriteit, na raadpleging van de Commissie en, in voorkomend geval, de Europese Centrale Bank of die bedragen of een deel ervan nog steeds nodig zijn om te voldoen aan de risicobeheervereisten gelet op de impact als gevolg van de oorlog in Oekraïne op de door centrale effectenbewaarinstellingen aangehouden activa. De nationale toezichthoudende autoriteit stelt de Commissie onverwijld in kennis van zijn besluit tot vaststelling van die bedragen en van de termijn gedurende welke die bedragen verder mogen worden ingehouden. Het besluit van de nationale toezichthoudende autoriteit wordt definitief, tenzij de Commissie binnen vijf dagen na de kennisgeving besluit dat niet aan de voorwaarden van dit punt is voldaan. De Commissie raadpleegt daartoe de Europese Centrale Bank. Bedragen die niet langer worden ingehouden, worden overgedragen aan de Unie. f) De centrale effectenbewaarinstellingen dragen alle resterende ongebruikte bedragen die voorlopig zijn ingehouden uiterlijk bij de stopzetting van de beperkende maatregelen uit hoofde van dit artikel over aan de Unie. De nationale toezichthoudende autoriteit kan, na raadpleging van de Commissie en, in voorkomend geval, de Europese Centrale Bank, besluiten de bedragen ook daarna in te houden indien die bedragen of een deel ervan nog steeds nodig zijn om te voldoen aan de relevante risicobeheervereisten gelet op de impact als gevolg van de oorlog in Oekraïne op de door centrale effectenbewaarinstellingen aangehouden activa. Het besluit van de nationale toezichthoudende autoriteit wordt definitief, tenzij de Commissie binnen vijf dagen na de kennisgeving besluit dat niet aan de voorwaarden van dit punt is voldaan. De Commissie raadpleegt daartoe de Europese Centrale Bank. Bedragen die niet langer worden ingehouden, worden overgedragen aan de Unie. ( *1 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ).”.\" 2) Aan artikel 5 bis worden de volgende leden toegevoegd: “11.   De in lid 8 bedoelde centrale effectenbewaarinstellingen dienen bij de Commissie en hun nationale bevoegde autoriteiten de tussentijdse financiële verslagen en de gecontroleerde jaarrekening in overeenkomstig de regels van de in lid 13 bedoelde handeling. Uiterlijk op 30 juni van elk jaar rapporteren zij over de totale bedragen die op 31 december van het voorgaande jaar voorlopig ingehouden waren overeenkomstig lid 10, de voorlopig ingehouden bedragen die overeenkomstig lid 10, punt d), in het voorgaande jaar werden gebruikt en de voorlopig ingehouden bedragen die overeenkomstig lid 10, punten e) en f), aan de Unie werden overgedragen. 12.   De betrokken centrale effectenbewaarinstellingen verlenen hun volledige medewerking bij de bescherming van de financiële belangen van de Unie en kennen de nodige rechten en toegang toe aan de bevoegde ordonnateur, het Europees Openbaar Ministerie (EOM) ten aanzien van de lidstaten die deelnemen aan de nauwere samenwerking bij de instelling van het EOM op grond van Verordening (EU) 2017/1939 van de Raad ( *2 ) , het Europees Bureau voor fraudebestrijding (OLAF), de Rekenkamer en, in voorkomend geval, de betrokken nationale autoriteiten, om hun respectieve bevoegdheden ten volle uit te oefenen. In het geval van OLAF omvatten deze rechten het recht om onderzoeken, waaronder controles en verificaties ter plaatse, uit te voeren, overeenkomstig Verordening (EU, Euratom) nr. 883/2013 van het Europees Parlement en de Raad ( *3 ) . 13.   De Commissie is bevoegd om door middel van uitvoeringshandelingen verordeningen vast te stellen met specifieke gedetailleerde regelingen voor de rapportage aan de Commissie en de nationale bevoegde autoriteit als bedoeld in lid 11, en voor de uitvoering van verrichtingen met opbrengsten zoals betalingen door centrale effectenbewaarinstellingen en de vaststelling van de definitieve bedragen van financiële bijdragen. Die regels kunnen, in voorkomend geval, een aanvulling vormen op de horizontale regels inzake verrichtingen met opbrengsten van Verordening (EU, Euratom) 2018/1046, teneinde rekening te houden met de specifieke kenmerken van de financiële bijdrage. De Commissie raadpleegt daartoe de relevante nationale toezichthoudende autoriteiten. 14.   De bedragen van de financiële bijdrage die aan de begroting van de Unie wordt betaald, worden gebruikt om Oekraïne te ondersteunen via de in bijlage XLI vermelde uitgaveninstrumenten van de Unie. Bijlage XLI wordt jaarlijks, en voor het eerst vóór 1 januari 2025, herzien en kan worden gewijzigd bij een uitvoeringsverordening van de Raad die wordt vastgesteld op gezamenlijk voorstel van de hoge vertegenwoordiger van de Unie voor buitenlandse zaken en veiligheidsbeleid en van de Commissie. Bedragen die worden gebruikt voor uit de begroting van de Unie gefinancierde uitgaveninstrumenten vormen externe bestemmingsontvangsten overeenkomstig artikel 21, lid 5, van Verordening (EU, Euratom) 2018/1046. ( *2 ) Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie (“het EOM”) ( PB L 283 van 31.10.2017, blz. 1 ).\" ( *3 ) Verordening (EU, Euratom) nr. 883/2013 van het Europees Parlement en de Raad van 11 september 2013 betreffende onderzoeken door het Europees Bureau voor fraudebestrijding (OLAF) en tot intrekking van Verordening (EG) nr. 1073/1999 van het Europees Parlement en de Raad en Verordening (Euratom) nr. 1074/1999 van de Raad ( PB L 248 van 18.9.2013, blz. 1 ).”.\" 3) Bijlage XLI wordt toegevoegd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 mei 2024. Voor de Raad De voorzitter H. LAHBIB ( 1 ) PB L, 2024/1470, 22.5.2024, ELI: http://data.europa.eu/eli/dec/2024/1470/oj . ( 2 ) Verordening (EU) nr. 833/2014 van de Raad van 31 juli 2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren ( PB L 229 van 31.7.2014, blz. 1 ). ( 3 ) Besluit 2014/512/GBVB van de Raad van 31 juli 2014 betreffende beperkende maatregelen naar aanleiding van acties van Rusland die de situatie in Oekraïne destabiliseren ( PB L 229 van 31.7.2014, blz. 13 ). ( 4 ) Besluit (GBVB) 2022/335 van de Raad van 28 februari 2022 tot wijziging van Besluit 2014/512/GBVB betreffende beperkende maatregelen naar aanleiding van acties van Rusland die de situatie in Oekraïne destabiliseren ( PB L 57 van 28.2.2022, blz. 4 ). ( 5 ) Besluit (GBVB) 2022/395 van de Raad van 9 maart 2022 tot wijziging van Besluit 2014/512/GBVB betreffende beperkende maatregelen naar aanleiding van acties van Rusland die de situatie in Oekraïne destabiliseren ( PB L 81 van 9.3.2022, blz. 8 ). ( 6 ) Verordening (EU) 2024/792 van het Europees Parlement en de Raad van 29 februari 2024 tot instelling van de faciliteit voor Oekraïne ( PB L, 2024/792, 29.2.2024, ELI: https://eur-lex.europa.eu/eli/reg/2024/792/oj ). ( 7 ) COM(2024) 150 final. ( 8 ) Besluit (GBVB) 2024/577 van de Raad van 12 februari 2024 tot wijziging van Besluit 2014/512/GBVB betreffende beperkende maatregelen naar aanleiding van acties van Rusland die de situatie in Oekraïne destabiliseren ( PB L, 2024/577, 14.2.2024, ELI: http://data.europa.eu/eli/dec/2024/577/oj ). ( 9 ) Verordening (EU) nr. 909/2014 van het Europees Parlement en de Raad van 23 juli 2014 betreffende de verbetering van de effectenafwikkeling in de Europese Unie, betreffende centrale effectenbewaarinstellingen en tot wijziging van Richtlijnen 98/26/EG en 2014/65/EU en Verordening (EU) nr. 236/2012 ( PB L 257 van 28.8.2014, blz. 1 ). ( 10 ) Verordening (EU) 2024/576 van de Raad van 12 februari 2024 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren ( PB L, 2024/576, 14.2.2024, ELI: http://data.europa.eu/eli/reg/2024/576/oj ). ( 11 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 12 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ). BIJLAGE “BIJLAGE XLI Toewijzing van financiële bijdrage aan uitgaveninstrumenten 1. Bedragen die overeenkomstig artikel 1 bis, lid 11 van Besluit 2014/512/GBVB zoals gewijzigd bij Besluit (GBVB) 2024/1470 naar de begroting van de Unie worden overgedragen, worden toegewezen aan uitgaveninstrumenten van de Unie ter ondersteuning van Oekraïne volgens de volgende sleutel: a) De faciliteit voor Oekraïne, als ingesteld bij Verordening (EU) 2024/792 van het Europees Parlement en de Raad ( *1 ) : 100 %; b) Programma’s van de Unie ter ondersteuning van samenwerking bij de gemeenschappelijke aanbesteding van extra hoeveelheden voor Oekraïne en gericht op het herstel, de wederopbouw en de modernisering van de technologische en industriële defensiebasis van Oekraïne: 0 %. 2. Om in te spelen op onvoorziene situaties of nieuwe ontwikkelingen en behoeften, zijn jaarlijkse afwijkingen van de in punt 1 bedoelde percentages tot maximaal 10 % mogelijk. ( *1 ) Verordening (EU) 2024/792 van het Europees Parlement en de Raad van 29 februari 2024 tot instelling van de faciliteit voor Oekraïne ( PB L, 2024/792, 29.2.2024, ELI: http://data.europa.eu/eli/reg/2024/792/oj ).”. ELI: http://data.europa.eu/eli/reg/2024/1469/oj ISSN 1977-0758 (electronic edition)",
  "source": "EUR LEX"
}