{
  "url": "http://www.w3.org/1999/xhtml\">",
  "content": "L_2022108NL.01001301.xml 7.4.2022 NL Publicatieblad van de Europese Unie L 108/13 UITVOERINGSVERORDENING (EU) 2022/556 VAN DE COMMISSIE van 1 april 2022 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 april 2022. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een assortiment, omschreven als een “composietsysteem voor dentale reparatie”, opgemaakt voor de verkoop in het klein, in een kartonnen doos waarin alle elementen samen met een gebruiksaanwijzing worden aangeboden. Het assortiment bestaat uit: 3006 40 00 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur, aantekening 4 f) op hoofdstuk 30 en de tekst van de GN-codes 3006  en 3006 40 00 . Indeling onder post 9021  is uitgesloten, aangezien het product geen geprefabriceerd product (zoals een kroon) is dat lijkt op een gebrekkig lichaamsdeel (zie ook de GS-toelichting op post 9021 , afdeling III, eerste alinea, en deel B, punt 4, en de eerste zin van de tweede alinea). De composietmaterialen die in injectiespuiten worden gevuld, zijn de bestanddelen waaraan het assortiment zijn wezenlijke karakter ontleent. Zij kunnen in de tandheelkunde worden gebruikt als tandvulling, die onder post 3006  valt (aantekening 4 f) op hoofdstuk 30; zie ook de hierboven vermelde GS-toelichting op post 9021 , afdeling III, deel B, tweede alinea, eerste zin). Indeling onder post 3824  en onder post 3906  is uitgesloten omdat het product meer specifiek valt onder de tekst van aantekening 4 f) op hoofdstuk 30, als producten voor tandvulling. Het product moet daarom worden ingedeeld onder GN-code 3006 40 00  als andere producten voor tandvulling. — opake pasta’s (2 × 2 ml); — tandbeen-, cervicale, incisale en doorschijnende pasta’s (4 × 4 g); — metaalprimer (“Metal Photo Primer”) (1 × 7 ml); — een borstel (1 houder + 10 borsteltjes); — wegwerpschaaltjes; — papieren vloeiblok; — afdekking voor een lichtkap. De pasta’s, die uit composietmaterialen bestaan, zijn gebaseerd op methacrylaten en een anorganische vulstof en worden aangeboden in gebruiksklare injectiespuiten. De metaalprimer is een vloeibare kleefstof die metalen en composietmaterialen met elkaar verbindt. De componenten van het assortiment worden aangeboden om samen in de tandheelkunde te worden gebruikt voor de vervaardiging van kronen (tijdelijke en permanente), bruggen, inlays, onlays, veneers en anterior jacketkronen, alsmede voor het herstel van reconstructies en als tandvulling.",
  "source": "EUR LEX"
}