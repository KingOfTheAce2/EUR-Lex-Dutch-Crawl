{
  "url": "http://www.w3.org/1999/xhtml\">",
  "content": "L_202302666NL.000101.fmx.xml Publicatieblad van de Europese Unie NL Serie L 2023/2666 29.11.2023 UITVOERINGSVERORDENING (EU) 2023/2666 VAN DE COMMISSIE van 22 november 2023 tot inschrijving van een naam in het register van beschermde oorsprongsbenamingen en beschermde geografische aanduidingen (“Irish Grass Fed Beef” (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad inzake kwaliteitsregelingen voor landbouwproducten en levensmiddelen ( 1 ) , en met name artikel 52, lid 3, punt a), Overwegende hetgeen volgt: (1) Op grond van artikel 50, lid 2, punt a), van Verordening (EU) nr. 1151/2012 is de aanvraag van Ierland tot registratie van de naam “Irish Grass Fed Beef” als beschermde geografische aanduiding bekendgemaakt in het Publicatieblad van de Europese Unie ( 2 ) . (2) Op 21 februari 2022 heeft de Commissie van het Verenigd Koninkrijk (Noord-Ierland) een aankondiging van bezwaar en het bijbehorende met redenen omklede bezwaarschrift ontvangen. (3) Het Verenigd Koninkrijk (Noord-Ierland) voerde aan dat het als Irish Grass Fed Beef aangeduide product zowel in Ierland als in Noord-Ierland is geproduceerd en dat de term “Irish” historisch gezien wordt gebruikt voor producten uit beide rechtsgebieden. Daarom zou het niet correct zijn de naam “Irish Grass Fed Beef” te registreren met een geografische oorsprong die beperkt is tot Ierland, aangezien dit het bestaande gebruik van die naam niet zou weerspiegelen en eerbiedigen en nadelig zou zijn voor producten die momenteel in Noord-Ierland worden geproduceerd. (4) Het bezwaar werd ontvankelijk bevonden. Op 13 april 2022 heeft de Commissie de betrokken partijen verzocht op passende wijze overleg te plegen om tot een akkoord te komen. (5) Het overleg resulteerde in een akkoord tussen Ierland en het Verenigd Koninkrijk (Noord-Ierland). Ierland heeft de Commissie hiervan bij brieven van 11 juli en 3 augustus 2022 in kennis gesteld. Er is overeenstemming bereikt over verschillende wijzigingen van het productdossier. Het productiegebied werd uitgebreid met Noord-Ierland en de aanvraag werd een meerlandenaanvraag (van Ierland en het Verenigd Koninkrijk (Noord-Ierland)). (6) Aangezien het enig document ingrijpend werd gewijzigd, heeft de Commissie het onderzoek van de aanvraag overeenkomstig artikel 51, lid 4, van Verordening (EU) nr. 1151/2012 herhaald en zij heeft geconcludeerd dat aan de voorwaarden voor registratie is voldaan. (7) De uitbreiding van het geografische gebied tot Noord-Ierland is gerechtvaardigd, aangezien de kwaliteiten, reputatie en kenmerken van grasgevoerd rundvlees dat wordt geproduceerd in Noord-Ierland — buiten het geografische gebied waarop de oorspronkelijke aanvraag betrekking had — vergelijkbaar zijn met die van grasgevoerd rundvlees uit Ierland. Gezien het bovenstaande was de Commissie van oordeel dat aan de in Verordening (EU) nr. 1151/2012 vastgestelde voorwaarden is voldaan. (8) Op 8 maart 2022 ontving de Commissie een tweede aankondiging van bezwaar van een landbouworganisatie in Ierland. Overeenkomstig artikel 51, lid 1, tweede alinea, van Verordening (EU) nr. 1151/2012 worden natuurlijke personen of rechtspersonen met een rechtmatig belang die woonachtig of gevestigd zijn in de lidstaat vanwaar de aanvraag is ingediend, uitgesloten van de bezwaarprocedure op EU-niveau omdat zij reeds de gelegenheid hadden om aan de nationale bezwaarprocedure deel te nemen overeenkomstig artikel 49, lid 3, van Verordening (EU) nr. 1151/2012. Bijgevolg wordt het bezwaar van de in Ierland gevestigde organisatie niet-ontvankelijk geacht. (9) Op grond van artikel 50, lid 2, punt a), van Verordening (EU) nr. 1151/2012 is de aanvraag tot registratie van de naam “Irish Grass Fed Beef”, ingediend door Ierland en het Verenigd Koninkrijk (Noord-Ierland), bekendgemaakt in het Publicatieblad van de Europese Unie ( 3 ) . (10) Aangezien bij de Commissie geen bezwaren zijn ingediend op grond van artikel 51 van Verordening (EU) nr. 1151/2012, moet de naam “Irish Grass Fed Beef” worden ingeschreven in het register van beschermde oorsprongsbenamingen en beschermde geografische aanduidingen, HEEFT DE VOLGENDE VERORDENING VASTGESTELD: Artikel 1 De naam “Irish Grass Fed Beef” (BGA) wordt ingeschreven in het register van beschermde oorsprongsbenamingen en beschermde geografische aanduidingen. Met de in de eerste alinea vermelde naam wordt een product aangeduid van categorie 1.1. (Vers vlees (en verse slachtafval)) zoals opgenomen in bijlage XI bij Uitvoeringsverordening (EU) nr. 668/2014 van de Commissie ( 4 ) . Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 november 2023. Voor de Commissie De voorzitter Ursula VON DER LEYEN ( 1 ) PB L 343 van 14.12.2012, blz. 1 . ( 2 ) PB C 492 van 8.12.2021, blz. 16 . ( 3 ) PB C 275 van 4.8.2023, blz. 26 . ( 4 ) Uitvoeringsverordening (EU) nr. 668/2014 van de Commissie van 13 juni 2014 houdende uitvoeringsbepalingen van Verordening (EU) nr. 1151/2012 van het Europees Parlement en de Raad inzake kwaliteitsregelingen voor landbouwproducten en levensmiddelen ( PB L 179 van 19.6.2014, blz. 36 ). ELI: http://data.europa.eu/eli/reg_impl/2023/2666/oj ISSN 1977-0758 (electronic edition)",
  "source": "EUR LEX"
}