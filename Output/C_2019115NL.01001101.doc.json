{
  "url": "http://www.w3.org/1999/xhtml\"><!--",
  "content": "C_2019115NL.01001101.xml 27.3.2019 NL Publicatieblad van de Europese Unie C 115/11 BESLUIT VAN DE COMMISSIE van 18 maart 2019 inzake de deelname van de nationale regulerende instantie van de Republiek Noord-Macedonië aan het Orgaan van Europese regulerende instanties voor elektronische communicatie (2019/C 115/06) DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) Artikel 17, lid 1, van het Verdrag betreffende de Europese Unie geeft een opsomming van de bevoegdheden van de Commissie en bepaalt dat de Commissie het algemeen belang van de Unie moet bevorderen en daartoe passende initiatieven moet nemen, onder de bij de Verdragen bepaalde voorwaarden coördinerende, uitvoerende en beheerstaken moet uitoefenen, en voor de externe vertegenwoordiging van de Unie moet zorgen, behalve wat betreft het gemeenschappelijk buitenlands en veiligheidsbeleid en de andere bij de Verdragen bepaalde gevallen. (2) Krachtens artikel 35, lid 2, van Verordening (EU) 2018/1971 van het Europees Parlement en de Raad ( 1 ) moeten de raad van regulators, de werkgroepen en de raad van bestuur openstaan voor deelname van regulerende instanties van derde landen met primaire bevoegdheid op het gebied van elektronische communicatie, indien die derde landen met de Unie overeenkomsten in die zin hebben gesloten. In dat artikel is ook bepaald dat, krachtens de betreffende bepalingen van die overeenkomsten, werkafspraken moeten worden gemaakt met een omschrijving van met name de aard, de omvang en de manier waarop de regulerende instanties van de betrokken derde landen zonder stemrecht zullen deelnemen aan de werkzaamheden van het Orgaan van Europese regulerende instanties voor elektronische communicatie (hierna „Berec” genoemd) en het Berec-Bureau, met inbegrip van bepalingen betreffende de deelname aan initiatieven van Berec, financiële bijdragen en personeel van het Berec-Bureau. (3) Overeenkomstig artikel 95 van de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Noord-Macedonië, anderzijds ( 2 ) moeten de partijen de samenwerking op het gebied van elektronische communicatie-infrastructuur en aanverwante diensten versterken. De prioritaire gebieden omvatten onder meer beleidsontwikkeling, wettelijke aspecten en aspecten van de reglementering, alsook institutionele opbouw ter ondersteuning van een geliberaliseerd klimaat. De Unie en de Republiek Noord-Macedonië hebben derhalve een overeenkomst gesloten in de zin van artikel 35, lid 2, van Verordening (EU) 2018/1971. (4) De voortzetting van de deelname van de regulerende instantie van de Republiek Noord-Macedonië aan Berec en het Berec-Bureau is volledig in overeenstemming met de strategie voor de Westelijke Balkan ( 3 ) , waarin wordt opgeroepen tot acties om de digitale maatschappij te ontwikkelen, met inbegrip van de uitrol van breedband en de verlaging van roamingkosten, en om de wetgeving van die landen aan te passen aan de wetgeving van de Unie. Zoals aangegeven in de Digitale Agenda voor de Westelijke Balkan ( 4 ) moeten nauwere banden tussen de Unie en de nationale regelgevende instanties (NRI’s) van de Westelijke Balkan ertoe bijdragen dat de regelgevingspraktijk in de regio dichter aansluit bij de praktijk in de Unie. (5) Aangezien de Unie er belang bij heeft de samenwerking met de Republiek Noord-Macedonië te versterken en de Republiek Noord-Macedonië aan te moedigen om het regelgevingskader van de Unie voor elektronische communicatie aan te nemen, is het passend om werkafspraken te maken voor de deelname van de regulerende instantie van de Republiek Noord-Macedonië aan de raad van regulators en de werkgroepen van Berec en de raad van bestuur van het Berec-Bureau, BESLUIT: Artikel 1 De nationale regulerende instantie van de Republiek Noord-Macedonië die in hoofdzaak is belast met het toezicht op de dagelijkse werking van de markten voor elektronischecommunicatienetwerken en -diensten, mag deelnemen aan de raad van regulators en de werkgroepen van het Orgaan van Europese regulerende instanties voor elektronische communicatie (hierna „Berec” genoemd) en de raad van bestuur van het Berec-Bureau. Het mandaat voor de deelname van de nationale regulerende instantie van de Republiek Noord-Macedonië is vastgesteld in de bijlage. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 18 maart 2019. Voor de Commissie Mariya GABRIEL Lid van de Commissie ( 1 ) Verordening (EU) 2018/1971 van het Europees Parlement en de Raad van 11 december 2018 tot instelling van het Orgaan van Europese regulerende instanties voor elektronische communicatie (Berec) en het Bureau voor ondersteuning van Berec (Berec-Bureau), tot wijziging van Verordening (EU) 2015/2120 en tot intrekking van Verordening (EG) nr. 1211/2009 ( PB L 321 van 17.12.2018, blz. 1 ). ( 2 ) Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de voormalige Joegoslavische Republiek Macedonië, anderzijds ( PB L 84 van 20.3.2004, blz. 13 ). ( 3 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s. Een geloofwaardig vooruitzicht op toetreding en een grotere EU-betrokkenheid bij de Westelijke Balkan (COM(2018) 65 final van 6.2.2018). ( 4 ) Werkdocument van de diensten van de Commissie, „Measures in support of a Digital Agenda for the Western Balkans” (Maatregelen ter ondersteuning van een Digitale Agenda voor de Westelijke Balkan) (SWD(2018) 360 final). BIJLAGE MANDAAT 1. Deelname aan de raad van regulators van Berec 1. De nationale regulerende instantie (hierna „NRI” genoemd) van de Republiek Noord-Macedonië mag deelnemen aan de werkzaamheden van de raad van regulators van Berec. 2. De NRI van de Republiek Noord-Macedonië benoemt het hoofd van de NRI, een lid van het collegiale orgaan ervan of de vervanger van een van hen als vertegenwoordiger om deel te nemen aan de beraadslagingen van de raad van regulators. 3. De NRI van de Republiek Noord-Macedonië benoemt eveneens een plaatsvervanger, die de vertegenwoordiger zal vervangen bij diens afwezigheid. Als plaatsvervanger wordt benoemd het hoofd van de NRI, een lid van het collegiale orgaan ervan, of de vervanger van een van hen, of een ander personeelslid van de NRI. 4. De vertegenwoordiger van de NRI van de Republiek Noord-Macedonië en de plaatsvervanger worden benoemd op grond van hun kennis op het gebied van elektronische communicatie, met inachtneming van hun relevante bestuurlijke, administratieve en budgettaire vaardigheden. Om ervoor te zorgen dat maximaal voordeel wordt gehaald uit hun deelname, streven de NRI’s ernaar het verloop van hun vertegenwoordigers en, voor zover mogelijk, van hun plaatsvervangers, te beperken. 5. De deelnemer van de NRI van de Republiek Noord-Macedonië heeft het recht om bij alle besprekingen een standpunt te formuleren, ongeacht of deze besprekingen in een vergadering van de raad van regulators van Berec of in een ander kader plaatsvinden. Deze standpunten worden naar behoren opgenomen in de notulen overeenkomstig de regels en werkmethoden van de raad van regulators. 6. De namen van de vertegenwoordiger van de NRI van de Republiek Noord-Macedonië en van de plaatsvervanger worden opgenomen in de lijst van leden van de raad van regulators overeenkomstig Artikel 7, lid 5, van Verordening (EU) 2018/1971 ( 1 ) . 7. Wanneer de vertegenwoordiger van de NRI van de Republiek Noord-Macedonië of de plaatsvervanger deelneemt aan de werkzaamheden van de raad van regulators, vraagt noch aanvaardt deze instructies van een regering, instelling, persoon of orgaan. 2. Deelname aan de werkgroepen 1. De NRI van de Republiek Noord-Macedonië kan deskundigen aanwijzen om deel te nemen aan de werkgroepen van Berec. 2. Deze deskundigen kunnen aan alle activiteiten van de werkgroepen deelnemen overeenkomstig de regels en werkmethoden van Berec. Zij kunnen bij alle uitwisselingen een standpunt formuleren, ongeacht of deze uitwisselingen in een vergadering van de werkgroepen of in een ander kader plaatsvinden. 3. Deelname aan de raad van bestuur van het Berec-Bureau 1. De NRI van de Republiek Noord-Macedonië mag deelnemen aan de werkzaamheden van de raad van bestuur van het Berec-bureau. 2. Voor deelname aan de werkzaamheden van de raad van bestuur benoemt de NRI van de Republiek Noord-Macedonië de als vertegenwoordiger in de raad van regulators benoemde persoon, of een andere persoon dan de vertegenwoordiger in de raad van regulators, waarbij dit het hoofd van de NRI, een lid van het collegiale orgaan ervan of de vervanger van een van hen is. 3. Als plaatsvervanger van de vertegenwoordiger bij diens afwezigheid benoemt de NRI van de Republiek Noord-Macedonië de als plaatsvervanger van de vertegenwoordiger in de raad van regulators benoemde persoon, of een andere persoon, waarbij dit het hoofd van de NRI, een lid van het collegiale orgaan ervan of de vervanger van een van hen, of een ander personeelslid van de NRI is. 4. De deelnemer van de NRI van de Republiek Noord-Macedonië heeft het recht om bij alle besprekingen een standpunt te formuleren, ongeacht of deze besprekingen in een vergadering van de raad van bestuur van Berec of in een ander kader plaatsvinden. Deze standpunten worden naar behoren opgenomen in de notulen overeenkomstig de regels en werkmethoden van de raad van bestuur. 5. De namen van de vertegenwoordiger van de NRI van de Republiek Noord-Macedonië en van de plaatsvervanger worden opgenomen in de lijst van leden van de raad van bestuur overeenkomstig Artikel 15, lid 4, van Verordening (EU) 2018/1971. 6. Wanneer de vertegenwoordiger van de NRI van de Republiek Noord-Macedonië of de plaatsvervanger deelneemt aan de werkzaamheden van de raad van bestuur, vraagt noch aanvaardt deze instructies van een regering, instelling, persoon of orgaan. 4. Belangenverklaringen 1. De vertegenwoordigers van de NRI van de Republiek Noord-Macedonië in de raad van regulators en de raad van bestuur, alsook hun plaatsvervangers, leggen elk een schriftelijke verbintenissenverklaring af over het bestaan van directe of indirecte belangen die hun onafhankelijkheid zouden kunnen aantasten. Dergelijke verklaringen worden afgelegd wanneer verantwoordelijkheden worden opgenomen en worden bekendgemaakt. Ze zijn accuraat en volledig, en worden geactualiseerd telkens er een risico is dat er een direct of indirect belang bestaat dat de onafhankelijkheid van de persoon die de verklaring aflegt, zou kunnen aantasten. 5. Personeel 1. Het Berec-Bureau kan een beroep doen op personeel van de Republiek Noord-Macedonië, met inbegrip van gedetacheerde nationale deskundigen en andere personeelsleden die niet bij het Berec-Bureau in dienst zijn, overeenkomstig een door de raad van bestuur te nemen besluit. 6. Financiële bijdrage van de NRI van de Republiek Noord-Macedonië aan het Berec-Bureau 1. De financiële bijdrage aan de begroting van het Berec-Bureau die de NRI van de Republiek Noord-Macedonië moet betalen om deel te nemen aan Berec, komt overeen met de volledige kosten van de deelname ervan overeenkomstig de punten 1, 2 en 3 van deze bijlage. De bedragen zullen worden vastgesteld overeenkomstig het onderstaande punt 6.2. 2. De financiële bijdrage die de NRI van de Republiek Noord-Macedonië moet betalen overeenkomstig punt 6.1 dekt de volgende kosten: — kosten voor de terugbetaling van reiskosten die door de vertegenwoordigers van de NRI worden gemaakt om deel te nemen aan vergaderingen van Berec, overeenkomstig de terugbetalingsregels van Berec; — administratieve kosten in verband met de bovengenoemde terugbetaling van reiskosten, waarbij de administratieve kosten maximaal 3 % van de vergoede reiskosten bedragen; — administratieve kosten in verband met de algemene deelname van de NRI aan de werkzaamheden van Berec. Het bedrag van de financiële bijdrage wordt bepaald door Berec, rekening houdend met onder meer de verwachte dienstreizen voor het komende jaar en de dienstreizen en terugbetalingen voor het afgelopen jaar of de afgelopen jaren die daadwerkelijk hebben plaatsgevonden. 3. De bijdrage van de NRI zal worden geïnd in overeenstemming met de financiële regels van het Berec-Bureau, die zijn vastgesteld overeenkomstig artikel 29 van Verordening (EU) 2018/1971. 4. De reis- en verblijfskosten van de vertegenwoordigers en deskundigen van de NRI van de Republiek Noord-Macedonië in het kader van hun deelname aan de werkzaamheden van Berec en het Berec-Bureau, met inbegrip van daarmee verband houdende vergaderingen, worden terugbetaald door het Berec-Bureau overeenkomstig de regels die zijn vastgesteld in het besluit van het beheerscomité van het Berec-Bureau betreffende de terugbetaling van reis- en verblijfskosten, alsmede andere tijdens reizen gemaakte onkosten van personen die niet bij het Berec-Bureau in dienst zijn ( 2 ) . 5. Na de inwerkingtreding van dit besluit en bij het begin van ieder nieuw jaar doet het Berec-Bureau de NRI een verzoek tot storting toekomen ter hoogte van de volgens dit besluit verschuldigde bijdrage van het NRI aan het Bureau. 6. Deze bijdrage wordt uitgedrukt in EUR en betaald op een EUR-bankrekening van het Berec-Bureau. 7. De NRI van de Republiek Noord-Macedonië betaalt haar bijdrage overeenkomstig het verzoek tot storting binnen dertig dagen nadat het verzoek tot storting door het Berec-Bureau is verzonden. 8. Bij vertraging betaalt de NRI rente over het op de vervaldag openstaande bedrag. De rentevoet stemt overeen met de door de Europese Centrale Bank op de vervaldag voor haar eurotransacties gehanteerde rentevoet, vermeerderd met 1,5 procentpunt. 7. Gedetailleerde werkafspraken 1. De raad van regulators en de raad van bestuur specificeren in voorkomend geval de gedetailleerde werkafspraken voor de deelname van de NRI van de Republiek Noord-Macedonië overeenkomstig Verordening (EU) 2018/1971 en het onderhavige mandaat. 2. De NRI van de Republiek Noord-Macedonië mag deelnemen aan de werkzaamheden van Berec, met inbegrip van de raad van regulators en de werkgroepen, en aan de raad van bestuur vanaf de dag van inwerkingtreding van dit besluit, ongeacht of de gedetailleerde werkafspraken als bedoeld in het bovenstaande punt 7.1 reeds zijn opgesteld. ( 1 ) Verordening (EU) 2018/1971 van het Europees Parlement en de Raad van 11 december 2018 tot instelling van het Orgaan van Europese regulerende instanties voor elektronische communicatie (Berec) en het Bureau voor ondersteuning van Berec (Berec-Bureau), tot wijziging van Verordening (EU) 2015/2120 en tot intrekking van Verordening (EG) nr. 1211/2009 ( PB L 321 van 17.12.2018, blz. 1 ). ( 2 ) Besluit van het beheerscomité van het Berec-Bureau betreffende de terugbetaling van reis- en verblijfskosten, alsmede andere tijdens reizen gemaakte onkosten van personen die niet bij het Berec-Bureau in dienst zijn en tot intrekking van het vorige besluit van het beheerscomité nr. MC/2013/05 van 6 juni 2013 (MC/2015/13).",
  "source": "EUR LEX"
}