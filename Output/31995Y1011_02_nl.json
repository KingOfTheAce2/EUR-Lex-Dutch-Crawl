{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995Y1011(02):NL:HTML\">",
  "content": "EUR-Lex - 31995Y1011(02) - NL Avis juridique important | 31995Y1011(02) Resolutie van de Raad van 28 september 1995 betreffende het CREST Publicatieblad Nr. C 264 van 11/10/1995 blz. 0004 - 0005 RESOLUTIE VAN DE RAAD van 28 september 1995 betreffende het CREST (95/C 264/02) DE RAAD VAN DE EUROPESE UNIE, Herinnert eraan dat bij zijn Resolutie van 14 januari 1974, betreffende een eerste actieprogramma van de Europese Gemeenschappen op het gebied van wetenschap en technologie (1) een comité voor wetenschappelijk en technisch onderzoek (CREST) heeft ingesteld; Constateert dat met de Europese Akte een rechtsgrondslag voor het gemeenschapsbeleid voor Onderzoek en Ontwikkeling (OTO) is ingevoerd en dat de inwerkingtreding van het Verdrag betreffende de Europese Unie geleid heeft tot de uitbreiding van de werkingssfeer van dit beleid, waarbinnen aan onderzoek en technologische ontwikkeling een tweeledige doelstelling wordt toegekend, namelijk de wetenschappelijke en technologische grondslagen van de industrie van de Gemeenschap te versterken en de ontwikkeling van haar internationale concurrentiepositie te bevorderen, alsmede de onderzoekactiviteiten te bevorderen die uit hoofde van andere hoofdstukken van het Verdrag nodig worden geacht; Stelt vast dat deze ontwikkeling de behoefte aan een nauwkeurige omschrijving van de wetenschappelijke en technische doelstellingen van de communautaire OTO-programma's vergroot; Herinnert eraan dat artikel 130 G van het Verdrag bepaalt dat de Gemeenschap vier soorten activiteiten onderneemt (OTO-programma's, samenwerking met derde landen, verspreiding en exploitatie van de resultaten, opleiding en mobiliteit van onderzoekers), die de activiteiten van de Lid-Staten aanvullen; Stelt vast dat artikel 130 H van het Verdrag bepaalt dat de Gemeenschap en de Lid-Staten hun activiteiten op het gebied van OTO coördineren, teneinde de wederzijdse samenhang van het beleid van de Lid-Staten en het beleid van de Gemeenschap te verzekeren, en dat de Commissie, in nauwe samenwerking met de Lid-Staten, alle dienstige initiatieven kan nemen om deze coördinatie te bevorderen; memoreert dat de Raad in zijn conclusies van 9 juni 1995 over de coördinatie van het OTO-beleid het CREST op dit gebied een specifieke rol heeft toebedacht; Tekent aan dat de Europese Raad van juni 1994 te Korfoe de Raad heeft verzocht te streven naar meer coördinatie tussen het OTO-beleid van de Lid-Staten en dat van de Gemeenschap om een optimaal gebruik van de voor onderzoek uitgetrokken middelen te waarborgen, overeenkomstig de in het Witboek over groei, concurrentievermogen en werkgelegenheid vervatte beleidslijnen; Is van mening dat deze coördinatie eveneens betrekking kan hebben op de onderzoekactiviteiten in het kader van het EGKS- en EGA-Verdrag, onverminderd de bij die verdragen ingestelde procedures en de bevoegdheden van de instanties die belast zijn met de toepassing van die procedures; Wijst erop dat het Europees Parlement in zijn resolutie van 15 juni 1994 de nadruk legt op de belangrijke rol die het CREST moet spelen bij de vaststelling van het wetenschappelijk en technologisch beleid van de Europese Unie en bij de verbetering van de coördinatie van het nationale en communautaire OTO-beleid; Constateert dat de mondialisering van de OTO-activiteiten het nodig maakt dat de Europese Gemeenschap een strategie voor internationale samenwerking op OTO-gebied ontwikkelt en volgt die spoort met de doelstellingen van het Verdrag; Herinnert aan het belang van een onafhankelijke, systematische evaluatie van de OTO-activiteiten voor het bepalen van de toekomstige prioriteiten; Is van mening dat het CREST als raadgevend orgaan een belangrijke bijdrage dient te leveren tot - het opstellen van de strategische beleidslijnen van de Gemeenschap op OTO-gebied, - de coördinatie van de activiteiten van de Gemeenschap en van de Lid-Staten op OTO-gebied, en - de evaluatie van de OTO-activiteiten van de Gemeenschap; Komt overeen dat in verband met de veranderde situatie een aanpassing van het mandaat van het CREST geboden is en vervangt daarom de resolutie van 14 januari 1974 door de onderhavige resolutie, DE RAAD KOMT DAARTOE HET VOLGENDE OVEREEN: 1. Het CREST is een raadgevend orgaan dat tot taak heeft de Raad en de Commissie voor OTO bij te staan bij de werkzaamheden die op dat gebied de hunne zijn. 2. De rol van het CREST bestaat erin: - met name door middel van vergelijkende analyses van het OTO-beleid van de Lid-Staten en met inachtneming van het subsidiariteitsbeginsel, strategische prioriteiten voor het Gemeenschapsbeleid aan te geven die gebaseerd zijn op het criterium van de toegevoegde waarde en zo een bijdrage te leveren aan de voorbereiding van de Gemeenschapsprogramma's voor OTO door de Commissie; - de coördinatie door de Gemeenschap en de Lid-Staten van hun OTO-activiteiten te bevorderen teneinde de wederzijdse samenhang van het nationale beleid en het Gemeenschapsbeleid te verzekeren; - de onafhankelijke evaluatie van de specifieke programma's en het kaderprogramma te beoordelen, met name steunend op de programmacomités, om daaruit lering te trekken voor het OTO-beleid van de Gemeenschap; - een bijdrage te leveren aan de opstelling van een communautaire strategie voor de internationale samenwerking op onderzoeksgebied en aan het overleg binnen de Gemeenschap met het oog op de werkzaamheden in internationale fora. Daarnaast behoren ook de volgende activiteiten tot de taken van het CREST: - de verspreiding en exploitatie van de resultaten van de OTO- en demonstratie-activiteiten en het effect daarvan op het concurrentievermogen en de werkgelegenheid in de Gemeenschap; - de opleidingsactiviteiten door en voor onderzoek en de wijze waarop die inspelen op de innovatiebehoeften. 3. Het CREST vervult zijn taken op verzoek van de Raad of de Commissie, dan wel op eigen initiatief. 4. Het CREST bestaat uit vertegenwoordigers die een leidende functie vervullen bij het OTO-beleid in de Lid-Staten en uit vertegenwoordigeres van de Commissie. Het CREST wordt voorgezeten door een vertegenwoordiger van de Commissie. Het secretariaat van het CREST wordt waargenomen door het Secretariaat-Generaal van de Raad. 5. Het CREST stelt zijn reglement van orde vast. Het CREST stelt regelmatig een voorlopig werkprogramma op dat aan de Raad en de Commissie wordt medegedeeld, en werkt het bij. 6. De verslagen en adviezen van het CREST maken zo mogelijk melding van de door de leden bereikte consensus en eventueel van minderheidsstandpunten. Zij worden aan de Raad en de Commissie medegedeeld. (1) PB nr. C 7 van 29. 1. 1974, blz. 2. VERKLARING De Raad en de Commissie herinneren eraan dat de EVA/EER-landen uit hoofde van Protocol 31 van de EER-Overeenkomst sinds de inwerkingtreding van deze overeenkomst op 1 januari 1994, geregeld deelnemen aan het gedeelte van de vergadering waarin het CREST als raadgever van de Commissie optreedt wanneer het gaat om punten die voor de EER van belang zijn.",
  "source": "EUR LEX"
}