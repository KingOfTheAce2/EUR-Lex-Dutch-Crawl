{
  "url": "http://www.w3.org/1999/xhtml\"><!--",
  "content": "L_2017144NL.01002301.xml 7.6.2017 NL Publicatieblad van de Europese Unie L 144/23 BESLUIT (Euratom) 2017/956 VAN DE RAAD van 29 mei 2017 tot vaststelling van het aanvullend onderzoeksprogramma voor de hogefluxreactor (HFR) voor de periode 2016-2019, voor de Europese Gemeenschap voor Atoomenergie ten uitvoer te leggen door het Gemeenschappelijk Centrum voor onderzoek DE RAAD VAN DE EUROPESE UNIE, Gezien het Verdrag tot oprichting van de Europese Gemeenschap voor Atoomenergie, en met name artikel 7, Gezien het voorstel van de Europese Commissie, Na raadpleging van het Wetenschappelijk en Technisch Comité, Overwegende hetgeen volgt: (1) In het kader van de Europese onderzoeksruimte is de hogefluxreactor („HFR”) te Petten een belangrijk instrument dat voor de Gemeenschap beschikbaar is, en nog gedurende enige tijd zal blijven, voor communautair materiaalonderzoek en -beproeving, nucleaire geneeskunde en de veiligheid van kernreactoren. (2) De exploitatie van de HFR is ondersteund via een reeks aanvullende onderzoeksprogramma's, waarvan het laatste ( 1 ) op 31 december 2015 is afgelopen. (3) De exploitatie van de HFR is in 2016 het hele jaar voortgezet zonder aanvullend onderzoeksprogramma, in afwachting van de afronding van de onderhandelingen tussen de door de financierende lidstaten gemachtigde entiteiten. Aangezien deze inspanningen hebben geleid tot een overeenkomst tussen twee nationale entiteiten is een nieuw aanvullend onderzoeksprogramma noodzakelijk om voortgezette financiële steun te verstrekken aan de HFR. (4) Teneinde te zorgen voor continuïteit tussen de aanvullende onderzoeksprogramma's, moet dit besluit met ingang van 1 januari 2016 van toepassing zijn. Met een deel van de bijdragen in het kader van dit aanvullend onderzoeksprogramma van de HFR in de periode 2016-2019 moeten uitgaven van het jaar 2016 kunnen worden gedekt. (5) Aangezien de HFR een onvervangbaar infrastructuuronderdeel is voor communautair onderzoek op het gebied van de veiligheid van kernreactoren, op het gebied van de volksgezondheid (inclusief de ontwikkeling van medische isotopen voor medisch onderzoek), kernfusie, fundamenteel onderzoek, opleiding en afvalbeheer (inclusief het veiligheidsgedrag van kernbrandstoffen voor bepaalde reactorsystemen die van belang zijn voor Europa), moet de exploitatie van de HFR tot eind 2019 worden voortgezet in het kader van het onderhavige aanvullende onderzoeksprogramma van de HFR voor de periode 2016-2019. (6) Gezien hun specifieke belang bij de bestralingsmogelijkheden van de HFR, zijn het Commissariat à l'énergie atomique et aux énergies alternatives („CEA”) en de Nuclear Research and Consultancy Group („NRG”) als uitvoeringsagenten voor respectievelijk Frankrijk en Nederland, overeengekomen het volledige aanvullende onderzoeksprogramma van de HFR voor de periode 2016-2019 te financieren via bijdragen aan de algemene begroting van de Europese Unie door middel van bestemmingsontvangsten. (7) Deze bijdragen zijn bestemd voor de financiering van de exploitatie van de HFR ter ondersteuning van een onderzoeksprogramma dat ervan uitgaat dat de HFR normaal wordt gebruikt en regelmatig wordt onderhouden. Na een officiële kennisgeving door de exploitant NRG aan de Nederlandse nationale regelgevingsinstanties van de definitieve stopzetting die voorafgaat aan de verklaring dat de installaties in een veilige toestand zijn geplaatst, moeten de betalingen die nog moeten worden verricht en de verzoeken tot storting van de Commissie worden opgeschort, HEEFT HET VOLGENDE BESLUIT VASTGESTELD: Artikel 1 Het aanvullend programma voor de exploitatie van de HFR, waarvan de doelstellingen in bijlage I zijn neergelegd, wordt vastgesteld voor een periode van vier jaar die ingaat op 1 januari 2016. Artikel 2 De kosten voor de uitvoering van het programma, die op 30,2 miljoen EUR worden geraamd, worden volledig uit de bijdragen van Frankrijk en Nederland door respectievelijk het CEA en de NRG gefinancierd. De verdeling van dit bedrag is vermeld in bijlage II. Deze bijdrage wordt beschouwd als bestemmingsontvangsten overeenkomstig artikel 21, lid 2, van Verordening (EU, Euratom) nr. 966/2012 van het Europees Parlement en de Raad ( 2 ) . Artikel 3 1.   De Commissie draagt de verantwoordelijkheid voor de uitvoering van het programma. Zij zal daartoe een beroep doen op de diensten van het Gemeenschappelijk Centrum voor onderzoek. 2.   De Commissie houdt de raad van beheer van het Gemeenschappelijk Centrum voor onderzoek op de hoogte van de uitvoering van het programma. Artikel 4 Ingeval de NRG officieel kennis geeft van de definitieve stopzetting van de HFR aan de Nederlandse nationale regelgevingsinstanties (voorafgaand aan de verklaring dat de installaties in een veilige toestand zijn geplaatst), worden de verplichtingen van Frankrijk en Nederland, via respectievelijk het CEA en de NRG, om verdere betalingen te verrichten, alsmede verzoeken tot storting van de Commissie uit hoofde van onderhavig besluit, opgeschort. Artikel 5 De Commissie legt een eindverslag over de uitvoering van dit besluit voor aan het Europees Parlement en aan de Raad na afloop van het aanvullend onderzoeksprogramma van de HFR voor de periode 2016-2019. Artikel 6 Dit besluit treedt in werking op de datum van de bekendmaking ervan in het Publicatieblad van de Europese Unie . Het is van toepassing met ingang van 1 januari 2016. Artikel 7 Dit besluit is gericht tot de lidstaten. Gedaan te Brussel, 29 mei 2017. Voor de Raad De voorzitter C. CORDONA ( 1 ) Besluit 2012/709/Euratom van de Raad van 13 november 2012 tot vaststelling van het aanvullend onderzoeksprogramma voor de exploitatie van de hogefluxreactor (HFR) in de periode 2012-2015, voor de Europese Gemeenschap voor Atoomenergie ten uitvoer te leggen door het Gemeenschappelijk Centrum voor onderzoek ( PB L 321 van 20.11.2012, blz. 59 ). ( 2 ) Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie en tot intrekking van Verordening (EG, Euratom) nr. 1605/2002 ( PB L 298 van 26.10.2012, blz. 1 ). BIJLAGE I WETENSCHAPPELIJKE EN TECHNISCHE DOELSTELLINGEN De voornaamste doelstellingen van het aanvullend onderzoeksprogramma zijn: 1. zorgen voor een veilige en betrouwbare exploitatie van de HFR om de beschikbaarheid van de neutronenflux voor experimenten te waarborgen; 2. het efficiënt gebruik van de HFR mogelijk maken voor een breed scala van onderzoeksgebieden: verbetering van de veiligheid van kernreactoren; volksgezondheid (inclusief de ontwikkeling van medische isotopen), kernfusie; fundamenteel onderzoek; opleiding; en afvalbeheer (met inbegrip van het veiligheidsgedrag van kernbrandstoffen voor reactorsystemen die van belang zijn voor Europa). BIJLAGE II VERDELING VAN DE BIJDRAGEN De bijdragen voor het aanvullend onderzoeksprogramma komen van Nederland en Frankrijk. De verdeling van deze bijdragen is als volgt: Frankrijk: 1,2 miljoen EUR; Nederland: 29 miljoen EUR; Totaal: 30,2 miljoen EUR. Deze bijdragen worden geleverd aan de algemene begroting van de Europese Unie en worden specifiek bestemd voor dit programma. Een deel van de bijdragen in het kader van dit aanvullende programma kan ook worden gebruikt voor uitgaven voor de exploitatie van de HFR gedurende het jaar 2016 die stroken met het tussen de bijdragende lidstaten en de Commissie overeen te komen werkprogramma. Deze bijdragen zijn vast en kunnen niet worden herzien in het licht van de variaties in de exploitatie-, onderhouds- en ontmantelingskosten.",
  "source": "EUR LEX"
}