{
  "url": "http://www.w3.org/1999/xhtml\">",
  "content": "L_2019179NL.01002301.xml 3.7.2019 NL Publicatieblad van de Europese Unie L 179/23 BESLUIT (EU) 2019/1133 VAN DE RAAD van 25 juni 2019 inzake het namens de Europese Unie in te nemen standpunt in het Internationaal Partnerschap voor samenwerking inzake energie-efficiëntie (Ipeec) in verband met de verlenging van het bestaande Referentiekader voor het Ipeec voor de periode van 24 mei tot en met 31 december 2019 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 194, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Referentiekader voor het Internationaal Partnerschap voor samenwerking inzake energie-efficiëntie (Ipeec) (“de overeenkomst”) werd op 24 mei 2009 te Rome ondertekend door twaalf staten, waaronder vier lidstaten van de Europese Gemeenschap, en werd door de Europese Gemeenschap gesloten bij Besluit 2009/954/EG van de Raad ( 1 ) . (2) Krachtens punt 7.1 van de overeenkomst kunnen de leden van het Ipeec de looptijd van de overeenkomst verlengen. Het beleidscomité, het plenaire orgaan van het Ipeec, dat is samengesteld uit vertegenwoordigers op hoog niveau van alle leden van het Ipeec, en dat is belast met het beheer van het algemene kader en het beleid van het Ipeec, is het bevoegde orgaan waarin de leden van het Ipeec kunnen besluiten tot verlenging van de looptijd van de overeenkomst. (3) De leden van het Ipeec, met uitzondering van de Unie, hebben de verlenging van het Referentiekader voor het Ipeec voor de periode van 24 mei tot en met 31 december 2019 goedgekeurd tijdens de vergadering van het beleidscomité van 21 februari 2019. (4) Het is passend het namens de Unie in te nemen standpunt ten aanzien van de verlenging van het Referentiekader voor het Ipeec vast te stellen, aangezien de verlenging van het referentiekader de Unie bindt. (5) De leden van het Ipeec overwegen de huidige activiteiten van het Ipeec en de energie-efficiëntieactiviteiten van het Internationaal Energieagentschap (IEA) te combineren in een energie-efficiëntiehub om synergieën op dit gebied tot stand te brengen. Het voor korte tijd verlengen van het Referentiekader voor het Ipeec is een tijdelijke maatregel die is bedoeld om tijd te winnen, zodat de energie-efficiëntiehub kan worden opgezet en er ondertussen voor wordt gezorgd dat de activiteiten van het Ipeec ononderbroken worden voortgezet en overgedragen aan de nieuwe energie-efficiëntiehub. (6) Bij een verlenging tot en met 31 december 2019 wordt operationeel rekening gehouden met de voortzetting van de uitvoering van het werkprogramma van het Ipeec en de belangrijkste diensten voor zijn leden. Dit omvat werkzaamheden op het gebied van energie-efficiëntie in het kader van de G20, die dit jaar ook evenementen omvatten die gepland zijn na afloop van het huidige mandaat van het Ipeec op 24 mei 2019. Ook wordt rekening gehouden met de beschikbaarheid van middelen voor activiteiten gedurende de verlenging, aangezien het secretariaat van het Ipeec op dit moment bijdragen ontvangt voor het volledige kalenderjaar 2019; de activiteiten, het resterende personeel en de mogelijke middelen zouden kunnen worden overgedragen naar de nieuwe energie-efficiëntiehub. (7) De korte verlenging van het Referentiekader voor het Ipeec is derhalve belangrijk om een abrupte beëindiging van de activiteiten van het Ipeec op 24 mei 2019 te voorkomen. Overeenkomstig punt 3.4 van het Referentiekader voor het Ipeec wordt het uiteindelijke besluit over de verlenging op basis van consensus genomen door de leden van het Ipeec, en na de vergadering van het beleidscomité van 21 februari 2019 is het besluit van de Raad over het door de Unie in te nemen standpunt noodzakelijk, HEEFT HET VOLGENDE BESLUIT VASTGESTELD: Artikel 1 Het namens de Unie in te nemen standpunt in het Internationaal Partnerschap voor samenwerking inzake energie-efficiëntie (Ipeec) in verband met de verlenging van het bestaande Referentiekader voor het Ipeec voor de periode van 24 mei tot en met 31 december 2019, is als volgt: a) de verlenging van het Referentiekader voor het Ipeec voor de periode van 24 mei tot en met 31 december 2019 wordt goedgekeurd; b) met het besluit van de raad van bestuur van het Internationaal Energieagentschap (IEA) om het secretariaat van het Ipeec te blijven onderbrengen tot en met 31 december 2019 op basis van het memorandum inzake het onderbrengen van het secretariaat van het Ipeec bij het IEA wordt ingestemd; c) met de administratieve overdracht van het Ipeec naar een nieuwe energie-efficiëntiehub, met name wat betreft de overdracht van taakgroepen, middelen en personeel van het secretariaat van het Ipeec, wordt ingestemd. Artikel 2 Dit besluit treedt in werking op de datum waarop het wordt vastgesteld. Gedaan te Luxemburg, 25 juni 2019. Voor de Raad De voorzitter A. ANTON ( 1 ) Besluit 2009/954/EG van de Raad van 30 november 2009 betreffende de ondertekening en de sluiting door de Europese Gemeenschap van het Referentiekader voor het Internationaal Partnerschap voor samenwerking inzake energie-efficiëntie (Ipeec) en het Memorandum inzake het onderbrengen van het secretariaat van het Internationaal Partnerschap voor samenwerking inzake energie-efficiëntie bij het Internationaal Energieagentschap ( PB L 330 van 16.12.2009, blz. 37 ).",
  "source": "EUR LEX"
}