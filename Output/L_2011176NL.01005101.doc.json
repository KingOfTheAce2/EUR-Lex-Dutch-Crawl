{
  "url": "http://www.w3.org/1999/xhtml\">",
  "content": "L_2011176NL.01005101.xml 5.7.2011 NL Publicatieblad van de Europese Unie L 176/51 UITVOERINGSBESLUIT VAN DE COMMISSIE van 4 juli 2011 tot erkenning van een laboratorium in Japan voor het uitvoeren van serologische tests om de doelmatigheid van antirabiësvaccins te controleren (Kennisgeving geschied onder nummer C(2011) 4595) (Voor de EER relevante tekst) (2011/396/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2000/258/EG van de Raad van 20 maart 2000 houdende aanwijzing van een specifiek instituut dat verantwoordelijk is voor de vaststelling van de criteria die nodig zijn voor de normalisatie van de serologische tests om de doelmatigheid van antirabiësvaccins te controleren ( 1 ) , en met name artikel 3, lid 2, Overwegende hetgeen volgt: (1) Bij Beschikking 2000/258/EG is het Agence nationale de sécurité sanitaire de l’alimentation, de l’environnement et du travail (ANSES) in Nancy, Frankrijk (het voormalige Agence française de sécurité sanitaire des aliments , AFSSA) aangewezen als specifiek instituut dat verantwoordelijk is voor de vaststelling van de criteria die nodig zijn voor de normalisatie van de serologische tests om de doelmatigheid van antirabiësvaccins te controleren. (2) Volgens deze beschikking moet het ANSES ook de beoordeling van laboratoria in derde landen die hebben aangevraagd om serologische tests uit te voeren om de doelmatigheid van antirabiësvaccins te controleren, documenteren. (3) De bevoegde autoriteit van Japan heeft een aanvraag ingediend voor de erkenning van een laboratorium in dat derde land om deze serologische tests uit te voeren. Deze aanvraag wordt ondersteund door een gunstig verslag van het ANSES van 4 februari 2011 over de beoordeling van dat laboratorium. (4) Dat laboratorium moet daarom worden erkend voor het uitvoeren van serologische tests om de doelmatigheid van antirabiësvaccins bij honden, katten en fretten te controleren. (5) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Overeenkomstig artikel 3, lid 2, van Beschikking 2000/258/EG wordt het volgende laboratorium erkend voor het uitvoeren van serologische tests om de doelmatigheid van antirabiësvaccins bij honden, katten en fretten te controleren: Laboratory Department, Animal Quarantine Service Ministry of Agriculture, forestry and fisheries 11-1, Haramachi, Isogo-ku Yokohama Kanagawa 235-0008 JAPAN Artikel 2 Dit besluit is van toepassing met ingang van 1 augustus 2011. Artikel 3 Dit besluit is gericht tot de lidstaten. Gedaan te Brussel, 4 juli 2011. Voor de Commissie John DALLI Lid van de Commissie ( 1 ) PB L 79 van 30.3.2000, blz. 40 .",
  "source": "EUR LEX"
}