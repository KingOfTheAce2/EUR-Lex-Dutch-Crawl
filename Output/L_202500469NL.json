{
  "url": "http://www.w3.org/1999/xhtml\">",
  "content": "L_202500469NL.000101.fmx.xml Publicatieblad van de Europese Unie NL L-serie 2025/469 14.3.2025 UITVOERINGSBESLUIT (EU) 2025/469 VAN DE COMMISSIE van 12 maart 2025 tot vaststelling van uitvoeringsbepalingen voor Verordening (EU) 2021/696 van het Europees Parlement en de Raad wat betreft de selectie van de ruimteweerdienst van de Unie voor het subonderdeel voor weersverschijnselen in de ruimte van het ruimtevaartprogramma van de Unie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/696 van het Europees Parlement en de Raad van 28 april 2021 tot vaststelling van het ruimtevaartprogramma van de Unie, tot oprichting van het Agentschap van de Europese Unie voor het ruimtevaartprogramma en tot intrekking van de Verordeningen (EU) nr. 912/2010, (EU) nr. 1285/2013 en (EU) nr. 377/2014 en Besluit nr. 541/2014/EU ( 1 ) , en met name artikel 60, lid 2, Na raadpleging van het bij artikel 107, lid 1, van Verordening (EU) 2021/696 ingestelde programmacomité, Overwegende hetgeen volgt: (1) Risico’s op extreme en grootschalige ruimteweersverschijnselen kunnen de veiligheid van de burgers in het gedrang brengen en het functioneren van infrastructuur in de ruimte en op de grond verstoren. Als reactie op deze risico’s is het subonderdeel voor weersverschijnselen in de ruimte (SWE-subonderdeel) opgericht in het kader van het onderdeel “omgevingsbewustzijn in de ruimte” van het ruimtevaartprogramma van de Unie. (2) Op grond van artikel 60 van Verordening (EU) 2021/696 moet de Commissie de op het niveau van de Unie te leveren SWE-diensten selecteren. (3) De verschillende domeinen die in aanmerking kunnen komen voor de ruimteweerdienst zijn opgesomd in artikel 60, lid 2, punt b), van Verordening (EU) 2021/696, te weten ruimtevaart, vervoer, mondiale systemen voor satellietnavigatie (GNSS’en), elektriciteitsnetwerken en communicatie. Overeenkomstig artikel 45, lid 2, punt c), van Verordening (EU) 2021/696 verstrekt het Galileo-onderdeel van het ruimtevaartprogramma van de Unie via het GNSS-dienstencentrum ruimteweerkundige informatie die relevant is voor GNSS’en. (4) In overeenstemming met de bijdrageovereenkomst tussen de Commissie en het Europees Ruimteagentschap (ESA) betreffende de uitvoering van delen van het ruimtevaartprogramma van de Unie en Horizon Europa in het kader van de financiële kaderovereenkomst, is het ESA een onderzoek gestart naar de behoeften van elke SWE-gebruiker, de technologische paraatheid van de diensten en een risicobeoordeling, overeenkomstig de in artikel 60, lid 2, punt a), genoemde criteria. Op basis van die beoordeling omvatten de geselecteerde diensten de domeinen elektriciteitssystemen, telecommunicatie en ruimtevaart. Bovendien bleek uit het onderzoek dat de dienst voor het domein ruimtevaart de meeste technisch mature dienstenproducten had, en het best in staat was de risico’s in verband met extreme ruimteweersverschijnselen te verkleinen. (5) Op basis van dit onderzoek heeft de Commissie prioriteit gegeven aan de dienst voor het domein ruimtevaart als de meest geschikte dienst om als SWE-dienst te worden geselecteerd. Vanwege budgettaire beperkingen kon slechts één dienst worden geselecteerd. (6) Risico’s als gevolg van ruimteweersverschijnselen zijn onder meer stralingsstormen die schade kunnen toebrengen aan elektronica van ruimtevaartuigen, waardoor deze in het ergste geval onbruikbaar worden, en geomagnetische stormen, die de weerstand drastisch kunnen vergroten, hetgeen invloed kan hebben op de voorspelde baan van ruimteobjecten en zo ruimtevaartmissies en ruimteverkeerscoördinatie tijdelijk kan bemoeilijken. Onder meer instanties voor ruimtevoertuigbeheer en entiteiten voor ruimteverkeerscoördinatie, bijvoorbeeld voor ruimtebewaking en -monitoring, moeten daarom gebruikers van een SWE-dienst in het ruimtevaartdomein zijn, HEEFT HET VOLGENDE BESLUIT VASTGESTELD: Artikel 1 De dienst voor weersverschijnselen in de ruimte is de dienst voor het domein ruimtevaart. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 12 maart 2025. Voor de Commissie De voorzitter Ursula VON DER LEYEN ( 1 ) PB L 170 van 12.5.2021, blz. 69 , ELI: http://data.europa.eu/eli/reg/2021/696/oj . ELI: http://data.europa.eu/eli/dec_impl/2025/469/oj ISSN 1977-0758 (electronic edition)",
  "source": "EUR LEX"
}