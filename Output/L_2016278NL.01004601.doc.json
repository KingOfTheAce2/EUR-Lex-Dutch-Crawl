{
  "url": "http://www.w3.org/1999/xhtml\">",
  "content": "L_2016278NL.01004601.xml 14.10.2016 NL Publicatieblad van de Europese Unie L 278/46 UITVOERINGSBESLUIT (EU) 2016/1818 VAN DE RAAD van 10 oktober 2016 tot wijziging van Uitvoeringsbesluit 2014/170/EU, ter schrapping van de Republiek Guinee van de lijst van derde landen die niet meewerken bij de bestrijding van illegale, ongemelde en ongereglementeerde visserij DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1005/2008 van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, tot wijziging van Verordeningen (EEG) nr. 2847/93, (EG) nr. 1936/2001 en (EG) nr. 601/2004 en tot intrekking van Verordeningen (EG) nr. 1093/94 en (EG) nr. 1447/1999 ( 1 ) , en met name artikel 34, lid 1, Gezien het voorstel van de Europese Commissie, Overwegende hetgeen volgt: (1) Bij Verordening (EG) nr. 1005/2008 is een Uniesysteem opgezet om illegale, ongemelde en ongereglementeerde (IOO) visserij te voorkomen, tegen te gaan en te beëindigen. (2) Hoofdstuk VI van Verordening (EG) nr. 1005/2008 bevat de procedure voor de aanmerking van een land als een derde land dat niet meewerkt bij de bestrijding van IOO-visserij, en voorziet in de opstelling van een lijst van dergelijke niet-meewerkende derde landen. (3) Door middel van haar besluit van 15 november 2012 ( 2 ) heeft de Commissie de essentiële feiten en overwegingen vermeld die aan een dergelijke mogelijke aanmerking ten grondslag liggen, en heeft zij acht derde landen, waaronder de Republiek Guinee (hierna „Guinee” genoemd), in kennis gesteld van de mogelijkheid dat zij door de Commissie zouden worden aangemerkt als een derde land dat niet meewerkt. (4) Bij uitvoeringsbesluit van 26 november 2013 ( 3 ) heeft de Commissie Guinee aangemerkt als een derde land dat niet meewerkt bij de bestrijding van IOO-visserij. In dat besluit heeft de Commissie uiteengezet waarom zij vond dat Guinee zich niet heeft gekweten van de taken die het krachtens internationaal recht als vlaggen-, haven-, kust- of marktstaat dient te vervullen om IOO-visserij te voorkomen, tegen te gaan en te beëindigen. (5) Bij Uitvoeringsbesluit 2014/170/EU ( 4 ) heeft de Raad de lijst van niet-meewerkende derde landen vastgesteld, waarin ook Guinee wordt genoemd. (6) Na de opneming van Guinee in die lijst heeft Guinee getracht om de situatie op grond waarvan het op de lijst was geplaatst, recht te zetten en concrete maatregelen te nemen om de geconstateerde tekortkomingen te corrigeren. (7) Uit de informatie die de Commissie heeft verkregen, blijkt dat Guinee aan zijn verplichtingen uit hoofde van internationaal recht heeft voldaan en een adequaat rechtskader voor de bestrijding van IOO-visserij heeft vastgesteld. Het heeft een afschrikkend sanctiestelsel opgezet. Ook heeft het met de uitwerking van een nationaal inspectieplan, met de invoering van bewaking vanuit de lucht en met de uitrusting van zijn centrum voor visserijmonitoring met een volledig werkend volgsysteem voor vissersvaartuigen voorzien in een adequate en doelmatige monitoring-, controle- en inspectieregeling. Daarnaast heeft Guinee zijn registratie- en vergunningensysteem herzien en technische, instandhoudings- en beheersmaatregelen doorgevoerd die zorgen voor een redelijk evenwicht tussen de af te geven visvergunningen, de beschikbare middelen en zijn controle- en handhavingscapaciteit. Voorts heeft Guinee zich herbezonnen op zijn deelname aan regionale organisaties voor visserijbeheer (RFMO's), heeft het gezorgd voor een betere naleving van zijn internationale verplichtingen uit hoofde van aanbevelingen en resoluties van deze organisaties en heeft het passende maatregelen genomen tegen Guineese IOO-vaartuigen die op de IOO-lijsten van RFMO's staan. (8) Ook blijkt Guinee door de ondernomen actie niet meer in gebreke te blijven bij de kwijting van de taken die het dient te vervullen krachtens internationaal recht, en met name de artikelen 61, 62, 94, 117 en 118 van het Verdrag van de Verenigde Naties inzake het recht van de zee en de artikelen 18, 19 en 20 van de Overeenkomst van de Verenigde Naties over de visbestanden. (9) Daarom kan worden geconcludeerd dat de situatie op grond waarvan Guinee op de lijst was geplaatst, is rechtgezet en dat Guinee concrete maatregelen heeft genomen om de situatie blijvend te verbeteren. (10) Bijgevolg moet Uitvoeringsbesluit 2014/170/EU worden gewijzigd om Guinee te schrappen van de lijst van derde landen die niet meewerken bij de bestrijding van IOO-visserij. (11) Het onderhavige besluit sluit niet uit dat de Unie later nog overeenkomstig Verordening (EG) nr. 1005/2008 stappen kan zetten ingeval feitelijke elementen aantonen dat Guinee zich niet heeft gekweten van de taken die het krachtens internationaal recht als vlaggen-, haven-, kust- of marktstaat dient te vervullen om IOO-visserij te voorkomen, tegen te gaan en te beëindigen. (12) Gezien de nadelige gevolgen die opneming in de lijst van niet-meewerkende derde landen meebrengt, is het gepast om Guinee onmiddellijk van de lijst van niet-meewerkende derde landen te schrappen, HEEFT HET VOLGENDE BESLUIT VASTGESTELD: Artikel 1 Guinee wordt verwijderd van de bijlage bij Uitvoeringsbesluit 2014/170/EU. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 10 oktober 2016. Voor de Raad De voorzitter G. MATEČNÁ ( 1 ) PB L 286 van 29.10.2008, blz. 1 . ( 2 ) Besluit van de Commissie van 15 november 2012 inzake de kennisgeving aan derde landen van de mogelijkheid dat zij door de Commissie als niet-meewerkende derde landen worden geïdentificeerd op grond van Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( PB C 354 van 17.11.2012, blz. 1 ). ( 3 ) Uitvoeringsbesluit van de Commissie van 26 november 2013 tot aanmerking van de derde landen die door de Commissie als niet-meewerkende landen worden beschouwd overeenkomstig Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( PB C 346 van 27.11.2013, blz. 2 ). ( 4 ) Uitvoeringsbesluit 2014/170/EU van de Raad van 24 maart 2014 tot vaststelling van een lijst van derde landen die niet meewerken bij de bestrijding van IOO-visserij op grond van Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( PB L 91 van 27.3.2014, blz. 43 ).",
  "source": "EUR LEX"
}