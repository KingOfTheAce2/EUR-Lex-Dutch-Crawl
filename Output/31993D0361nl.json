{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993D0361:NL:HTML\">",
  "content": "EUR-Lex - 31993D0361 - NL Avis juridique important | 31993D0361 93/361/EEG: Besluit van de Raad van 17 mei 1993 betreffende de toetreding van de Gemeenschap tot het Protocol inzake de beheersing van emissies van stikstofoxiden of van de grensoverschrijdende stromen van deze stikstofverbindingen bij het Verdrag van 1979 betreffende grensoverschrijdende luchtverontreiniging over lange afstand Publicatieblad Nr. L 149 van 21/06/1993 blz. 0014 - 0015 Bijzondere uitgave in het Fins: Hoofdstuk 11 Deel 22 blz. 0050 Bijzondere uitgave in het Zweeds: Hoofdstuk 11 Deel 22 blz. 0050 BESLUIT VAN DE RAAD van 17 mei 1993 betreffende de toetreding van de Gemeenschap tot het Protocol inzake de beheersing van emissies van stikstofoxiden of van de grensoverschrijdende stromen van deze stikstofverbindingen bij het Verdrag van 1979 betreffende grensoverschrijdende luchtverontreiniging over lange afstand (93/361/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 130 S, Gezien het voorstel van de Commissie (1), Gezien het advies van het Europees Parlement (2), Gezien het advies van het Economisch en Sociaal Comité (3), Overwegende dat in artikel 130 R, lid 5, van het Verdrag is voorzien in een actieve deelneming van de Gemeenschap en haar Lid-Staten aan internationale acties op het gebied van de milieubescherming; dat het, vanwege het grensoverschrijdende karakter van de luchtverontreiniging, in het belang van de Gemeenschap is om deel te nemen aan internationale acties die beperking van deze verontreiniging op het oog hebben; Overwegende dat de Gemeenschap partij is bij het Verdrag van de Economische Commissie voor Europa van de Verenigde Naties betreffende grensoverschrijdende luchtverontreiniging over lange afstand (Verdrag van Genève van 1979) (4) en bij een van de Protocollen ervan aangaande de langlopende financiering van het EMEP-programma (programma voor samenwerking inzake de bewaking en evaluatie van het transport van luchtverontreinigende stoffen over lange afstand in Europa) (5); Overwegende dat in artikel 130 R, lid 2, van het Verdrag is bepaald dat het optreden van de Gemeenschap op milieugebied berust op de beginselen van preventief handelen en bestrijding van milieuaantastingen bij voorrang aan de bron; dat deze beginselen op het gebied van de luchtverontreiniging zijn vertolkt in verschillende wetgevende besluiten van de Gemeenschap betreffende de vermindering van stikstofoxide-emissies uit de belangrijkste bronnen (motorvoertuigen en grote verbrandingsinstallaties); Overwegende dat het beginsel van de bestrijding aan de bron een van de doelstellingen is van het NOx-Protocol bij het Verdrag van 1979 waarin met name als algemene doelstelling wordt gestreefd naar een stabilisering van de totale stikstofoxide-emissies en waarin in de toepassing van emissienormen en het nemen van maatregelen ter bestrijding van verontreiniging wordt voorzien, en tevens is bepaald dat op een later tijdstip nog zal worden onderhandeld over de eventuele aanscherping van de verplichtingen; Overwegende dat toepassing van de beste beschikbare technologie die geen overmatig hoge kosten veroorzaakt, welk punt deel uitmaakt van de fundamentele verplichtingen van het Protocol, sinds 1984 is opgenomen in de Gemeenschapswetgeving betreffende de bestrijding van de atmosferische vervuiling van industriële oorsprong; dat dit zelfde beginsel sinds 1989 het uitgangspunt vormt van de vermindering van de emissies van motorvoertuigen; Overwegende dat, vanwege de aan het milieu veroorzaakte schade en het grensoverschrijdende karakter van de luchtverontreiniging over lange afstand als gevolg van emissies van stikstofoxiden, een gemeenschappelijke actie op internationaal niveau noodzakelijk is en het bovendien nodig is dat de Gemeenschap toetreedt tot het Protocol inzake de beheersing van emissies van stikstofoxiden of van de grensoverschrijdende stromen van deze stikstofverbindingen; Overwegende dat stabilisatie van de totale emissies van stikstofoxiden een eerste belangrijke stap is en dat het huidige niveau van de emissies in de Gemeenschap als geheel aanzienlijk moet worden verlaagd, niet alleen wat stikstofoxiden maar ook wat alle andere verontreinigende stikstofverbindingen betreft, BESLUIT: Artikel 1 De Europese Economische Gemeenschap treedt toe tot het Protocol inzake de beheersing van emissies van stikstofoxiden of van de grensoverschrijdende stromen van deze stikstofverbindingen bij het Verdrag van 1979 betreffende grensoverschrijdende luchtverontreiniging over lange afstand. De tekst van het Protocol is aan dit besluit gehecht. Artikel 2 De Voorzitter van de Raad verricht de in artikel 14 van het Protocol bedoelde nederlegging van de akte van toetreding. Gedaan te Brussel, 17 mei 1993. Voor de Raad De Voorzitter J. HILDEN (1) PB nr. C 230 van 4. 9. 1991, blz. 61. (2) PB nr. C 150 van 15. 6. 1992, blz. 226. (3) PB nr. C 40 van 17. 2. 1992, blz. 11. (4) PB nr. L 171 van 27. 6. 1981, blz. 11. (5) PB nr. L 181 van 4. 7. 1986, blz. 1.",
  "source": "EUR LEX"
}