{
  "url": "http://www.w3.org/1999/xhtml\"><!--",
  "content": "L_2023196NL.01002101.xml 4.8.2023 NL Publicatieblad van de Europese Unie L 196/21 UITVOERINGSVERORDENING (EU) 2023/1597 VAN DE COMMISSIE van 3 augustus 2023 tot wijziging van Uitvoeringsverordening (EU) 2023/265 tot instelling van een definitief antidumpingrecht op keramische tegels van oorsprong uit India en Turkije DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 14, lid 1, Overwegende hetgeen volgt: (1) Bij Uitvoeringsverordening (EU) 2023/265 van de Commissie ( 2 ) zijn definitieve antidumpingrechten ingesteld op keramische tegels van oorsprong uit India en Turkije. (2) Nehani Tiles Private Limited, aanvullende Taric-code ( 3 ) C126, een onderneming waarop het antidumpingrecht voor meewerkende, niet in de steekproef opgenomen producenten-exporteurs van 7,3 % van toepassing is, heeft de Commissie op 9 maart 2023 (“datum van het verzoek”) meegedeeld dat zij haar naam had gewijzigd in Nehani Tiles Limited Liability Partnership (“Nehani Tiles LLP”). (3) De onderneming heeft de Commissie verzocht te bevestigen dat de naamswijziging niet van invloed is op haar aanspraak op het antidumpingrecht dat onder haar vroegere naam op haar van toepassing was. (4) De Commissie heeft de verstrekte informatie onderzocht en is tot de conclusie gekomen dat de naamswijziging naar behoren bij de bevoegde autoriteiten is geregistreerd en niet heeft geleid tot nieuwe betrekkingen met andere groepen ondernemingen die niet door de Commissie zijn onderzocht. (5) Deze naamswijziging is dus niet van invloed op de bevindingen van de Commissie in Uitvoeringsverordening (EU) 2023/265, en met name niet op het antidumpingrecht dat op de onderneming van toepassing is. Derhalve heeft de Commissie het passend geacht Uitvoeringsverordening (EU) 2023/265 te wijzigen om de gewijzigde naam van de onderneming waaraan eerder aanvullende Taric-code C126 was toegewezen, in aanmerking te nemen. (6) Het bewijsmateriaal in het dossier bevestigde ook dat de naamswijziging van toepassing was met ingang van 29 december 2022, de dag waarop het Ministry of Corporate Affairs het certificaat van registratie van omzetting heeft afgegeven. Aangezien deze wijziging van kracht werd vóór de datum waarop definitieve antidumpingrechten werden ingesteld, moet deze verordening van toepassing zijn vanaf de inwerkingtreding van die maatregelen, namelijk met ingang van 10 februari 2023. (7) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 1.   De bijlage bij Uitvoeringsverordening (EU) 2023/265 wordt als volgt gewijzigd: “India Nehani Tiles Private Limited Neha Ceramic Industries Orinda Granito LLP Orinda Industries LLP C126” wordt vervangen door: “India Nehani Tiles LLP Neha Ceramic Industries Orinda Granito LLP Orinda Industries LLP C126” 2.   De aanvullende Taric-code C126, die voorheen was toegekend aan onder meer Nehani Tiles Private Limited, is met ingang van 10 februari 2023 van toepassing op onder meer Nehani Tiles LLP. 3.   Alle definitieve rechten die zijn betaald op de invoer van door Nehani Tiles LLP vervaardigde producten die het bij artikel 1, lid 2, van Uitvoeringsverordening (EU) 2023/265 ten aanzien van Nehani Tiles Private Limited vastgestelde antidumpingrecht overschrijden, worden terugbetaald of kwijtgescholden overeenkomstig de toepasselijke douanewetgeving. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 3 augustus 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) 2023/265 van de Commissie van 9 februari 2023 tot instelling van een definitief antidumpingrecht op keramische tegels van oorsprong uit India en Turkije ( PB L 41 van 10.2.2023, blz. 1 ). ( 3 ) Het geïntegreerde tarief van de Europese Unie.",
  "source": "EUR LEX"
}