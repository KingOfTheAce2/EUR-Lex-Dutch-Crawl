{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993D0626:NL:HTML\">",
  "content": "EUR-Lex - 31993D0626 - NL Avis juridique important | 31993D0626 93/626/EEG: Besluit van de Raad van 25 oktober 1993 betreffende de sluiting van het Verdrag inzake biologische diversiteit Publicatieblad Nr. L 309 van 13/12/1993 blz. 0001 - 0020 Bijzondere uitgave in het Fins: Hoofdstuk 11 Deel 23 blz. 0175 Bijzondere uitgave in het Zweeds: Hoofdstuk 11 Deel 23 blz. 0175 BESLUIT VAN DE RAAD van 25 oktober 1993 betreffende de sluiting van het Verdrag inzake biologische diversiteit (93/626/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 130 S, Gezien het voorstel van de Commissie (1), Gezien het advies van het Europees Parlement (2), Gezien het advies van het Economisch en Sociaal Comité (3), Overwegende dat de Gemeenschap en haar Lid-Staten hebben deelgenomen aan de onder auspiciën van het Milieuprogramma van de Verenigde Naties gehouden onderhandelingen over de opstelling van een verdrag inzake biologische diversiteit; Overwegende dat het Verdrag inzake biologische diversiteit door de Gemeenschap en al haar Lid-Staten is ondertekend tijdens de Conferentie van de Verenigde Naties over milieu en ontwikkeling, die van 3 tot en met 14 juni 1992 in Rio de Janeiro is  gehouden; Overwegende dat dit Verdrag overeenkomstig artikel 34 openstaat voor bekrachtiging, aanvaarding of goedkeuring door Staten en regionale organisaties voor economische integratie; Overwegende dat de bescherming van het milieu volgens artikel 130 R van het Verdrag een van de doelstellingen van de Gemeenschap is en dat het behoud van de natuur en de biologische diversiteit daar ook onder valt; Overwegende dat de Gemeenschap op de grondgebieden waarop het Verdrag van toepassing is, reeds talrijke maatregelen tot stand heeft gebracht om de biologische diversiteit in stand te houden; dat deze maatregelen in belangrijke mate bijdragen en zullen  bijdragen tot het behoud van de biologische diversiteit op wereldschaal; Overwegende dat het behoud van de biologische diversiteit een wereldwijde zorg is en dat het derhalve in het belang van de Gemeenschap en haar Lid-Staten is deel te nemen aan internationale inspanningen waarmee dit doel wordt nagestreefd, met name door  het behoud en het duurzame gebruik van de biologische diversiteit te bevorderen en overeenkomsten te sluiten over het gebruik daarvan en de verdeling van de daaruit voortvloeiende baten; Overwegende dat de Gemeenschap, gezien de maatregelen die zij reeds op bepaalde door het Verdrag inzake biologische diversiteit bestreken gebieden heeft genomen, ten aanzien van deze gebieden ook op internationaal niveau handelend dient op te treden; Overwegende dat het wenselijk is dat de Gemeenschap en haar Lid-Staten verdragsluitende partijen worden, in het kader van hun respectieve bevoegdheden op de door laatstgenoemd Verdrag bestreken gebieden, zodat alle verplichtingen waarin dat Verdrag  voorziet naar behoren kunnen worden vervuld; Overwegende dat het Verdrag daarom moet worden goedgekeurd, BESLUIT: Artikel 1 Het in juni 1992 te Rio de Janeiro ondertekende Verdrag inzake biologische diversiteit wordt namens de Europese Economische Gemeenschap goedgekeurd. De tekst van het Verdrag is opgenomen in bijlage A bij dit besluit. Artikel 2 1. De Voorzitter van de Raad legt namens de Europese Economische Gemeenschap de akte van goedkeuring neder bij de secretaris-generaal van de Verenigde Naties overeenkomstig artikel 34, lid 1, van het Verdrag. 2. Tegelijkertijd legt de Voorzitter van de Raad namens de Europese Economische Gemeenschap de verklaring van bevoegdheden neder die is weergegeven in bijlage B bij dit besluit, overeenkomstig artikel 34, lid 3, van het Verdrag, alsmede de verklaring,  weergegeven in bijlage C bij dit besluit. Gedaan te Luxemburg, 25 oktober 1993. Voor de Raad De Voorzitter Ph. MAYSTADT (1) PB nr. C 237 van 1. 9. 1993, blz. 4. (2) PB nr. C 194 van 19. 7. 1993. (3) PB nr. C 249 van 13. 9. 1993, blz. 1. BIJLAGE A VERDRAG INZAKE BIOLOGISCHE DIVERSITEIT  PREAMBULE DE VERDRAGSLUITENDE PARTIJEN, ZICH BEWUST VAN de intrinsieke waarde van de biologische diversiteit en van de waarde van de biologische diversiteit en de bestanddelen daarvan in ecologisch, genetisch, sociaal, economisch, wetenschappelijk, educatief, cultureel, recreatief en  esthetisch opzicht, ZICH TEVENS BEWUST VAN het belang van de biologische diversiteit voor de evolutie en het behoud van de systemen die de biosfeer in stand houden, BEVESTIGENDE dat het behoud van de biologische diversiteit een gemeenschappelijke zorg voor de mensheid vormt, OPNIEUW BEVESTIGENDE dat Staten soevereine rechten hebben met betrekking tot hun biologische rijkdommen, TEVENS OPNIEUW BEVESTIGENDE dat Staten verantwoordelijk zijn voor het behoud van hun biologische diversiteit en voor het duurzame gebruik van hun biologische rijkdommen, BEZORGD OVER het feit dat de biologische diversiteit aanmerkelijk achteruitgaat door bepaalde menselijke activiteiten, ZICH BEWUST VAN de in het algemeen tekortschietende informatie en kennis aangaande de biologische diversiteit en van de dringende behoefte aan de ontwikkeling van wetenschappelijke, technische en institutionele mogelijkheden waarmee het fundamentele  inzicht kan worden verworven dat nodig is om passende maatregelen te kunnen plannen en uitvoeren, VASTSTELLENDE dat het van het hoogste belang is de oorzaken van de aanmerkelijke achteruitgang of verlies van de biologische diversiteit te voorzien, te voorkomen en aan te pakken bij de bron, TEVENS VASTSTELLENDE dat wanneer er een aanmerkelijke achteruitgang of verlies van de biologische diversiteit dreigt, het ontbreken van volledige wetenschappelijke zekerheid niet mag dienen als grond voor uitstel van maatregelen ter voorkoming of  beperking van die dreiging, VOORTS VASTSTELLENDE dat het voornaamste vereiste door het behoud van de biologische diversiteit bestaat in het behoud in situ van ecosystemen en natuurlijke habitats, alsmede in de instandhouding en het herstel van levensvatbare populaties van soorten  in hun natuurlijke omgeving, EVENEENS VASTSTELLENDE dat maatregelen ex situ, bij voorkeur in het land van oorsprong, ook van groot belang zijn, ERKENNENDE dat veel autochtone en plaatselijke gemeenschappen van oudsher hoogst afhankelijk zijn van biologische rijkdommen, waarop hun tradities zijn gebaseerd, en dat het wenselijk is de voordelen van de toepassing van traditionele kennis,  vernieuwingen en gebruiken betreffende het behoud van de biologische diversiteit en het duurzame gebruik van bestanddelen daarvan, eerlijk te delen, TEVENS ERKENNENDE de vitale rol die vrouwen spelen in het behoud en het duurzame gebruik van de biologische diversiteit en bevestigende de noodzaak van de volledige deelneming van vrouwen op alle niveaus van de beleidsvorming en -uitvoering ter zake van  het behoud van de biologische diversiteit, ONDERSTREPENDE het belang van de noodzaak van het bevorderen van internationale, regionale en mondiale samenwerking tussen Staten en intergouvernementele organisaties en de niet-gouvernementele sector met het oog op het behoud van de biologische  diversiteit en het duurzame gebruik van bestanddelen daarvan, ERKENNENDE dat het verschaffen van nieuwe en aanvullende financiële middelen en passende toegang tot relevante technologieën van aanzienlijke invloed zou kunnen zijn op de mate waarin de wereld in staat is het verlies van de biologische diversiteit  tegen te gaan, VOORTS ERKENNENDE dat bijzondere maatregelen noodzakelijk zijn om te voorzien in de behoeften van ontwikkelingslanden, waaronder het verschaffen van nieuwe en aanvullende financiële middelen en passende toegang tot relevante technologieën, WIJZENDE in dit verband OP de bijzondere omstandigheden van de minst ontwikkelde landen en kleine eilandstaten, ERKENNENDE dat voor het behoud van de biologische diversiteit aanzienlijke investeringen zijn vereist, waarvan een brede scala van voordelen op milieu-, economisch en sociaal gebied mogen worden verwacht, ERKENNENDE dat economische en sociale ontwikkeling en de uitroeiing van armoede de eerste en allerhoogste prioriteiten zijn van ontwikkelingslanden, BESEFFENDE dat het behoud en het duurzame gebruik van de biologische diversiteit van het hoogste belang is om te kunnen voorzien in de behoeften qua voeding en gezondheid en andere behoeften van de groeiende wereldbevolking, waarvoor de toegang tot en  het delen van zowel genetische rijkdommen als technologieën essentieel is, VASTSTELLENDE dat uiteindelijk het behoud en het duurzame gebruik van de biologische diversiteit de vriendschappelijke betrekkingen tussen Staten zullen versterken en zullen bijdragen tot vrede voor de mensheid, GELEID DOOR DE WENS bestaande internationale regelingen voor het behoud van de biologische diversiteit en het duurzame gebruik van bestanddelen daarvan te verbeteren en aan te vullen, en VASTBESLOTEN de biologische diversiteit te behouden en duurzaam te gebruiken ten behoeve van huidige en toekomstige generaties, ZIJN HET VOLGENDE OVEREENGEKOMEN: Artikel 1 Doelstellingen De doelstellingen van dit Verdrag, na te streven in overeenstemming met de desbetreffende bepalingen daarvan, zijn het behoud van de biologische diversiteit, het duurzame gebruik van bestanddelen daarvan en de eerlijke en billijke verdeling van de  voordelen voortvloeiende uit het gebruik van genetische rijkdommen, met inbegrip van passende toegang tot genetische rijkdommen en passende overdracht van de desbetreffende technologieën, rekening houdend met alle rechten met betrekking tot die  rijkdommen en technologieën, en door middel van passende financiering. Artikel 2 Gebruikte termen Voor de toepassing van dit Verdrag wordt verstaan onder: \"biologische diversiteit\": de variabiliteit onder levende organismen van allerlei herkomst, met inbegrip van, onder andere, terrestrische, mariene en andere aquatische ecosystemen en de ecologische complexen waarvan zij deel uitmaken; dit omvat mede de  diversiteit binnen soorten, tussen soorten en van ecosystemen; \"biologische rijkdommen\": genetische rijkdommen, organismen of delen daarvan, populaties, of enig ander biotisch bestanddeel van ecosystemen met een feitelijke of potentiële waarde of nut voor de mensheid; \"biotechnologie\": elke technologische toepassing waarbij biologische systemen, levende organismen of afleidingen daarvan worden gebruikt om produkten of processen tot stand te brengen of te veranderen voor specifieke doeleinden; \"land van oorsprong van genetische rijkdommen\": het land dat die genetische rijkdommen bezit onder in situ-omstandigheden; \"land dat genetische rijkdommen levert\": het land dat genetische rijkdommen levert, verkregen uit in situ-bronnen, met inbegrip van populaties van zowel wilde als gedomesticeerde soorten, dan wel verkregen uit ex situ-bronnen, ongeacht of deze hun  oorsprong hebben in dat land; \"gedomesticeerde of gecultiveerde soorten\": soorten waarvan het evolutieproces door de mens is beïnvloed om in zijn behoeften te voorzien; \"ecosysteem\": een dynamisch complex van gemeenschappen van planten, dieren en micro-organismen en hun niet-levende omgeving, die in een onderlinge wisselwerking een functionele eenheid vormen; \"behoud ex situ\": het behoud van bestanddelen van de biologische diversiteit buiten hun natuurlijke habitats; \"genetisch materiaal\": al het materiaal van plantaardige, dierlijke, microbiële of andere oorsprong dat functionele eenheden van de erfelijkheid bevat; \"genetische rijkdommen\": genetisch materiaal van feitelijke of potentiële waarde; \"habitat\": de plaats of het soort gebied waar een organisme of populatie van nature voorkomt; \"in situ-omstandigheden\": de omstandigheden waaronder genetische rijkdommen voorkomen in ecosystemen en natuurlijke habitats en, in het geval van gedomesticeerde of gecultiveerde soorten, in de omgeving waarin zij hun onderscheidende kenmerken hebben  ontwikkeld; \"behoud in situ\": het behoud van ecosystemen en natuurlijke habitats en de instandhouding en het herstel van levensvatbare populaties van soorten in hun natuurlijke omgeving en, in het geval van gedomesticeerde of gecultiveerde soorten, in de omgeving  waarin zij hun onderscheidende kenmerken hebben ontwikkeld; \"beschermd gebied\": een geografisch bepaald gebied dat wordt aangewezen of gereguleerd en beheerd ter verwezenlijking van specifieke doeleinden aangaande behoud; \"regionale organisatie voor economische integratie\": een door soevereine Staten in een bepaalde regio opgerichte organisatie, waaraan haar lid-staten bevoegdheden hebben overgedragen ten aanzien van de in dit Verdrag geregelde aangelegenheden en die,  in overeenstemming met haar interne procedures, gemachtigd is dit Verdrag te bekrachtigen, te aanvaarden, goed te keuren dan wel hiertoe toe te treden; \"duurzaam gebruik\": het gebruik van bestanddelen van de biologische diversiteit op een wijze en in een tempo die niet leiden tot achteruitgang van de biologische diversiteit op de lange termijn, aldus in stand houdend het vermogen daarvan om te  voorzien in de behoeften en te beantwoorden aan de verwachtingen van huidige en toekomstige generaties; \"technologie\": alle technologie, met inbegrip van de biotechnologie. Artikel 3 Beginsel Staten hebben, in overeenstemming met het Handvest van de Verenigde Naties en de beginselen van internationaal recht, het soevereine recht hun eigen hulpbronnen te exploiteren overeenkomstig hun eigen milieubeleid, alsook de verantwoordelijkheid te  verzekeren dat activiteiten die binnen hun rechtsmacht of onder hun toezicht vallen, geen schade aanrichten aan het milieu van andere Staten of van gebieden die onder geen enkele nationale rechtsmacht vallen. Artikel 4 Werkingssfeer Behoudens de rechten van andere Staten en tenzij in dit Verdrag uitdrukkelijk anders is bepaald, zijn de bepalingen van dit Verdrag van toepassing ten aanzien van elke verdragsluitende partij: a) op bestanddelen van de biologische diversiteit in gebieden gelegen binnen de grenzen van haar nationale rechtsmacht en b) op processen en activiteiten, uitgevoerd onder haar rechtsmacht of toezicht, in gebieden gelegen binnen de grenzen van haar nationale rechtsmacht dan wel in gebieden die niet onder haar nationale rechtsmacht vallen, ongeacht waar de gevolgen van die  processen of activiteiten zich voordoen. Artikel 5 Samenwerking Elke verdragsluitende partij werkt, voor zover mogelijk en passend, samen met andere verdragsluitende partijen, hetzij rechtstreeks hetzij, waar passend, via bevoegde internationale organisaties, ten aanzien van gebieden die onder geen enkele nationale  rechtsmacht vallen en met betrekking tot andere aangelegenheden van wederzijds belang, ten behoeve van het behoud en het duurzame gebruik van de biologische diversiteit. Artikel 6 Algemene maatregelen tot behoud en duurzaam gebruik Elke verdragsluitende partij dient in overeenstemming met haar eigen omstandigheden en mogelijkheden: a) nationale strategieën, plannen of programma's voor het behoud en het duurzame gebruik van de biologische diversiteit te ontwikkelen of de bestaande strategieën, plannen of programma's daartoe aan te passen, daarbij, onder andere, de op haar  betrekking hebbende in dit Verdrag genoemde maatregelen in aanmerking nemend en b) voor zover mogelijk en passend, het behoud en het duurzame gebruik van de biologische diversiteit op te nemen in de desbetreffende op een of meer sectoren betrekking hebbende plannen, programma's en beleidslijnen. Artikel 7 Inventarisatie en toezicht Elke verdragsluitende partij dient, voor zover mogelijk en passend, in het bijzonder met het oog op de toepassing van de artikelen 8 en 10: a) de bestanddelen van de biologische diversiteit die van belang zijn voor het behoud en het duurzame gebruik ervan te inventariseren aan de hand van de in bijlage I gegeven indicatieve lijst; b) de overeenkomstig letter a) geïnventariseerde bestanddelen van de biologische diversiteit onder toezicht te houden door middel van monsterneming en andere technieken, daarbij bijzondere aandacht schenkend aan die bestanddelen die dringend maatregelen  tot behoud vereisen en die welke de meeste mogelijkheden bieden voor duurzaam gebruik; c) processen en categorieën activiteiten te inventariseren die aanmerkelijke nadelige gevolgen hebben of zouden kunnen hebben voor het behoud en het duurzame gebruik van de biologische diversiteit, en hun gevolgen onder toezicht te houden door middel  van monsterneming en andere technieken en d) de gegevens verkregen uit de inventarisatie en het toezicht ingevolge de letters a), b) en c) te bewaren en te structureren met behulp van een systeem. Artikel 8 Behoud in situ Elke verdragsluitende partij dient, voor zover mogelijk en passend: a) een stelsel in te stellen van beschermde gebieden of gebieden waarin bijzondere maatregelen moeten worden genomen om de biologische diversiteit te behouden; b) indien nodig richtlijnen op te stellen voor de keuze, de instelling en het beheer van beschermde gebieden of gebieden waarin bijzondere maatregelen moeten worden genomen om de biologische diversiteit te behouden; c) biologische rijkdommen die van belang zijn voor het behoud van de biologische diversiteit te reguleren of te beheren, zowel binnen als buiten beschermde gebieden, ten einde zorg te dragen voor het behoud en het duurzame gebruik daarvan; d) de bescherming van ecosystemen en natuurlijke habitats, alsmede de instandhouding van levensvatbare populaties van soorten in hun natuurlijke omgeving te bevorderen; e) een ecologisch verantwoorde en duurzame ontwikkeling te bevorderen in gebieden die grenzen aan beschermde gebieden, ten einde de bescherming van die gebieden te verbeteren; f) aangetaste ecosystemen te rehabiliteren en te herstellen en het herstel van bedreigde soorten te bevorderen, onder andere door middel van het otwikkelen en uitvoeren van plannen en andere beheersstrategieën; g) middelen te verschaffen of te handhaven voor het reguleren, beheren of beheersen van de risico's verbonden aan het gebruik en het vrijkomen van veranderde levende organismen, voortgekomen uit de biotechnologie, die nadelige milieu-effecten zouden  kunnen hebben die van invloed kunnen zijn op het behoud en het duurzame gebruik van de biologische diversiteit, daarbij tevens rekening houdend met de risico's voor de gezondheid van de mens; h) de binnenkomst van uitheemse soorten die bedreigend zijn voor eco-systemen, habitats of soorten te voorkomen dan wel deze te beheersen of uit te roeien; i) ernaar te streven de voorwaarden te scheppen die nodig zijn voor de verenigbaarheid van het huidige gebruik met het behoud van de biologische diversiteit en het duurzame gebruik van bestanddelen daarvan; j) met inachtneming van haar nationale wetgeving de kennis, vernieuwingen en gebruiken van autochtone en plaatselijke gemeenschappen te eerbiedigen, te beschermen en in stand te houden, waarop hun tradities zijn gebaseerd die van belang zijn voor het  behoud en het duurzame gebruik van de biologische diversiteit, en de toepassing daarvan op grotere schaal te bevorderen, met de instemming en deelneming van de dragers van die kennis, vernieuwingen en gebruiken, en de eerlijke verdeling van de voordelen  van de toepassing van die kennis, vernieuwingen en gebruiken te stimuleren; k) de wetgeving en/of andere regelgeving te ontwikkelen of te handhaven die nodig is voor de bescherming van bedreigde soorten en populaties; l) wanneer aanmerkelijke nadelige gevolgen voor de biologische diversiteit zijn vastgesteld overeenkomstig artikel 7, de desbetreffende processen en categorieën activiteiten te reguleren of te beheersen, en m) samen te werken bij de verstrekking van financiële en andere steun voor het behoud in situ als bedoeld in de letters a) tot en met l), met name aan ontwikkelingslanden. Artikel 9 Behoud ex situ Elke verdragsluitende partij dient, voor zover mogelijk en passend, en hoofdzakelijk ter aanvulling van de maatregelen voor behoud in situ: a) maatregelen aan te nemen voor het behoud ex situ van bestanddelen van de biologische diversiteit, bij voorkeur in het land van oorsprong van die bestanddelen; b) voorzieningen voor behoud ex situ en onderzoek met betrekking tot planten, dieren en micro-organismen te treffen en te handhaven, bij voorkeur in het land van oorsprong van de genetische rijkdommen; c) maatregelen aan te nemen voor het herstel en de rehabilitatie van bedreigde soorten en voor de terugkeer naar hun natuurlijke habitats onder geschikte omstandigheden; d) de vergaring van biologische rijkdommen uit natuurlijke habitats ten behoeve van behoud ex situ zodanig te reguleren en te beheersen, dat ecosystemen en populaties van soorten in situ niet worden bedreigd, behalve wanneer bijzondere tijdelijke  maatregelen tot behoud ex situ zijn vereist ingevolge letter c), en e) samen te werken bij de verstrekking van financiële en andere steun voor het behoud ex situ als bedoeld in de letters a) tot en met d) en bij het treffen en handhaven van voorzieningen voor behoud ex situ in ontwikkelingslanden. Artikel 10 Duurzaam gebruik van bestanddelen van de biologische diversiteit Elke verdragsluitende partij dient, voor zover mogelijk en passend: a) in de nationale besluitvorming aandacht te schenken aan het behoud en het duurzame gebruik van biologische rijkdommen; b) maatregelen aan te nemen met betrekking tot het gebruik van biologische rijkdommen, ten einde nadelige gevolgen voor de biologische diversiteit te voorkomen of te beperken; c) het op de gewoonte stoelende gebruik van biologische rijdommen in overeenstemming met traditionele culturele gebruiken die vereinigbaar zijn met de vereisten van behoud of van duurzaam gebruik, te beschermen en te stimuleren; d) de plaatselijke bevolking te steunen bij het ontwerpen en uitvoeren van herstelmaatregelen en aangetaste gebieden waarin de biologische diversiteit is achteruitgegaan en e) de samenwerking tussen haar overheidsinstellingen en de particuliere sector te bevorderen bij het ontwikkelen van methoden voor duurzaam gebruik van biologische rijkdommen. Artikel 11 Stimuleringsmaatregelen Elke verdragsluitende partij dient, voor zover mogelijk en passend, economisch en sociaal verantwoorde maatregelen te nemen die het behoud en het duurzame gebruik van bestanddelen van de biologische diversiteit stimuleren. Artikel 12 Onderzoek en opleiding De verdragsluitende partijen dienen, rekening houdend met de bijzondere behoeften van de ontwikkelingslanden: a) programma's op te zetten en in stand te houden voor wetenschappelijke en technische opleiding en onderwijs op het gebied van maatregelen tot inventarisatie, behoud en duurzaam gebruik van de biologische diversiteit en bestanddelen daarvan en steun te  bieden voor die opleiding en dat onderwijs, toegesneden op de bijzondere behoeften van de ontwikkelingslanden; b) onderzoek te bevorderen en te stimuleren dat bijdraagt tot het behoud en het duurzame gebruik van de biologische diversiteit, in het bijzonder in de ontwikkelingslanden, onder andere in overeenstemming met de besluiten van de conferentie van de  partijen naar aanleiding van aanbevelingen van het hulporgaan voor wetenschappelijk, technisch en technologisch advies; en c) met inachtneming van de bepalingen van de artikelen 16, 18 en 20, de gebruikmaking van de geboekte vooruitgang in het wetenschappelijk onderzoek op het gebied van de biologische diversiteit te bevorderen bij het ontwikkelen van methoden voor het  behoud en het duurzaam gebruik van biologische rijkdommen, en daartoe samen te werken. Artikel 13 Voorlichting en bewustmaking De verdragsluitende partijen dienen: a) het besef van het belang van het behoud van de biologische diversiteit, en de daartoe benodigde maatregelen, alsook het propageren daarvan via de media en het opnemen van deze thema's in de onderwijsprogramma's te bevorderen en te stimuleren en b) samen te werken, indien passend, met andere Staten en internationale organisaties bij het ontwikkelen van voorlichtings- en bewustmakingsprogramma's met betrekking tot het behoud en het duurzame gebruik van de biologische diversiteit. Artikel 14 Effectrapportage en beperking van de nadelige gevolgen 1. Elke verdragsluitende partij dient, voor zover mogelijk en passend: a) passende procedures in te voeren die een milieu-effectrapportage voorschrijven betreffende haar voorgenomen projecten die aanmerkelijke nadelige gevolgen zouden kunnen hebben voor de biologische diversiteit, ten einde deze gevolgen te vermijden of  tot een minimum te beperken en die, indien passend, het mogelijk maken het publiek aan die procedures te laten deelnemen; b) passende regelingen te treffen om te verzekeren dat naar behoren rekening wordt gehouden met de milieu-effecten van haar programma's en beleidslijnen die nadelige gevolgen zouden kunnen hebben voor de biologische diversiteit; c) op basis van wederkerigheid kennisgeving, informatie-uitwisseling en overleg te bevorderen aangaande activiteiten onder haar rechtsmacht of toezicht die aanmerkelijke nadelige gevolgen zouden kunnen hebben voor de biologische diversiteit van andere  Staten of van gebieden die onder geen enkele nationale rechtsmacht vallen, door het sluiten van bilaterale, regionale of multilaterale regelingen, waar passend, te stimuleren; d) in geval van dreigend of ernstig gevaar of dreigende of ernstige schade, ontstaan onder haar rechtsmacht of toezicht, voor, c.q. aan, de biologische diversiteit in een gebied onder de rechtsmacht van andere Staten of in gebieden die onder geen enkele  nationale rechtsmacht vallen, onmiddellijk de mogelijk getroffen Staten van dat gevaar of die schade in kennis te stellen, alsmede actie te ondernemen om dat gevaar of die schade te voorkomen of tot een minimum te beperken en e) nationale regelingen te bevorderen voor het treffen van noodmaatregelen in geval van activiteiten of voorvallen, ongeacht of deze een natuurlijke of andere oorzaak hebben, die een ernstig of dreigend gevaar vormen voor de biologische diversiteit, en  de internationale samenwerking in aansluiting op die nationale inspanningen te stimuleren, en, waar passend en voor zover overeengekomen door de betrokken Staten of regionale organisaties voor economische integratie, gezamenlijke rampenplannen op te  stellen. 2. De Conferentie van de partijen bestudeert, op basis van te verrichten studies, het vraagstuk van aansprakelijkheid en schadeloosstelling, met inbegrip van herstel en vergoeding, voor schade aan de biologische diversiteit, behalve indien die  aansprakelijkheid een zuiver interne aangelegenheid is. Artikel 15 Toegang tot genetische rijkdommen 1. Gelet op de soevereine rechten van Staten met betrekking tot hun natuurlijke rijkdommen, berust de bevoegdheid om de toegang tot genetische rijkdommen te bepalen bij de nationale Regeringen en wordt deze geregeld in de nationale wetgeving. 2. Elke verdragsluitende partij streeft ernaar de voorwaarden te scheppen voor het vergemakkelijken van de toegang tot genetische rijkdommen voor in milieu-opzicht verantwoorde gebruiksdoeleinden van andere verdragsluitende partijen, en geen beperkingen  op te leggen die indruisen tegen de doelstellingen van dit Verdrag. 3. Voor de toepassing van dit Verdrag wordt onder door een verdragsluitende partij geleverde genetische rijkdommen, als bedoeld in dit artikel en in de artikelen 16 en 19, slechts verstaan genetische rijkdommen die worden geleverd door verdragsluitende  partijen die landen van oorsprong van die rijkdommen zijn of door de partijen die de genetische rijkdommen hebben verkregen in overeenstemming met dit Verdrag. 4. Wanneer toegang wordt verleend, dient zulks te geschieden op onderling overeengekomen voorwaarden en met inachtneming van de bepalingen van dit artikel. 5. De toegang tot genetische rijkdommen is afhankelijk van de vooraf, op basis van aanmelding, gegeven instemming van de partij die de rijkdommen levert, tenzij die partij anders beslist. 6. Elke verdragsluitende partij streeft ernaar wetenschappelijk onderzoek te ontwikkelen en uit te voeren op basis van genetische rijkdommen die zijn geleverd door andere verdragsluitende partijen, zulks met volledige deelneming van die verdragsluitende  partijen en, indien mogelijk, op hun grondgebied. 7. Elke verdragsluitende partij neemt maatregelen van wetgevende of bestuurlijke aard, dan wel beleidsmaatregelen, waar passend, in overeenstemming met de artikelen 16 en 19 en, waar noodzakelijk, via het krachtens de artikelen 20 en 21 ingestelde  financiële mechanisme, ten einde te bewerkstelligen dat de resultaten van onderzoek en ontwikkeling en de voordelen van het commerciële of andere gebruik van de genetische rijkdommen op eerlijke en billijke wijze worden gedeeld met de verdragsluitende  partij die de rijkdommen levert. Deze verdeling geschiedt op grond van onderling overeengekomen voorwaarden. Artikel 16 Toegang tot en overdracht van technologie 1. Elke verdragsluitende partij, erkennende dat technologie mede biotechnologie omvat en dat zowel de toegang tot als de overdracht van technologie onder de verdragsluitende partijen essentiële elementen zijn voor de verwezenlijking van de  doelstellingen van dit Verdrag, verplicht zich ertoe, met inachtneming van de bepalingen van dit artikel, te verschaffen en/of te vergemakkelijken, ten gunste van andere verdragsluitende partijen, de toegang tot en de overdracht van technologieën die  van belang zijn voor het behoud en het duurzame gebruik van de biologische diversiteit of voor de gebruikmaking van genetische rijkdommen, zonder aanzienlijke schade aan het milieu aan te richten. 2. De toegang tot en de overdracht van technologie als bedoeld in lid 1 ten gunste van ontwikkelingslanden worden verschaft en/of vergemakkelijkt onder billijke en de gunstigste voorwaarden, met inbegrip van concessionele en preferentiële voorwaarden  indien onderling overeengekomen, en, indien noodzakelijk, in overeenstemming met het krachtens de artikelen 20 en 21 ingestelde financiële mechanisme. Wanneer ten aanzien van de technologie octrooien en andere rechten met betrekking tot de intellectuele  eigendom bestaan, worden bedoelde toegang en overdracht verschaft onder voorwaarden die een erkenning inhouden van de rechten met betrekking tot de intellectuele eigendom en verenigbaar zijn met een adequate en effectieve bescherming daarvan. De  toepassing van dit lid dient in overeenstemming te zijn met de leden 3, 4 en 5. 3. Elke verdragsluitende partij neemt maatregelen van wetgevende of bestuurlijke aard dan wel beleidsmaatregelen, waar passend, opdat ten gunste van verdragsluitende partijen, in het bijzonder die welke ontwikkelingslanden zijn, die genetische  rijkdommen leveren, de toegang tot en de overdracht van technologie die van die rijkdommen gebruik maakt, worden verschaft, zulks onder onderling overeengekomen voorwaarden, met inbegrip van technologie die is beschermd met octrooien en andere rechten  met betrekking tot de intellectuele eigendom, indien noodzakelijk met behulp van de bepalingen van de artikelen 20 en 21 en met inachtneming van het internationale recht en in overeenstemming met de leden 4 en 5. 4. Elke verdragsluitende partij neemt maatregelen van wetgevende en bestuurlijke aard dan wel beleidsmaatregelen, waar passend, opdat de particuliere sector de toegang tot, de gezamenlijke ontwikkeling en de overdracht van de in lid 1 bedoelde  technologie vergemakkelijkt ten gunste van zowel overheidsinstellingen als de particuliere sector in ontwikkelingslanden, en houdt zich daarbij aan de in de leden 1, 2 en 3 genoemde verplichtingen. 5. De verdragsluitende partijen, erkennende dat octrooien en andere rechten met betrekking tot de intellectuele eigendom van invloed kunnen zijn op de toepassing van dit Verdrag, werken in dit opzicht samen, met inachtneming van de nationale wetgeving  en het internationale recht, ten einde te waarborgen dat deze rechten bevorderlijk zijn voor en niet indruisen tegen de doelstellingen van het Verdrag. Artikel 17 Uitwisseling van informatie 1. De verdragsluitende partijen vergemakkelijken de uitwisseling van informatie uit alle algemeen toegankelijke bronnen, die betrekking heeft op het behoud en het duurzame gebruik van de biologische diversiteit, rekening houdend met de bijzondere  behoeften van de ontwikkelingslanden. 2. Deze uitwisseling van informatie omvat de uitwisseling van resultaten van technisch, wetenschappelijk en sociaal-economisch onderzoek, alsmede informatie over opleidings- en onderzoekprogramma's, specialistische kennis, traditionele kennis van  autochtonen, als zodanig en in combinatie met de in artikel 16, lid 1, bedoelde technologieën. Deze uitwisseling dient, indien mogelijk, ook de teruggave van informatie te omvatten. Artikel 18 Technische en wetenschappelijke samenwerking 1. De verdragsluitende partijen bevorderen de internationale technische en wetenschappelijke samenwerking op het gebied van het behoud en het duurzame gebruik van de biologische diversiteit, indien noodzakelijk, via de bevoegde internationale en  nationale instellingen. 2. Elke verdragsluitende partij bevordert de technische en wetenschappelijke samenwerking met andere verdragsluitende partijen, in het bijzonder ontwikkelinglanden, bij de toepassing van dit Verdrag, onder andere door middel van het ontwikkelen en  uitvoeren van nationaal beleid. Bij het bevorderen van deze samenwerking dient bijzondere aandacht te worden besteed aan de ontwikkeling en verbetering van de nationale mogelijkheden, door middel van ontwikkeling van het arbeidspotentieel en de vorming  van structuren. 3. De Conferentie van de partijen bepaalt op haar eerste bijeenkomst hoe een uitwisselingsmechanisme kan worden opgezet ter bevordering en vergemakkelijking van de technische en wetenschappelijke samenwerking. 4. De verdragsluitende partijen stimuleren en ontwikkelen, in overeenstemming met de nationale wetgeving en het nationale beleid, methoden voor samenwerking met het oog op de ontwikkeling en gebruikmaking van technologieën, waaronder traditionele  technologieën van autochtonen, ter nastreving van de doelstellingen van dit Verdrag. Daartoe bevorderen de verdragsluitende partijen tevens de samenwerking inzake de opleiding van personeel en de uitwisseling van deskundigen. 5. De verdragsluitende partijen bevorderen, indien zij zulks onderling overeenkomen, het opzetten van gezamenlijke onderzoekprogramma's en gezamenlijke ondernemingen ter ontwikkeling van technologieën die verband houden met de doelstellingen van dit  Verdrag. Artikel 19 Beheer van de biotechnologie en verdeling van de voordelen daarvan 1. Elke verdragsluitende partij neemt maatregelen van wetgevende en bestuurlijke aard dan wel beleidsmaatregelen, waar passend, ten einde de effectieve deelneming aan biotechnologisch onderzoek te waarborgen van de verdragsluitende partijen, met name  ontwikkelingslanden, die genetische rijkdommen voor dat onderzoek leveren, en indien mogelijk op het grondgebied van die verdragsluitende partijen. 2. Elke verdragsluitende partij neemt alle mogelijke maatregelen ter bevordering en stimulering van de prioritaire toegang, op een eerlijke en billijke basis, van verdragsluitende partijen, met name ontwikkelingslanden, tot de resultaten en voordelen  van biotechnologieën die zijn gebaseerd op door die verdragsluitende partijen geleverde genetische rijkdommen. Deze toegang vindt plaats op onderling overeengekomen voorwaarden. 3. De partijen bestuderen de noodzaak en de vorm van een protocol, dat passende procedures bevat, waaronder met name vooraf - met kennis van zaken - te geven instemming, op het gebied van de veilige overdracht, het veilige beheer en het veilige gebruik  van veranderde levende organismen, voortgekomen uit de biotechnologie, die nadelige gevolgen kunnen hebben voor het behoud en het duurzame gebruik van de biologische diversiteit. 4. Elke verdragsluitende partij verstrekt, hetzij rechtstreeks hetzij door zulks te verlangen van elke onder haar rechtsmacht vallende natuurlijke persoon of rechtspersoon die de in lid 3 bedoelde organismen levert, alle beschikbare informatie over de  gebruiks- en veiligheidsvoorschriften die zij verplicht stelt voor het omgaan met die organismen, alsmede alle beschikbare informatie over de mogelijke nadelige effecten van de desbetreffende organismen voor de verdragsluitende partij naar het  grondgebied waarvan die organismen worden overgebracht. Artikel 20 Financiële middelen 1. Elke verdragsluitende partij verplicht zich ertoe, voor zover dit in haar vermogen ligt, financiële steun en stimulansen te bieden met betrekking tot nationale activiteiten die zijn gericht op verwezenlijking van de doelstellingen van dit Verdrag,  zulks in overeenstemming met haar nationale plannen, prioriteiten en programma's. 2. De partijen die ontwikkelde landen zijn stellen nieuwe en aanvullende financiële middelen ter beschikking om partijen die ontwikkelingslanden zijn in staat te stellen om de overeengekomen volledige bijkomende kosten te dekken die zij moeten maken  voor de uitvoeringsmaatregelen ter nakoming van de verplichtingen van dit Verdrag en om baat te hebben bij de bepalingen hiervan, welke kosten zijn overeengekomen tussen een partij die een ontwikkelingsland is en een in artikel 21 bedoelde  institutionele structuur, zulks in overeenstemming met het beleid, de strategie, de prioriteiten van het programma en de toekenningscriteria en de indicatieve lijst van bijkomende kosten als opgesteld door de Conferentie van de partijen. Andere  partijen, met inbegrip van landen die een overgang naar een markteconomie doormaken, kunnen vrijwillig de verplichtingen van de partijen die ontwikkelde landen zijn op zich nemen. Voor de toepassing van dit artikel stelt de Conferentie van de partijen  op haar eerste bijeenkomst een lijst op van partijen die ontwikkelde landen zijn en van andere partijen die vrijwillig de verplichtingen van partijen die ontwikkelde landen zijn op zich nemen. De Conferentie van de partijen beoordeelt deze lijst  periodiek en wijzigt deze indien nodig. Vrijwillige bijdragen uit andere landen en bronnen dienen ook te worden gestimuleerd. Bij de nakoming van deze verplichtingen dient rekening te worden gehouden met het feit dat de geldstroom toereikend,  voorspelbaar en tijdig dient te zijn, en met het belang van lastenverdeling onder de in de lijst opgenomen bijdragende partijen. 3. Door de partijen die ontwikkelde landen zijn en aan de partijen die ontwikkelingslanden zijn kunnen ook met de toepassing van dit Verdrag verband houdende financiële middelen ter beschikking worden gesteld langs bilaterale, regionale en andere  multilaterale kanalen. 4. De mate waarin partijen die ontwikkelingslanden zijn hun verplichtingen ingevolge dit Verdrag daadwerkelijk zullen nakomen, hangt af van de daadwerkelijke nakoming door de partijen die ontwikkelde landen zijn van hun verplichtingen ingevolge dit  Verdrag wat betreft de financiële middelen en de overdracht van technologie, in het besef dat economische en sociale ontwikkeling en uitroeiing van armoede de eerste en allerhoogste prioriteiten zijn van de partijen die ontwikkelingslanden zijn. 5. De partijen houden ten volle rekening met de specifieke behoeften en bijzondere omstandigheden van de minst ontwikkelde landen bij hun maatregelen met betrekking tot de financiering en de overdracht van technologie. 6. De verdragsluitende partijen nemen ook de bijzondere omstandigheden in aanmerking die voortvloeien uit de verspreiding en de vindplaatsen van de biologische di versiteit in partijen die ontwikkelingslanden zijn, met name kleine eilandstaten, en hun  afhankelijkheid van deze diversiteit. 7. Tevens dient aandacht te worden geschonken aan de bijzondere situatie van ontwikkelingslanden, met name die welke vanuit het oogpunt van het milieu uiterst kwetsbaar zijn, zoals landen met aride en semi-aride gebieden, kust- en berggebieden. Artikel 21 Financieel mechanisme 1. Er wordt een mechanisme ingesteld voor de verstrekking van financiële middelen in de vorm van giften of onder gunstige voorwaarden aan partijen die ontwikkelingslanden zijn, voor de toepassing van dit Verdrag, waarvan de essentiële elementen zijn  omschreven in dit artikel. Het mechanisme functioneert, voor de toepassing van het Verdrag, onder verantwoordelijkheid en aan de hand van richtlijnen van de Conferentie van de partijen en is daaraan verantwoording verschuldigd. De werking van het  mechanisme wordt toevertrouwd aan de institutionele structuur waartoe door de Conferentie van de partijen op haar eerste bijeenkomst wordt besloten. Voor de toepassing van dit Verdrag bepaalt de Conferentie van de partijen het beleid, de strategie, de  prioriteiten van het programma en de criteria om in aanmerking te komen voor toegang tot en gebruik van die middelen. De bijdragen dienen zodanig te zijn dat rekening wordt gehouden met het feit dat de geldstroom toereikend, voorspelbaar en tijdig moet  zijn, als bepaald in artikel 20, in overeenstemming met het bedrag van de benodigde middelen, waarover de Conferentie van de partijen periodiek beslist, en met het belang van lastenverdeling onder de bijdragende partijen opgenomen in de lijst, genoemd  in artikel 20, lid 2. Door partijen die ontwikkelde landen zijn en door andere landen en uit andere bronnen kunnen ook vrijwillige bijdragen worden verstrekt. Het mechanisme functioneert onder een democratisch en doorzichtig stelsel van beheer. 2. Overeenkomstig de doelstellingen van dit Verdrag stelt de Conferentie van de partijen op haar eerste bijeenkomst het beleid, de strategie en de prioriteiten van het programma vast, alsook gedetailleerde cirteria en richtlijnen om in aanmerking te  komen voor toegang tot en gebruik van de financiële middelen, met inbegrip van regelmatig te houden toezicht op en evaluatie van dat gebruik. De Conferentie van de partijen besluit over de te treffen regelingen ter uitvoering van lid 1, na overleg met  de institutionele structuur waaraan de werking van het mechanisme wordt toevertrouwd. 3. De Conferentie van de partijen toetst de doelmatigheid van het bij dit artikel ingestelde mechanisme, met inbegrip van de in lid 2 bedoelde criteria en richtlijnen, zulks op zijn vroegst twee jaar na de inwerkingtreding van dit Verdrag en daarna  regelmatig. Op basis van deze toetsing neemt zij, indien nodig, passende maatregelen om de doelmatigheid van het mechanisme te verbeteren. 4. De verdragsluitende partijen bestuderen de mogelijkheid om bestaande financiële instellingen te versterken, opdat deze financiële middelen verstrekken voor het behoud en het duurzame gebruik van de biologische diversiteit. Artikel 22 Verhouding tot andere internationale verdragen 1. De bepalingen van dit Verdrag laten de rechten en verplichtingen van de verdragsluitende partijen ingevolge enige bestaande internationale overeenkomst onverlet, behalve indien de uitoefening van die rechten of de nakoming van die verplichtingen  ernstige schade zou veroorzaken aan of een bedreiging zou vormen voor de biologische diversiteit. 2. De verdragsluitende partijen passen dit Verdrag wat het mariene milieu betreft toe in overeenstemming met de rechten en verplichtingen van Staten krachtens het recht van de zee. Artikel 23 Conferentie van de partijen 1. Hierbij wordt een Conferentie van de partijen ingesteld. De eerste vergadering van de Conferentie van de partijen wordt belegd door de uitvoerend directeur van het Milieuprogramma van de Verenigde Naties uiterlijk één jaar na de inwerkingtreding van  dit Verdrag. Daarna worden gewone vergaderingen van de Conferentie van de partijen gehouden met een door de Conferentie op haar eerste vergadering te bepalen regelmaat. 2. Buitengewone vergaderingen van de Conferentie van de partijen kunnen op ieder ander tijdstip worden gehouden indien de Conferentie zulks noodzakelijk acht, of op schriftelijk verzoek van een partij, op voorwaarde dat dit verzoek door ten minste een  derde van de partijen wordt gesteund binnen zes maanden nadat het aan hen is medegedeeld door het secretariaat. 3. De Conferentie van de partijen bereikt door middel van consensus overeenstemming over en neemt een reglement van orde voor haar zelf en voor elk door haar in te stellen hulporgaan aan, alsmede over het financieel reglement betreffende de financiering  van het secretariaat. Op elke gewone vergadering neemt zij een begroting aan voor het financiële tijdvak tot de volgende gewone vergadering. 4. De Conferentie van de partijen toetst de toepassing van dit Verdrag en daartoe: a) stelt zij de vorm en de regelmaat vast voor de toezending van de ingevolge artikel 26 over te leggen informatie en bestudeert zij deze informatie alsmede de door enig hulporgaan ingediende rapporten; b) bestudeert zij het wetenschappelijke, technische en technologische advies inzake de biologische diversiteit, gegeven in overeenstemming met artikel 25; c) bestudeert en neemt zij, indien nodig, protocollen overeenkomstig artikel 28 aan; d) bestudeert en neemt zij, indien nodig, wijzigingen op dit Verdrag en de bijlagen daarbij in overeenstemming met de artikelen 29 en 30 aan; e) bestudeert zij wijzigingen op een protocol, alsmede bijlagen daarbij, en, indien daartoe wordt besloten, beveelt zij de partijen bij het desbetreffende protocol aan deze aan te nemen; f) bestudeert en neemt zij, indien nodig, de aanvullende bijlagen bij dit Verdrag in overeenstemming met artikel 30 aan; g) stelt zij de hulporganen in, in het bijzonder voor het geven van wetenschappelijk en technisch advies, die noodzakelijk worden geacht voor de toepassing van dit Verdrag; h) stelt zij zich via het secretariaat in verbinding met de uitvoerende organen van verdragen die betrekking hebben op aangelegenheden die door dit Verdrag worden geregeld, ten einde te komen tot passende vormen van samenwerking met hen, en i) bestudeert en onderneemt zij alle andere stappen die noodzakelijk zijn ter verwezenlijking van de doelstellingen van dit Verdrag in het licht van de ervaring die is opgedaan bij de toepassing daarvan. 5. De Verenigde Naties, haar gespecialiseerde organisaties en de Internationale Organisatie voor Atoomenergie, alsmede elke Staat die geen partij bij dit Verdrag is, kunnen als waarnemers worden vertegenwoordigd op de vergaderingen van de Conferentie  van de partijen. Elke andere instelling of organisatie, gouvernementeel of niet-gouvernementeel, die bevoegd is op gebieden verband houdende met het behoud en het duurzame gebruik van de biologische diversiteit en die aan het secretariaat haar wens te  kennen heeft gegeven op een vergadering van de Conferentie van de partijen te zijn vertegenwoordigd als waarnemer, kan als zodanig worden toegelaten, tenzij ten minste een derde van de partijen hiertegen bezwaar maakt. De toelating en de deelneming van  waarnemers wordt geregeld in het door de Conferentie van de partijen aangenomen reglement van orde. Artikel 24 Secretariaat 1. Hierbij wordt een secretariaat ingesteld. Dit heeft tot taak: a) de in artikel 23 bedoelde vergaderingen van de Conferentie van de partijen te organiseren en de daarvoor vereiste diensten te verlenen; b) de krachtens een protocol aan het secretariaat opgedragen taken te verrichten; c) rapporten over de uitvoering van zijn taken ingevolge dit Verdrag op te stellen en deze voor te leggen aan de Conferentie van de partijen; d) zorg te dragen voor de cooerdinatie met andere bevoegde internationale organisaties en in het bijzonder de administratieve en contractuele regelingen aan te gaan die noodzakelijk zijn voor een doelmatige taakverrichting, en e) alle andere door de Conferentie van de partijen vast te stellen taken te verrichten. 2. Op haar eerste gewone vergadering wijst de Conferentie van de partijen het secretariaat aan, te kiezen onder de bestaande bevoegde internationale organisaties die hun bereidheid te kennen hebben gegeven om de secretariaatswerkzaamheden uit hoofde van  dit Verdrag te verrichten. Artikel 25 Hulporgaan voor wetenschappelijk, technisch en technologisch advies 1. Hierbij wordt een hulporgaan voor wetenschappelijk, technisch en technologisch advies ingesteld, dat de Conferentie van de partijen en, indien van toepassing, haar andere hulporganen te gelegener tijd advies geeft met betrekking tot de toepassing van  dit Verdrag. Dit orgaan staat open voor deelneming door alle partijen en is multidisciplinair. Het dient regeringsvertegenwoordigers te omvatten die deskundig zijn op het desbetreffende vakgebied. Het dient regelmatig verslag uit te brengen aan de  Conferentie van de partijen over alle aspecten van zijn werk. 2. Onder verantwoordelijkheid van de Conferentie van de partijen, aan de hand van haar richtlijnen en op haar verzoek dient dit orgaan: a) de wetenschappelijke en technische boordelingen te geven betreffende de toestand van de biologische diversiteit; b) de wetenschappelijke en technische beoordelingen voor te bereiden betreffende de gevolgen van de soorten maatregelen, genomen in overeenstemming met de bepalingen van dit Verdrag; c) de innoverende, efficiënte en geavanceerde technologieën en know-how met betrekking tot het behoud en het duurzame gebruik van de biologische diversiteit te inventariseren en advies uit te brengen over de manieren en middelen om de ontwikkeling van  die technologieën te bevorderen en/of deze over te dragen; d) advies te geven omtrent wetenschappelijke programma's en internationale samenwerking op het gebied van onderzoek en ontwikkeling met betrekking tot het behoud en het duurzame gebruik van de biologische diversiteit en e) te antwoorden op vragen van wetenschappelijke, technische, technologische en methodologische aard, gesteld door de Conferentie van de partijen en haar hulporganen. 3. De taken, de bevoegdheden, de organisatievorm en het functioneren van dit orgaan kunnen door de Conferentie van de partijen nader worden uitgewerkt. Artikel 26 Rapporten Elke verdragsluitende partij dient, met een door de Conferentie van de partijen te bepalen regelmaat, bij de Conferentie van de partijen rapporten in betreffende maatregelen die zij heeft genomen ter uitvoering van de bepalingen van dit Verdrag en de  doelmatigheid van die maatregelen voor de verwezenlijking van de doelstellingen van dit Verdrag. Artikel 27 Regeling van geschillen 1. Ingeval tussen verdragsluitende partijen een geschil ontstaat betreffende de uitlegging of toepassing van dit Verdrag, trachten de betrokken partijen dit op te lossen door middel van onderhandelingen. 2. Indien de betrokken partijen geen overeenstemming kunnen bereiken door middel van onderhandelingen, kunnen zij gezamenlijk verzoeken om de goede diensten van of bemiddeling door een derde. 3. Bij de bekrachtiging, aanvaarding of goedkeuring van dit Verdrag dan wel bij de toetreding hiertoe kan elke Staat of regionale organisatie voor economische integratie verklaren, door middel van een schriftelijke kennisgeving aan de depositaris, da  hij, c.q. zij, ten aanzien van een geschil dat niet is opgelost in overeenstemming met lid 1 of lid 2, één van beide of beide hierna te noemen middelen voor geschillenbeslechting als dwingend aanvaardt: a) arbitrage in overeenstemming met de procedure als vastgelegd in titel 1 van aanhangsel II; b) voorlegging van het geschill aan het Internationale Gerechtshof. 4. Indien de partijen bij het geschil niet dezelfde of geen enkele procedure hebben aanvaard in overeenstemming met lid 3, wordt het geschil onderworpen aan conciliatie in overeenstemming met titel 2 van aanhangsel II, tenzij de partijen anders  overeenkomen. 5. De bepalingen van dit artikel zijn van toepassing op elk protocol, tenzij in het desbetreffende protocol anders is bepaald. Artikel 28 Aanneming van protocollen 1. De Verdragsluitende partijen werken samen bij de opstelling en aanneming van protocollen bij dit Verdrag. 2. Protocollen worden aangenomen op een vergadering van de Conferentie van de partijen. 3. De tekst van een voorgesteld protocol wordt ten minste zes maanden vóór bedoelde vergadering door het secretariaat medegedeeld aan de verdragsluitende partijen. Artikel 29 Wijzigingen op het Verdrag of de protocollen 1. Wijzigingen op dit Verdrag kunnen worden voorgesteld door elke verdragsluitende partij. Wijzigingen op een protocol kunnen worden voorgesteld door elke partij bij dat protocol. 2. Wijzigingen op dit Verdrag worden aangenomen op een vergadering van de Conferentie van de partijen. Wijzigingen op een protocol worden aangenomen op een vergadering van de partijen bij het desbetreffende protocol. De tekst van een voorgestelde  wijziging op dit Verdrag of op een protocol wordt, tenzij in het desbetreffende protocol anders is bepaald, ten minste zes maanden vóór de vergadering waarop zij ter aanneming wordt voorgelegd, door het secretariaat aan de partijen bij de desbetreffende  akte medegedeeld. Voorgestelde wijzigingen worden door het secretariaat tevens ter kennisneming toegezonden aan de ondertekenaars van dit Verdrag. 3. De partijen stellen alles in het werk om over elke voorgestelde wijziging op dit Verdrag of op een protocol overeenstemming te bereiken door middel van consensus. Indien alle pogingen om tot consensus te komen mislukken en er geen overeenstemming  wordt bereikt, wordt de wijziging in laatste instantie aangenomen met een meerderheid van twee derde van de aanwezige partijen bij de desbetreffende akte die hun stem uitbrengen, en wordt zij door de depositaris aan de partijen voorgelegd ter  bekrachtiging, aanvaarding of goedkeuring. 4. De bekrachtiging, aanvaarding of goedkeuring van wijzigingen wordt schriftelijk medegedeeld aan de depositaris. Overeenkomstig lid 3 aangenomen wijzigingen worden tussen partijen die deze hebben aanvaard van kracht op de negentigste dag na de  nederlegging van de akten van bekrachtiging, aanvaarding of goedkeuring door ten minste twee derde van de partijen bij dit Verdrag of van de partijen bij het desbetreffende protocol, tenzij in het desbetreffende protocol anders is bepaald. Daarna worden  de wijzigingen voor elke andere partij van kracht op de negentigste dag nadat die partij haar akte van bekrachtiging, aanvaarding of goedkeuring van die wijzigingen heeft nedergelegd. 5. Voor de toepassing van dit artikel wordt onder  \"aanwezige partijen die hun stem uitbrengen\" verstaan partijen die aanwezig zijn en voor- of tegenstemmen. Artikel 30 Aanneming en wijziging van bijlagen 1. De bijlagen bij dit Verdrag of bij protocollen maken een integrerend deel uit van het Verdrag of die protocollen, al naar gelang van het geval, en een verwijzing naar het Verdrag of protocol vormt tegelijkertijd een verwijzing naar de bijlagen  daarbij, tenzij dit uitdrukkelijk anders is bepaald. De bijlagen hebben slechts betrekking op aangelegenheden van procedurele, wetenschappelijke, technische en administratieve aard. 2. Tenzij dit in een protocol anders is bepaald ten aanzien van de bijlagen daarbij, is de volgende procedure van toepassing op het voorstellen, het aanvaarden en het in werking treden van aanvullende bijlagen bij dit Verdrag of bijlagen bij een  protocol. a) Bijlagen bij dit Verdrag of bij een protocol worden voorgesteld en aangenomen in overeenstemming met de in artikel 29 uiteengezette procedure. b) Een partij die niet in staat is een aanvullende bijlage bij dit Verdrag of een bijlage bij een protocol waarbij zij partij is goed te keuren, stelt de depositaris daarvan schriftelijk in kennis binnen een jaar na de datum van mededeling van de  aanneming door de depositaris. De depositaris stelt alle partijen onverwijld in kennis van elke ontvangen kennisgeving. Een partij kan te allen tijde een eerdere verklaring van bezwaar herroepen, waarna de bijlagen voor die partij in werking treden,  behoudens het bepaalde in letter c). c) Na het verstrijken van een jaar na de datum van mededeling van de aanneming door de depositaris treedt de bijlage in werking voor alle partijen bij dit Verdrag of bij het desbetreffende protocol die geen kennisgeving hebben gedaan als bedoeld in  letter b). 3. Voor het voorstellen, het aannemen en het van kracht worden van wijzigingen op de bijlagen bij dit Verdrag of bij een protocol geldt dezelfde procedure als voor het voorstellen, het aannemen en het in werking treden van bijlagen bij het Verdrag of  bij een protocol. 4. Indien een aanvullende bijlage of een wijziging op een bijlage verband houdt met een wijziging op het Verdrag of een protocol, treedt die aanvullende bijlage of die wijziging eerst in werking wanneer de wijziging op het Verdrag of het desbetreffende  protocol van kracht wordt. Artikel 31 Stemrecht 1. Behoudens het bepaalde in lid 2, heeft elke partij bij dit Verdrag één stem. 2. Regionale organisaties voor economische integratie beschikken ter zake van binnen hun bevoegdheid vallende aangelegenheden over een aantal stemmen dat gelijk is aan het aantal stemmen van hun lid-staten die partij zijn bij dit Verdrag of het  desbetreffende protocol. Bedoelde organisaties oefenen hun stemrecht niet uit indien hun lid-staten hun stemrecht uitoefenen, en omgekeerd. Artikel 32 Verhouding tussen dit Verdrag en de protocollen daarbij 1. Een Staat of regionale organisatie voor economische integratie kan geen partij bij een protocol worden indien hij, c.q. zij, niet tevens partij bij dit Verdrag is of wordt. 2. Besluiten ingevolge een protocol worden slechts genomen door de partijen bij het desbetreffende protocol. Een verdragsluitende partij die een protocol niet heeft bekrachtigd, aanvaard of goedgekeurd kan als waarnemer deelnemen aan een vergadering van  de partijen bij dat protocol. Artikel 33 Ondertekening Dit Verdrag staat open voor ondertekening te Rio de Janeiro voor alle Staten en regionale organisaties voor economische integratie van 5 tot en met 14 juni 1992 en in de zetel van de Verenigde Naties te New York van 15 juni 1992 tot en met 4 juni 1993. Artikel 34 Bekrachtiging, aanvaarding of goedkeuring 1. Dit Verdrag en elk protocol daarbij dienen te worden bekrachtigd, aanvaard of goedgekeurd door Staten en regionale organisaties voor economische integratie. De akten van bekrachtiging, aanvaarding of goedkeuring dienen te worden nedergelegd bij de  depositaris. 2. Een in lid 1 bedoelde organisatie die partij wordt bij dit Verdrag of een protocol zonder dat één van haar lid-staten partij is, is gebonden aan alle verplichtingen ingevolge het Verdrag of het protocol, al naar gelang van het geval. Wanneeer één of  meer lid-staten van zo'n organisatie partij zijn bij dit Verdrag of een protocol, komen de organisatie en haar lid-staten hun onderscheiden verantwoordelijkheden overeen met betrekking tot de nakoming van hun verplichtingen ingevolge het Verdrag of een  protocol, al naar gelang van het geval. In dergelijke gevallen zijn de organisatie en de lid-staten niet gerechtigd de uit het Verdrag of een protocol voortvloeiende rechten gelijktijdig uit te oefenen. 3. In hun akten van bekrachtiging, aanvaarding of goedkeuring geven de in lid 1 bedoelde organisaties de omvang van hun bevoegdheid ter zake van door het Verdrag of het desbetreffende protocol geregelde aangelegenheden aan. Deze organisaties stellen ook  de depositaris in kennis van elke relevante wijziging betreffende de omvang van hun bevoegdheid. Artikel 35 Toetreding 1. Dit Verdrag en alle protocollen staan open voor toetreding door Staten en regionale organisaties voor economische integratie vanaf de datum waarop het Verdrag of het desbetreffende protocol is gesloten voor ondertekening. De akten van toetreding  worden nedergelegd bij de depositaris. 2. In hun akten van toetreding geven de in lid 1, bedoelde organisaties de omvang van hun bevoegdheid ter zake van de door het Verdrag of het desbetreffende protocol geregelde aangelegenheden aan. Deze organisaties stellen ook de depositaris in kennis  van elke relevante wijziging betreffende de omvang van hun bevoegdheid. 3. De bepalingen van artikel 34, lid 2, zijn van toepassing op regionale organisaties voor economische integratie die toetreden tot dit Verdrag of een protocol. Artikel 36 Inwerkingtreding 1. Dit Verdrag treedt in werking op de negentigste dag na de datum van nederlegging van de dertigste akte van bekrachtiging, aanvaarding, goedkeuring of toetreding. 2. Een protocol treedt in werking op de negentigste dag na de datum waarop het in het desbetreffende protocol genoemde aantal akten van bekrachtiging, aanvaarding, goedkeuring of toetreding is nedergelegd. 3. Voor elke verdragsluitende partij die dit Verdrag bekrachtigt, aanvaardt of goedkeurt dan wel hiertoe toetreedt, na de nederlegging van de dertigste akte van bekrachtiging, aanvaarding, goedkeuring of toetreding, treedt het in werking op de  negentigste dag na de datum van nederlegging van de akte van bekrachtiging, aanvaarding, goedkeuring of toetreding door die verdragsluitende partij. 4. Tenzij dit daarin anders is bepaald, treedt een protocol voor een verdragsluitende partij die dat protocol bekrachtigt, aanvaardt of goedkeurt dan wel daartoe toetreedt na zijn inwerkingtreding overeenkomstig lid 2, in werking op de negentigste dag  na de datum waarop die verdragsluitende partij haar akte van bekrachtiging, aanvaarding, goedkeuring of toetreding heeft nedergelegd of op de datum waarop dit Verdrag voor die verdragsluitende partij in werking treedt, indien deze datum later valt. 5. Voor de toepassing van de leden 1 en 2 wordt een door een regionale organisatie voor economische integratie nedergelegde akte niet meegeteld naast de door haar lid-staten nedergelegde akten. Artikel 37 Voorbehouden Ten aanzien van dit Verdrag kan geen enkel voorbehoud worden gemaakt. Artikel 38 Opzegging 1. Na het verstrijken van twee jaar na de datum waarop dit Verdrag voor een verdragsluitende partij in werking is getreden, kan die verdragsluitende partij te allen tijde het Verdrag opzeggen door middel van een schriftelijke kennisgeving aan de  depositaris. 2. De opzegging wordt van kracht na het verstrijken van een jaar na de datum waarop de depositaris de kennisgeving van opzegging heeft ontvangen of op enige latere in bedoelde kennisgeving vermelde datum. 3. Een verdragsluitende partij die dit Verdrag opzegt, wordt geacht ook elk protocol waarbij zij partij is te hebben opgezegd. Artikel 39 Voorlopige financiële regelingen Op voorwaarde dat deze volledig is geherstructureerd, in overeenstemming met de bepalingen van artikel 21, is de Global Environment Facility van het Ontwikkelingsprogramma van de Verenigde Naties, van het Milieuprogramma van de Verenigde Naties en van  de Internationale Bank voor Herstel en Ontwikkeling tijdelijk de in artikel 21 bedoelde institutionele structuur, zulks voor het tijdvak tussen de inwerkingtreding van dit Verdrag en de eerste vergadering van de Conferentie van de partijen of totdat de  Conferentie van de partijen besluit welke institutionele structuur zal worden aangewezen overeenkomstig artikel 21. Artikel 40 Voorlopige regelingen voor het secretariaat Het door de uitvoerend directeur van het Milieuprogramma van de Verenigde Naties ter beschikking te stellen secretariaat is het in artikel 24, lid 2, bedoelde tijdelijke secretariaat, zulks voor het tijdvak tussen de inwerkingtreding van dit Verdrag en  de eerste vergadering van de Conferentie van de partijen. Artikel 41 Depositaris De secretaris-generaal van de Verenigde Naties neemt de taken van depositaris van dit Verdrag en de protocollen daarbij op zich. Artikel 42 Authentieke teksten Het oorspronkelijke exemplaar van dit Verdrag, waarvan de Arabische, de Chinese, de Engelse, de Franse, de Russische en de Spaanse tekst gelijkelijk authentiek zijn, wordt nedergelegd bij de secretaris-generaal van de Verenigde Naties. Ten blijke waarvan de ondergetekenden, daartoe naar behoren gemachtigd, dit Verdrag hebben ondertekend. Gedaan te Rio de Janeiro op 5 juni negentienhonderd en tweeënnegentig. BIJLAGE I INVENTARISATIE EN TOEZICHT  1. Ecosystemen en habitats: die een grote diversiteit, grote aantallen inheemse of bedreigde soorten of ongerepte gebieden omvatten, die nodig zijn voor trekkende soorten, die van sociaal, economisch, cultureel of  wetenschappelijk belang zijn, of die representatief of uniek zijn of verband houden met essentiële evolutieprocessen of andere biologische processen. 2. Soorten en gemeenschappen: die bedreigd zijn, wilde verwanten zijn van gedomesticeerde of gecultiveerde soorten, van geneeskundige, landbouwkundige of andere economische waarde zijn, van sociaal, wetenschappelijk of cultureel belang zijn, of van  belang zijn voor onderzoek naar het behoud en het duurzame gebruik van de biologische diversiteit, zoals indicatorsoorten. 3. Beschreven genomen en genen van sociaal, wetenschappelijk of economisch belang. BIJLAGE II TITEL 1 Arbitrage  Artikel 1 De eisende partij stelt het secretariaat in kennis van het feit dat de partijen een geschil onderwerpen aan arbitrage overeenkomstig artikel 27. In de kennisgeving dienen te worden vermeld het voorwerp van de arbitrage en met name de artikelen van het  Verdrag of het protocol waarvan de uitlegging of toepassing in het geding zijn. Indien de partijen geen overeenstemming kunnen bereiken over het voorwerp van het geding voordat de voorzitter van het scheidsgerecht wordt aangewezen, wordt dit bepaald  door het scheidsgerecht. Het secretariaat doet de aldus ontvangen informatie toekomen aan alle verdragsluitende partijen bij dit Verdrag of bij het desbetreffende protocol. Artikel 2 1. Bij geschillen tussen twee partijen bestaat het scheidsgerecht uit drie leden. Elk der partijen bij het geschil benoemt een scheidsman en de twee aldus benoemde scheidsmannen wijzen in onderlinge overeenstemming de derde scheidsman aan, die als  voorzitter van het scheidsgerecht fungeert. Laatstgenoemde mag geen onderdaan zijn van één der partijen bij het geschil, noch zijn vaste woon- of verblijfplaats hebben op het grondgebied van één van die partijen, noch werkzaam zijn in dienst van één van  hen, noch zich in enigerlei hoedanigheid met de zaak hebben beziggehouden. 2. Bij geschillen tussen meer dan twee partijen, wijzen partijen met hetzelfde belang gezamenlijk een scheidsman aan. 3. Een vacature wordt vervuld op de wijze als voorgeschreven voor de aanvankelijke benoeming. Artikel 3 1. Indien binnen twee maanden na de benoeming van de tweede scheidsman geen voorzitter van het scheidsgerecht is aangewezen, wijst de secretaris-generaal van de Verenigde Naties op verzoek van een partij de voorzitter aan binnen een nieuwe termijn van  twee maanden. 2. Indien één van de partijen bij het geschil binnen twee maanden na ontvangst van het verzoek geen scheidsman heeft benoemd, kan de andere partij hiervan kennisgeving doen aan de secretaris-generaal, die de aanwijzing verricht binnen een nieuwe termijn  van twee maanden. Artikel 4 Het scheidsgerecht neemt zijn beslissingen in overeenstemming met de bepalingen van dit Verdrag, het desbetreffende protocol en het internationale recht. Artikel 5 Tenzij de partijen bij het geding anders overeenkomen, stelt het scheidsgerecht zijn eigen procedureregels vast. Artikel 6 Het scheidsgerecht kan op verzoek van één van de partijen essentiële voorlopige maatregelen ter bescherming aanbevelen. Artikel 7 De partijen bij het geschil dienen de werkzaamheden van het scheidsgerecht te vergemakkelijken en dienen met name, met gebruikmaking van alle hun ter beschikking staande middelen: a) aan het scheidsgerecht alle ter zake dienende stukken, gegevens en voorzieningen ter beschikking te stellen en b) het scheidsgerecht in staat te stellen, indien nodig, getuigen en deskundigen op te roepen en hun verklaring te doen optekenen. Artikel 8 De partijen en de scheidsmannen zijn verplicht het vertrouwelijke karakter te handhaven van alle informatie die zij in vertrouwen hebben ontvangen in de loop van de procedure voor het scheidsgerecht. Artikel 9 Tenzij het scheidsgerecht anders beslist gelet op de bijzondere omstandigheden van de zaak, worden de kosten van het scheidsgerecht in gelijke delen gedragen door de partijen bij het geding. Het scheidsgerecht houdt aantekening van alle kosten en doet  een eindoverzicht toekomen aan de partijen. Artikel 10 Een verdragsluitende partij die een belang van juridische aard bij het voorwerp van het geding heeft, dat door de beslissing kan worden geraakt, kan met instemming van het scheidsgerecht interveniëren in de procedure. Artikel 11 Het scheidsgerecht kan kennis namen van en uitspraak doen over eisen in reconventie die rechtstreeks verband houden met het voorwerp van het geding. Artikel 12 Beslissingen van het scheidsgerecht, zowel aangaande de procedure als aangaande de zaak zelve, worden genomen met een meerderheid van stemmen van de leden. Artikel 13 Indien één van de partijen bij het geschil niet voor het scheidsgerecht verschijnt of verzuimt haar zaak te verdedigen, kan de andere partij het scheidsgerecht verzoeken de procedure voort te zetten en uitspraak te doen. Niet verschijnen of verzuimen de  zaak te verdedigen vormt geen beletsel voor de voortgang van de procedure. Alvorens zijn einduitspraak te doen, dient het scheidsgerecht zich ervan te vergewissen dat de eis zowel ten aanzien van de feiten als ten aanzien van het recht gegrond is. Artikel 14 Het scheidsgerecht doet binnen vijf maanden, te rekenen vanaf de datum waarop het volledig is samengesteld, einduitspraak, tenzij het scheidsgerecht het noodzakelijk acht deze termijn met maximaal vijf maanden te verlengen. Artikel 15 De einduitspraak van het scheidsgerecht dient uitsluitend betrekking te hebben op het voorwerp van het geding en dient met redenen te zijn omkleed. De namen van de leden die aan de beraadslaging hebben deelgenomen en de datum van de einduitspraak dienen  daarin te zijn vermeld. Elk lid van het scheidsgerecht kan een afzonderlijk of afwijkend oordeel aan de einduitspraak hechten. Artikel 16 De uitspraak is bindend voor de partijen bij het geding. De uitspraak is niet vatbaar voor beroep, tenzij de partijen bij het geschil van tevoren een beroepsprocedure zijn overeengekomen. Artikel 17 Elk geschil dat tussen de partijen bij het geding mocht ontstaan met betrekking tot de uitlegging of de wijze van tenuitvoerlegging van de einduitspraak kan door één van beide partijen worden voorgelegd aan het scheidsgerecht dat de uitspraak heeft  gedaan. TITEL 2 Conciliatie Artikel 1 Op verzoek van één van de partijen bij het geding wordt een conciliatiecommissie gevormd. Tenzij de partijen dit anders overeenkomen, bestaat de commissie uit vijf leden, waarvan elke partij er twee benoemt en een voorzitter gezamenlijk door die leden  wordt gekozen. Artikel 2 Bij geschillen tussen meer dan twee partijen, benoemen de partijen die een gemeenschappelijk belang hebben, hun leden van de commissie gezamenlijk. Wanneer twee of meer partijen verschillende belangen hebben of wanneer er onenigheid bestaat omtrent de  vraag of zij hetzelfde belang hebben, benoemen zij hun leden afzonderlijk. Artikel 3 Indien binnen twee maanden na de datum van het verzoek tot vorming van een conciliatiecommissie benoemingen door partijen niet zijn verricht, worden die benoemingen, indien de partij die het verzoek heeft ingediend zulks verzoekt, verricht door de  secretaris-generaal van de Verenigde Naties binnen een nieuwe termijn van twee maanden. Artikel 4 Indien binnen twee maanden na de benoeming van het laatste lid van de conciliatiecommissie geen voorzitter is gekozen, wordt de voorzitter, indien een partij zulks verzoekt, benoemd door de secretaris-generaal van de Verenigde Naties binnen een nieuwe  termijn van twee maanden. Artikel 5 De conciliatiecommissie neemt haar besluiten met een meerderheid van stemmen van haar leden. Zij stelt haar eigen procedureregels vast, tenzij de partijen bij het geschil dit anders overeenkomen. Zij doet een voorstel tot oplossing van het geschil,  hetwelk de partijen te goeder trouw in overweging nemen. Artikel 6 Een verschil van mening omtrent de vraag of de conciliatiecommissie bevoegd is, zal door de commissie worden beslist. BIJLAGE B VERKLARING VAN DE EUROPESE ECONOMISCHE GEMEENSCHAP OVEREENKOMSTIG ARTIKEL 34, LID 3, VAN HET VERDRAG INZAKE BIOLOGISCHE DIVERSITEIT  Overeenkomstig de desbetreffende bepalingen van het Verdrag tot oprichting van de Europese Economische Gemeenschap is de  Gemeenschap te zamen met de Lid-Staten bevoegd om maatregelen te treffen ter bescherming van het milieu. Met betrekking tot de aangelegenheden die onder het Verdrag vallen, heeft de Gemeenschap zowel als onderdeel van haar milieubeleid als in het kader van haar beleid in andere sectoren een aantal wetgevende instrumenten aangenomen, waarvan de meest  relevante hierna worden genoemd: - Besluit 82/72/EEG van de Raad van 3 december 1981 betreffende de sluiting van het Verdrag inzake het behoud van wilde dieren en planten en hun natuurlijk milieu in Europa (PB nr. L 38 van 10. 2. 1982, blz. 1); - Besluit 82/461/EEG van de Raad van 24 juni 1982 betreffende de sluiting van het Verdrag inzake de bescherming van trekkende wilde diersoorten (PB nr. L 210 van 19. 7. 1982, blz. 10); - Verordening (EEG) nr. 3626/82 van de Raad van 3 december 1982 betreffende de toepassing in de Gemeenschap van de Overeenkomst inzake de internationale handel in bedreigde in het wild levende dier- en plantesoorten (PB nr. L 384 van 31. 12. 1982, blz.  1); - Richtlijn 79/409/EEG van de Raad van 2 april 1979 inzake het behoud van de vogelstand (PB nr. L 103 van 25. 4. 1979, blz. 1); - Richtlijn 92/43/EEG van de Raad van 21 mei 1992 inzake de instandhouding van de natuurlijke habitats en de wilde flora en fauna (PB nr. L 206 van 22. 7. 1992, blz. 7); - Richtlijn 85/337/EEG van de Raad van 27 juni 1985 betreffende de milieu-effectbeoordeling van bepaalde openbare en particuliere projecten (PB nr. L 175 van 5. 7. 1985, blz. 40); - Verordening (EEG) nr. 2078/92 van de Raad van 30 juni 1992 betreffende landbouwproduktiemethoden die verenigbaar zijn met de eisen inzake milieubescherming, en betreffende natuurbeheer (PB nr. L 215 van 30. 7. 1992, blz. 85); - Beschikking 89/625/EEG van de Raad van 20 november 1989 tot vaststelling van een Europees programma voor wetenschap en technologie ten behoeve van de milieubescherming (STEP) (PB nr. L 359 van 8. 12. 1989, blz. 9); - Verordening (EEG) nr. 3760/92 van de Raad van 20 december 1992 tot invoering van een communautaire regeling voor de visserij en de aquacultuur (PB nr. L 389 van 31. 12. 1989, blz. 1); - Richtlijn 90/219/EEG van de Raad van 23 april 1990 inzake het ingeperkte gebruik van genetisch gemodificeerde micro-organismen (PB nr. L 117 van 8. 5. 1990, blz. 1); - Richtlijn 90/220/EEG van de Raad van 23 april 1990 inzake de doelbewuste introductie van genetisch gemodificeerde organismen in het milieu (PB nr. L 117 van 8. 5. 1990, blz. 15); - Verordening (EEG) nr. 1973/92 van de Raad van 21 mei 1992 inzake de oprichting van een financieel instrument voor het milieu (LIFE) (PB nr. L 206 van 22. 7. 1992, blz. 1). BIJLAGE C VERKLARING AFGELEGD BIJ DE BEKRACHTIGING VAN HET VERDRAG INZAKE BIOLOGISCHE DIVERSITEIT   \"Binnen hun respectieve bevoegdheden wensen de Europese Gemeenschap en haar Lid-Staten opnieuw te bevestigen dat zij veel belang hechten aan technologieoverdracht  en aan de toepassing van biotechnologie om het behoud en het duurzame gebruik van de biologische diversiteit te waarborgen. De inachtneming van intellectuele-eigendomsrechten is een essentieel punt voor de uitvoering van een beleid inzake  technologieoverdracht en gezamenlijke investeringen. Naar de mening van de Europese Gemeenschap en haar Lid-Staten kunnen technologieoverdracht en toegang tot biotechnologie, zoals omschreven in de tekst van het Verdrag inzake biologische diversiteit, alleen worden gerealiseerd overeenkomstig artikel 16  van dat Verdrag en conform de principes en regels ter zake van de bescherming van de intellectuele eigendom, met name die welke zijn vervat in door de partijen bij dit Verdrag ondertekende of overeengekomen bilaterale en multilaterale akkoorden. De Europese Gemeenschap en haar Lid-Staten zullen het gebruik van het bij het Verdrag ingestelde financiële mechanisme stimuleren ter bevordering van de vrijwillige overdracht van intellectuele-eigendomsrechten die in het bezit zijn van het Europese  bedrijfsleven, met name wat het verlenen van licenties betreft, via normale commerciële mechanismen en besluiten, waarbij zij een passende en doeltreffende bescherming van de eigendomsrechten zullen waarborgen.\"",
  "source": "EUR LEX"
}