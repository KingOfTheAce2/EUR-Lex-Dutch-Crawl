{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31960D1027(01):NL:HTML\">",
  "content": "EUR-Lex - 31960D1027(01) - NL Belangrijke juridische mededeling | 31960D1027(01) EEG Raad: Beschikking van de Raad houdende instelling van een Groep belast met de coördinatie van het beleid inzake kredietverzekering garanties en financieringskredieten Publicatieblad Nr. 066 van 27/10/1960 blz. 1339 - 1340 Bijzondere uitgave in het Deens: Serie I Hoofdstuk 1959-1962 blz. 0063 Bijzondere uitgave in het Engels: Serie I Hoofdstuk 1959-1962 blz. 0067 Bijzondere uitgave in het Grieks: Hoofdstuk 11 Deel 1 blz. 0021 Bijzondere uitgave in het Spaans: Hoofdstuk 11 Deel 1 blz. 0005 Bijzondere uitgave in het Portugees: Hoofdstuk 11 Deel 1 blz. 0005 Bijzondere uitgave in het Fins: Hoofdstuk 11 Deel 1 blz. 0007 Bijzondere uitgave in het Zweeds: Hoofdstuk 11 Deel 1 blz. 0007 bijzondere uitgave in het Tsjechisch Hoofdstuk 01 Deel 01 blz. 9  - 10 bijzondere uitgave in het Ests Hoofdstuk 01 Deel 01 blz. 9  - 10 bijzondere uitgave in het Hongaars Hoofdstuk 01 Deel 01 blz. 9  - 10 bijzondere uitgave in het Litouws Hoofdstuk 01 Deel 01 blz. 9  - 10 bijzondere uitgave in het Lets Hoofdstuk 01 Deel 01 blz. 9  - 10 bijzondere uitgave in het Maltees Hoofdstuk 01 Deel 01 blz. 9  - 10 bijzondere uitgave in het Pools Hoofdstuk 01 Deel 01 blz. 9  - 10 bijzondere uitgave in het Slowaaks Hoofdstuk 01 Deel 01 blz. 9  - 10 bijzondere uitgave in het Sloveens Hoofdstuk 01 Deel 01 blz. 9  - 10 Beschikking van de Raad houdende instelling van een Groep belast met de coördinatie van het beleid inzake kredietverzekering, garanties en financieringskredieten DE RAAD VAN DE EUROPESE ECONOMISCHE GEMEENSCHAP, Gezien het voorstel van de Commissie, Overwegend dat het krediet in het internationale handelsverkeer een functie van overwegend belang vervult en dat kredietfaciliteiten tot de voornaamste middelen behoren om de uitrusting van de ontwikkelingslanden te bespoedigen en het handelsverkeer tussen deze landen en de Lid-Staten uit te breiden, Overwegend dat de bemoeiingen van de Lid-Staten op het gebied van de kredietverzekering bij export en het exportkrediet behoren tot of althans verband houden met de door de Staat toegepaste steunregeling, die ingevolge artikel 112 van het Verdrag vóór het einde van de overgangsperiode geleidelijk met elkaar in overeenstemming moeten worden gebracht in de mate waarin zulks noodzakelijk is om te vermijden dat de mededinging tussen de ondernemingen van de Gemeenschap wordt vervalst; Overwegend dat bijgevolg voor de behandeling van de vraagstukken inzake kredietverzekering bij de uitvoer naar en kredietverlening aan de ontwikkelingslanden een procedure van overleg en samenwerking tussen de Lid-Staten en de Commissie moet worden ingesteld voor het omschrijven van gemeenschappelijke beginselen en om het formuleren van voorstellen of concrete oplossingen te vergemakkelijken; HEEFT DE VOLGENDE BESCHIKKING GEGEVEN: 1. Teneinde binnen de Gemeenschap een actieve samenwerking te bevorderen en gemeenschappelijke oplossingen te vinden voor de bijzondere vraagstukken van de export-kredietverzekering en het kredietbeleid jegens de ontwikkelingslanden, en teneinde hun economische vooruitgang te vergemakkelijken wordt een \"Groep belast met de coördinatie van het beleid inzake kredietverzekering, garanties en financieringskredieten\" ingesteld. 2. De Groep heeft tot taak: a) suggesties te doen en tussen de Lid-Staten, voor zover dit tot hun competentie behoort, de voorwaarden inzake export-kredietverzekering, financieringskredieten en garanties bij investeringen met elkaar in overeenstemming te brengen met inachtneming, voor wat de exportkredietverzekering betreft, van de regels van de Unie van Bern en van de op dit gebied door de organen van de Lid-Staten verrichte werkzaamheden; b) naar geschikte middelen te zoeken om de multilaterale aanwending van de ter beschikking van de ontwikkelingslanden gestelde financiële middelen te bevorderen; c) de uitwisseling van inlichtingen te bevorderen, alsmede het onderling overleg omtrent ieder concreet vraagstuk dat tot haar competentie behoort; d) suggesties te doen binnen het gebied van haar competentie om de standpunten van de Lid-Staten en hun gespecialiseerde organen in de internationale instellingen te coördineren. 3. De Groep omvat een zeer beperkt aantal afgevaardigden van iedere Lid-Staat en van de Commissie, die een specifieke verantwoordelijkheid hebben op de bovengenoemde gebieden. Iedere afgevaardigde kan zich doen vervangen door een plaatsvervanger, die onder dezelfde voorwaarden wordt benoemd. Bij de behandeling van bijzondere vraagstukken kunnen de afgevaardigden zich door deskundigen laten bijstaan. Het Secretariaat van de Groep wordt uitgeoefend door het Secretariaat van de Raden. 4. De Groep verzoekt vertegenwoordigers van de Europese Investeringsbank aan de werkzaamheden deel te nemen. 5. De Groep kan bij haar werkzaamheden deskundigen of vertegenwoordigers van bevoegde vakorganisaties raadplegen, indien zij dit wenselijk acht. 6. De Groep brengt periodiek verslag uit aan de bevoegde instanties; zij stelt haar huishoudelijk reglement vast. Gedaan te Brussel, 27 september 1960. Voor de Raad De voorzitter DR. H. R. van Houten --------------------------------------------------",
  "source": "EUR LEX"
}