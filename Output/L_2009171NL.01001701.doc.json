{
  "url": "http://www.w3.org/1999/xhtml\">",
  "content": "L_2009171NL.01001701.xml 1.7.2009 NL Publicatieblad van de Europese Unie L 171/17 BESLUIT VAN DE RAAD van 19 januari 2009 betreffende de sluiting van een Overeenkomst tot hernieuwing van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India (2009/501/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 170, tweede alinea, in samenhang met artikel 300, lid 2, eerste alinea, eerste zin, en lid 3, eerste alinea, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) Bij Besluit 2002/648/EG ( 2 ) heeft de Raad de sluiting goedgekeurd van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India (hierna „de overeenkomst” genoemd). (2) Artikel 11, onder b), van de overeenkomst bepaalt dat de overeenkomst wordt gesloten voor een eerste periode van vijf jaar en dat deze in onderlinge overeenstemming kan worden verlengd na een evaluatie in het laatste jaar van elke opeenvolgende periode van vijf jaar. (3) Tijdens de vergadering van het W&T-stuurcomité EG-India in Brussel op 15 en 16 november 2006 hebben beide partijen te kennen gegeven dat zij de overeenkomst voor vijf jaar wensen te hernieuwen. (4) De materiële inhoud van de hernieuwde overeenkomst is identiek aan de materiële inhoud van de op 14 oktober 2007 verstreken overeenkomst. De partijen menen dat een snelle hernieuwing van de overeenkomst in beider belang zou zijn. (5) De overeenkomst is gebaseerd op de beginselen partnerschap voor evenwichtige wederzijdse voordelen, wederzijdse toegang, tijdige uitwisseling van informatie en behoorlijke bescherming van de intellectuele-eigendomsrechten. (6) De op 20 december 1993 door de Europese Gemeenschap en de Republiek India ondertekende Samenwerkingsovereenkomst inzake partnerschap en ontwikkeling ( 3 ) bepaalt dat de overeenkomstsluitende partijen zich ertoe verbinden passende methoden tot stand te brengen om een zo ruim mogelijke deelname van hun wetenschapsmensen en onderzoekscentra aan de wetenschappelijke en technologische samenwerking te vergemakkelijken. (7) Samenwerking inzake wetenschap en technologie is ook een van de gebieden die worden genoemd in het op 7 september 2005 in het kader van het strategische partnerschap tussen India en de Europese Unie overeengekomen Joint Action Plan, waarmee onder andere wordt gestreefd naar meer mobiliteit, uitwisseling en toegang van onderzoekers uit India en Europa. (8) Bij Besluit van 26 november 2007 heeft de Raad besloten dat de overeenkomst tot hernieuwing van de overeenkomst (hierna de „hernieuwde overeenkomst”) namens de Europese Gemeenschap wordt ondertekend. (9) De hernieuwde overeenkomst is op 30 november 2007 ondertekend. (10) De hernieuwde overeenkomst moet worden goedgekeurd, BESLUIT: Artikel 1 De Overeenkomst tot hernieuwing van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India wordt namens de Gemeenschap goedgekeurd. De tekst van de hernieuwde overeenkomst is aan dit besluit gehecht. Artikel 2 Overeenkomstig artikel 11, onder a), van de overeenkomst stelt de voorzitter van de Raad, namens de Gemeenschap, de Republiek India in kennis van de voltooiing van de voor de inwerkingtreding van de overeenkomst vereiste interne procedures ( 4 ) . Gedaan te Brussel, 19 januari 2009. Voor de Raad De voorzitter P. GANDALOVIČ ( 1 ) Advies van 8 juli 2008 (nog niet bekendgemaakt in het Publicatieblad). ( 2 ) PB L 213 van 9.8.2002, blz. 29 . ( 3 ) PB L 223 van 27.8.1994, blz. 24 . ( 4 ) De datum van inwerkingtreding van de hernieuwde overeenkomst wordt bekendgemaakt in het Publicatieblad van de Europese Unie door het secretariaat-generaal van de Raad.",
  "source": "EUR LEX"
}