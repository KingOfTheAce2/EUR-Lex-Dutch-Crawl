{
  "url": "http://www.w3.org/1999/xhtml\">",
  "content": "L_202500472NL.000101.fmx.xml Publicatieblad van de Europese Unie NL L-serie 2025/472 11.3.2025 GEDELEGEERDE VERORDENING (EU) 2025/472 VAN DE COMMISSIE van 2 september 2024 tot wijziging van de Uitvoeringsverordening (EU) nr. 691/2011 van het Europees Parlement en de Raad wat betreft verwijzingen naar de statistische classificatie van economische activiteiten NACE die is vastgesteld bij Verordening (EG) nr. 1893/2006 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 691/2011 van het Europees Parlement en de Raad van 6 juli 2011 inzake Europese milieu-economische rekeningen ( 1 ) , en met name artikel 3, lid 3, Overwegende hetgeen volgt: (1) Met Verordening (EG) nr. 1893/2006 van het Europees Parlement en de Raad ( 2 ) is een gemeenschappelijke statistische nomenclatuur van de economische activiteiten in de Unie (“NACE Rev. 2”) vastgesteld, die op 1 januari 2008 in werking is getreden. (2) Sinds de inwerkingtreding van NACE Rev. 2 is door globalisering en digitalisering geleidelijk een verandering gekomen in de wijze waarop veel economische sectoren wereldwijd goederen en diensten leveren. (3) Als gevolg van deze veranderingen moest de NACE Rev. 2 worden bijgewerkt om de vergelijkbaarheid en consistentie ervan met de normen voor de indeling van economische activiteiten op internationaal niveau te handhaven. Dienovereenkomstig is Verordening (EG) nr. 1893/2006 gewijzigd bij Gedelegeerde Verordening (EU) 2023/137 van de Commissie ( 3 ) en is de geactualiseerde classificatie (“NACE Rev. 2.1”) vastgesteld. (4) Om de gebruikers in staat te stellen de gedetailleerde wijzigingen in de NACE te beoordelen en de vorige versie van de classificatie te vergelijken met de geactualiseerde versie, is de gebruikers van de classificatie op 1 augustus 2023 een concordantietabel ( 4 ) met toelichtingen ( 5 ) ter beschikking gesteld. (5) Veel rechtshandelingen, waaronder Verordening (EU) nr. 691/2011, bevatten vereisten voor de verstrekking van gegevens met betrekking tot specifieke NACE-secties, -afdelingen, -groepen of -klassen. Om ervoor te zorgen dat die verstrekkingsvereisten worden uitgedrukt in termen die verenigbaar zijn met de geactualiseerde classificatie (NACE Rev. 2.1), moet Verordening (EU) nr. 691/2011 worden gewijzigd. (6) Omdat de granulariteit van de geactualiseerde indeling vergelijkbaar is met die van de oorspronkelijke versie van de classificatie, zouden de wijzigingen van Gedelegeerde Verordening (EU) nr. 691/2011 die in deze verordening zijn vastgesteld, de lidstaten of de respondenten geen aanzienlijke extra lasten opleggen. (7) Er mag niet worden verlangd dat geactualiseerde classificatie onmiddellijk wordt nageleefd, aangezien de gegevensverstrekkers een zekere periode nodig hebben om zich aan de nieuwe regelgevingseisen aan te passen. Er zij aan herinnerd dat Gedelegeerde Verordening (EU) 2023/137, waarmee Verordening (EG) nr. 1893/2006 is gewijzigd, voorziet in uitgestelde toepassingsdata voor bepaalde statistische domeinen. De datum van toepassing van deze verordening moet daarom eveneens worden uitgesteld. (8) Verordening (EU) nr. 691/2011 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) nr. 691/2011 wordt als volgt gewijzigd: 1) In bijlage IV, deel 5, punt 1, derde streepje, wordt de inleidende tekst vervangen door: “De volgende NACE-uitsplitsingen voor de bijproductie van diensten op het gebied van milieubescherming: NACE B, C, D, afdeling 36. Gegevens voor deel C moeten als volgt worden gepresenteerd:”. 2) In bijlage V, deel 5, punt 1, wordt het eerste streepje vervangen door: “— de classificatie van economische activiteiten, NACE als volgt: — NACE A — NACE B — NACE C — NACE D — NACE E — NACE F — NACE J + NACE K — NACE N — NACE P — NACE Q — Som van NACE G + NACE H + NACE I + NACE L + NACE M + NACE O + NACE R + NACE S + NACE T + NACE U + NACE V”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2026 wat betreft de toezending van gegevens aan de Commissie (Eurostat), voor elke referentieperiode die op of na die datum begint. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 september 2024. Voor de Commissie De voorzitter Ursula VON DER LEYEN ( 1 ) PB L 192 van 22.7.2011, blz. 1 , ELI: http://data.europa.eu/eli/reg/2011/691/oj . ( 2 ) Verordening (EG) nr. 1893/2006 van het Europees Parlement en de Raad van 20 december 2006 tot vaststelling van de statistische classificatie van economische activiteiten NACE Rev. 2 en tot wijziging van Verordening (EEG) nr. 3037/90 van de Raad en enkele EG-verordeningen op specifieke statistische gebieden ( PB L 393 van 30.12.2006, blz. 1 , ELI: http://data.europa.eu/eli/reg/2006/1893/oj ). ( 3 ) Gedelegeerde Verordening (EU) 2023/137 van de Commissie van 10 oktober 2022 tot wijziging van Verordening (EG) nr. 1893/2006 van het Europees Parlement en de Raad tot vaststelling van de statistische classificatie van economische activiteiten NACE Rev. 2 ( PB L 19 van 20.1.2023, blz. 5 , ELI: http://data.europa.eu/eli/reg_del/2023/137/oj ). ( 4 ) https://europa.eu/!f6H9nX . ( 5 ) https://europa.eu/!FNRFFB . ELI: http://data.europa.eu/eli/reg_del/2025/472/oj ISSN 1977-0758 (electronic edition)",
  "source": "EUR LEX"
}