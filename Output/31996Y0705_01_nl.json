{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0705(01):NL:HTML\">",
  "content": "EUR-Lex - 31996Y0705(01) - NL Avis juridique important | 31996Y0705(01) Conclusies van de Raad van 18 juni 1996 over besmettelijke spongiforme encefalopathieën Publicatieblad Nr. C 194 van 05/07/1996 blz. 0001 - 0001 CONCLUSIES VAN DE RAAD van 18 juni 1996 over besmettelijke spongiforme  encefalopathieën (96/C  194/01) De Raad van Ministers van Volksgezondheid prijst zich  gelukkig dat de kwestie van de TSE (besmettelijke spongiforme encefalopathieën), die een probleem  voor de volksgezondheid vormt, aan hem is voorgelegd om de nodige maatregelen ter bescherming van  de volksgezondheid te bespreken, waaraan in elk geval de grootste voorrang moet worden gegeven. De Raad is verheugd over het werkdocument van de Commissiediensten, doch herinnert eraan dat de  Ministers van Volksgezondheid dit probleem op verzoek van de Duitse Regering reeds op 30 maart 1994  onder het Griekse voorzitterschap in de Raad hebben besproken. De Raad acht het, rekening houdend met de beste beschikbare wetenschappelijke gegevens en op basis  van de fundamentele voorzorgseis, noodzakelijk dat alle passende maatregelen worden getroffen om  het gevaar van een mogelijke overdracht van BSE (boviene spongiforme encefalopathie) uit te  schakelen. Daartoe beveelt hij de volgende maatregelen aan: - invoering van systemen voor follow-up van het wetenschappelijk bewijsmateriaal over de oorzaken  en overdracht van CJZ (ziekte van Creutzfeldt-Jakob) zodat tijdig kan worden bepaald welke  maatregelen ter bescherming van de volksgezondheid moeten worden genomen; - bij wijze van noodzakelijke en dringende maatregel, het reeds in de conclusies van de Raad van  Ministers van Landbouw van 29 april 1996 vermelde Multidisciplinair Wetenschappelijk Comité met  zijn werkzaamheden laten beginnen, zodat het wetenschappelijke adviezen aan de Commissie kan  uitbrengen en aanbevelingen kan doen over aangelegenheden die onder de bevoegdheid van de  Gemeenschap vallen, met inbegrip van concrete beleidssuggesties voor de bestrijding van TSE; - uitbreiding tot alle Lid-Staten van het epidemiologisch toezicht op CJZ, met gebruikmaking van de  methodes die in vijf Lid-Staten worden toegepast; - stimulering van uitwisseling tussen de Lid-Staten van ervaringen en deskundigheid op het gebied  van beheersing en diagnose van ziektegevallen; - verdere studie en onderzoek naar TSE, met inbegrip van CJZ. De Raad is voornemens deze kwestie permanent te  volgen.",
  "source": "EUR LEX"
}