{
  "url": "http://www.w3.org/1999/xhtml\"><!--",
  "content": "C_2023048NL.01000601.xml 8.2.2023 NL Publicatieblad van de Europese Unie C 48/6 BESLUIT VAN DE COMMISSIE van 13 januari 2023 tot oprichting van de ad-hocstuurgroep ter vergemakkelijking van de coördinatie van de vraagbundeling en gezamenlijke aankopen van gas (2023/C 48/05) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2022/2576 van 19 december van de Raad inzake de bevordering van solidariteit via een betere coördinatie van de aankoop van gas, betrouwbare prijsbenchmarks en de uitwisseling van gas over de grenzen heen ( 1 ) , en met name artikel 4, lid 2, Overwegende hetgeen volgt: (1) De huidige energiecrisis heeft aan het licht gebracht hoe afhankelijk de Unie is van Russische fossiele brandstoffen en wat de gevolgen zijn van ongecoördineerde acties van de lidstaten als reactie op het feit dat Rusland de gastoevoer als wapen inzet, waardoor buitensporige prijzen zijn ontstaan. (2) Samenwerking op energiegebied is van wezenlijk belang voor de Europese Unie. Nauwe samenwerking tussen de betrokkenen, met name de lidstaten en de verdragsluitende partijen van de Energiegemeenschap, is essentieel om de energiecrisis eensgezind het hoofd te kunnen bieden. (3) Naar aanleiding van een mandaat van de Europese Raad is op 7 april 2022 het EU-energieplatform gelanceerd met een reeks maatregelen op het gebied van de aankoop van aardgas, vloeibaar aardgas (lng) en waterstof: internationale contacten, vraagbundeling, efficiënt gebruik van de gasinfrastructuur van de Unie en met name een beter gebruik van lng-terminals, om zo de voorzieningszekerheid van de Unie en de toegang tot betaalbare energie te ondersteunen. (4) Op 20 oktober 2022 heeft de Europese Raad zijn goedkeuring gehecht aan het beginsel van gezamenlijke gasaankoop via gecoördineerde onderhandelingen waarbij prioriteit wordt gegeven aan betrouwbare partners, met het oog op wederzijds voordelige partnerschappen waarbij het collectieve marktgewicht van de Unie wordt benut en het EU-energieplatform optimaal wordt gebruikt. (5) Verordening (EU) 2022/2576 voorziet in een rechtskader voor het EU-energieplatform om de lidstaten te ondersteunen bij de voorbereiding op de winter van 2023/2024, met name bij het vullen van hun opslaginstallaties. (6) Artikel 3 van Verordening (EU) 2022/2576 bevat transparantiebepalingen die zorgen voor betere coördinatie en energiesolidariteit tussen de lidstaten. Indien de Commissie van oordeel is dat geplande gasaankopen negatieve gevolgen kunnen hebben voor de werking van gezamenlijke aankopen, de interne markt, de voorzieningszekerheid of de energiesolidariteit, kan zij aanbevelingen doen. Dergelijke aanbevelingen zouden worden gericht tot de relevante in de Unie gevestigde aardgasbedrijven of gasverbruikende ondernemingen of autoriteiten van de lidstaten, teneinde hen te verzoeken passende maatregelen te overwegen om de coördinatie te bevorderen. (7) Alvorens een dergelijke aanbeveling te doen, moet de Commissie de ad-hocstuurgroep daarvan in kennis stellen; de ad-hocstuurgroep moet de Commissie helpen bij het beoordelen of de geplande gasaankopen de voorzieningszekerheid in de Unie verbeteren en voldoen aan het beginsel van energiesolidariteit, en of verdere coördinatie de werking van gezamenlijke aankopen zou kunnen verbeteren. Daarom moet de ad-hocstuurgroep worden opgericht. (8) Er moeten regels voor de openbaarmaking van informatie door de leden van de groep worden vastgesteld. (9) Persoonsgegevens moeten worden verwerkt overeenkomstig Verordening (EU) 2018/1725 van het Europees Parlement en de Raad ( 2 ) , BESLUIT: Artikel 1 De ad-hocstuurgroep De ad-hocstuurgroep wordt opgericht. Artikel 2 Opdracht en taken van de ad-hocstuurgroep 1.   De Commissie raadpleegt de ad-hocstuurgroep over de ontwerpaanbeveling(en) als bedoeld in artikel 3 van Verordening (EU) 2022/2576, met betrekking tot de vragen: (1) of verdere coördinatie met betrekking tot het uitschrijven van een aanbesteding voor de aankoop van gas of geplande gasaankopen de werking van gezamenlijke aankopen zou kunnen verbeteren; (2) of het uitschrijven van een aanbesteding voor de aankoop van gas of geplande gasaankopen negatieve gevolgen zou kunnen hebben voor de interne markt, de voorzieningszekerheid of de energiesolidariteit. 2.   De ad-hocstuurgroep treedt op als een entiteit voor betere coördinatie op Unieniveau en heeft als doel de vraagbundeling en gezamenlijke aankopen van gas, ook uit derde landen, te vergemakkelijken. 3.   Indien nodig brengt de Commissie de ad-hocstuurgroep op de hoogte van de activiteiten van het energieplatform. 4.   De Commissie stelt de ad-hocstuurgroep in kennis van de gevolgen van de deelname van ondernemingen aan het gezamenlijke aankoopplatform voor de voorzieningszekerheid in de Unie en de energiesolidariteit. Artikel 3 Leden 1.   De leden van de ad-hocstuurgroep zijn autoriteiten van de lidstaten. 2.   Elke autoriteit van een lidstaat benoemt een vertegenwoordiger en moet ervoor zorgen dat die vertegenwoordiger over een hoge mate van deskundigheid op het gebied van energieaangelegenheden, met name gas, beschikt. 3.   Elke vertegenwoordiger kan worden bijgestaan door een technisch deskundige. Artikel 4 Voorzitterschap De ad-hocstuurgroep wordt voorgezeten door de vicevoorzitter van de Europese Commissie voor Interinstitutionele Betrekkingen en Prognoses. Artikel 5 Werking 1.   De ad-hocstuurgroep handelt op verzoek van haar voorzitter. 2.   De vergaderingen van de ad-hocstuurgroep vinden gewoonlijk plaats in de gebouwen van de Commissie, maar kunnen, afhankelijk van de omstandigheden, virtueel worden gehouden. 3.   Het secretariaat van de ad-hocstuurgroep wordt verzorgd door het directoraat-generaal Energie van de Commissie. Ambtenaren van de Commissie van andere diensten die een belang in de werkzaamheden hebben, mogen de vergaderingen van de groep en haar subgroepen bijwonen. 4.   De ad-hocstuurgroep kan bij een gewone meerderheid van haar leden besluiten om haar beraadslagingen open te stellen voor het publiek. 5.   Er worden relevante en volledige notulen opgesteld van de besprekingen over elk agendapunt en over de door de ad-hocstuurgroep uitgebrachte beoordelingen. De notulen worden opgesteld door het secretariaat, onder verantwoordelijkheid van de voorzitter. 6.   Voor zover mogelijk stelt de ad-hocstuurgroep haar beoordelingen bij consensus vast. Artikel 6 Subgroepen De voorzitter kan subgroepen oprichten om specifieke kwesties te onderzoeken op basis van een door de Commissie opgesteld mandaat. De subgroepen handelen overeenkomstig de horizontale regels van de Commissie inzake deskundigengroepen (hierna “de horizontale regels” genoemd) ( 3 ) en brengen verslag uit aan de ad-hocstuurgroep. Ze worden opgeheven zodra hun opdracht is vervuld. Artikel 7 Uitgenodigde deskundigen De voorzitter kan deskundigen met een specifieke deskundigheid ten aanzien van een agendapunt verzoeken om op ad-hocbasis aan de werkzaamheden van de ad-hocstuurgroep of de subgroepen deel te nemen. Artikel 8 Deelname aan vergaderingen en waarnemers 1.   Het secretariaat van de Energiegemeenschap (hierna “het secretariaat” genoemd) kan op uitnodiging van de Commissie als waarnemer aan de vergaderingen van de ad-hocstuurgroep deelnemen voor aangelegenheden van wederzijds belang. In dat geval benoemt het secretariaat zijn vertegenwoordiger(s). 2.   Vertegenwoordigers van de verdragsluitende partijen van de Energiegemeenschap kunnen op uitnodiging van de Commissie aan de vergaderingen van de ad-hocstuurgroep deelnemen voor aangelegenheden van wederzijds belang. 3.   Waarnemers en hun vertegenwoordigers, alsmede vertegenwoordigers van de verdragsluitende partijen van de Energiegemeenschap, kunnen toestemming van de voorzitter krijgen om aan de besprekingen van de ad-hocstuurgroep en eventuele subgroepen deel te nemen en deskundigheid te bieden. Zij nemen echter niet deel aan het formuleren van beoordelingen door de ad-hocstuurgroep. Artikel 9 Reglement van orde De ad-hocstuurgroep stelt tijdens haar eerste vergadering met gekwalificeerde meerderheid van stemmen haar reglement van orde vast. Artikel 10 Bescherming van commercieel gevoelige informatie 1.   De leden van de ad-hocstuurgroep behandelen gevoelige informatie, waaronder commercieel gevoelige informatie, met de nodige vertrouwelijkheid; dergelijke informatie wordt niet met ondernemingen gedeeld en wordt uitsluitend gebruikt om de in dit besluit omschreven taken van de ad-hocstuurgroep uit te voeren. 2.   Persoonsgegevens die in het kader van de vraagbundeling en gezamenlijke aankopen kunnen worden verwerkt, worden verwerkt overeenkomstig Verordening (EU) 2016/679 van het Europees Parlement en de Raad ( 4 ) en Verordening (EU) 2018/1725. Artikel 11 Beroepsgeheim en behandeling van gerubriceerde informatie De leden van de ad-hocstuurgroep, alsmede uitgenodigde deskundigen en waarnemers, zijn gebonden aan het beroepsgeheim, dat op grond van de Verdragen en de uitvoeringsregels ervan voor alle leden van de instellingen en hun personeelsleden geldt, alsook aan de beveiligingsvoorschriften van de Commissie betreffende de bescherming van gerubriceerde informatie van de Unie, die zijn neergelegd in de Besluiten (EU, Euratom) 2015/443 ( 5 ) en 2015/444 ( 6 ) van de Commissie. Indien zij die verplichtingen niet nakomen, kan de Commissie passende maatregelen nemen. Artikel 12 Transparantie 1.   De ad-hocstuurgroep en eventuele subgroepen worden geregistreerd in het register van deskundigengroepen van de Commissie en andere adviesorganen (hierna “het register van deskundigengroepen” genoemd). 2.   Wat de samenstelling van de ad-hocstuurgroep en de subgroepen betreft, worden de volgende gegevens in het register van deskundigengroepen bekendgemaakt: (1) de namen van de autoriteiten van de lidstaten die in de ad-hocstuurgroep vertegenwoordigd zijn; (2) de namen van de waarnemers. 3.   Alle relevante documenten, met inbegrip van de agenda’s, de notulen en de bijdragen van deelnemers, worden ter beschikking gesteld in het register van deskundigengroepen. Met name de agenda en andere relevante achtergronddocumenten worden bijtijds vóór aanvang van de vergadering bekendgemaakt, gevolgd door de tijdige bekendmaking van de notulen. Op deze bekendmakingsplicht kan uitsluitend een uitzondering ( 7 ) worden gemaakt wanneer wordt geoordeeld dat de openbaarmaking van een document de bescherming van een openbaar of particulier belang zou ondermijnen, zoals bedoeld in artikel 4 van Verordening (EG) nr. 1049/2001 van het Europees Parlement en de Raad ( 8 ) . Artikel 13 Vergaderkosten 1.   Deelnemers aan de werkzaamheden van de ad-hocstuurgroep en de subgroepen ontvangen geen bezoldiging voor de diensten die zij aanbieden. 2.   De reiskosten van de deelnemers aan de werkzaamheden van de ad-hocstuurgroep en de subgroepen worden door de Commissie vergoed. Vergoeding vindt plaats overeenkomstig de binnen de Commissie geldende bepalingen en binnen de grenzen van de beschikbare kredieten die op grond van de jaarlijkse procedure voor de toewijzing van middelen aan de diensten van de Commissie worden toegewezen. Gedaan te Brussel, 13 januari 2023. Voor de Commissie De voorzitter Ursula VON DER LEYEN ( 1 ) PB L 335 van 29.12.2022, blz. 1 . ( 2 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 3 ) Besluit C(2016) 3301 van de Commissie tot vaststelling van horizontale regels voor de oprichting en het functioneren van haar deskundigengroepen. ( 4 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 5 ) Besluit (EU, Euratom) 2015/443 van de Commissie van 13 maart 2015 betreffende veiligheid binnen de Commissie ( PB L 72 van 17.3.2015, blz. 41 ). ( 6 ) Besluit (EU, Euratom) 2015/444 van de Commissie van 13 maart 2015 betreffende de veiligheidsvoorschriften voor de bescherming van gerubriceerde EU-informatie ( PB L 72 van 17.3.2015, blz. 53 ). ( 7 ) Deze uitzonderingen strekken tot bescherming van de openbare veiligheid, militaire aangelegenheden, internationale betrekkingen, het financieel, monetair of economisch beleid, de persoonlijke levenssfeer en de integriteit van het individu, commerciële belangen, gerechtelijke procedures en juridisch advies, inspecties/onderzoeken/audits en het besluitvormingsproces van de instelling. ( 8 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 .",
  "source": "EUR LEX"
}