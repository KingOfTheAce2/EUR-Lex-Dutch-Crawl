{
  "url": "http://www.w3.org/1999/xhtml\">",
  "content": "L_2019313NL.01000101.xml 4.12.2019 NL Publicatieblad van de Europese Unie L 313/1 BESLUIT (EU) 2019/2025 VAN DE RAAD van 18 november 2019 betreffende de ondertekening, namens de Europese Unie, en de voorlopige toepassing van het Protocol tot wijziging van het Internationaal Verdrag voor de instandhouding van Atlantische tonijnen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 13 mei 2013 heeft de Raad de Europese Commissie gemachtigd om onderhandelingen te openen over een wijziging van het Internationaal Verdrag voor de instandhouding van Atlantische tonijnen ( 1 ) (het Iccat). Die onderhandelingen zijn in november 2018 met succes afgerond. (2) Het daaruit voortvloeiende protocol tot wijziging van het Internationaal Verdrag voor de instandhouding van Atlantische tonijnen (“het protocol”) zal naar verwachting de doeltreffendheid van de Iccat verbeteren en de instandhouding en het beheer van de onder haar bevoegdheid vallende soorten versterken. (3) In Verordening (EU) nr. 1380/2013 van het Europees Parlement en de Raad ( 2 ) is bepaald dat de Unie er borg voor moet staan dat de activiteiten in het kader van de visserij en de aquacultuur uit ecologisch oogpunt op lange termijn duurzaam zijn en worden beheerd op een manier die strookt met de doelstelling voordelen te realiseren op economisch en sociaal gebied en op het gebied van werkgelegenheid, alsmede bij te dragen tot de beschikbaarheid van voedselvoorraden. Die verordening bepaalt eveneens dat de Unie de voorzorgsbenadering moet toepassen bij het visserijbeheer en ernaar moet streven dat de levende biologische rijkdommen van de zee zo worden geëxploiteerd dat de populaties van de gevangen soorten boven een niveau worden gebracht en gehouden dat de maximale duurzame opbrengst kan opleveren. Voorts is in die verordening bepaald dat de Unie maatregelen inzake beheer en instandhouding moet nemen op basis van het beste beschikbare wetenschappelijke advies, steun moet verlenen aan de ontwikkeling van wetenschappelijke kennis en wetenschappelijk advies, teruggooi geleidelijk moet uitbannen en vangstmethoden moet bevorderen die bijdragen tot selectievere visserij, tot het zo veel mogelijk voorkomen en beperken van ongewenste vangsten en tot visserij met een lage impact op het mariene ecosysteem en de visbestanden. Daarnaast is in Verordening (EU) nr. 1380/2013 specifiek bepaald dat de Unie die doelstellingen en beginselen moet toepassen in het kader van haar externe visserijbetrekkingen. Het protocol is in overeenstemming met deze doelstellingen. (4) Zoals is verklaard in de gezamenlijke mededeling van de Europese Commissie en de hoge vertegenwoordiger van de Unie voor buitenlandse zaken en veiligheidsbeleid getiteld “Internationale oceaangovernance: een agenda voor de toekomst van onze oceanen”, en de conclusies van de Raad over die gezamenlijke mededeling, is het stimuleren van maatregelen die de doeltreffendheid van regionale organisaties voor visserijbeheer (ROVB’s) ondersteunen en versterken en die, waar nodig, hun governance verbeteren, cruciaal bij de werkzaamheden van de Unie in deze fora. Het protocol is volledig in overeenstemming met die doelstellingen. (5) Het protocol moet namens de Unie worden ondertekend. (6) Indien het protocol in werking treedt voor andere verdragsluitende partijen voordat de Unie haar interne ratificatieprocedures heeft voltooid, moet het voorlopig worden toegepast met ingang van de inwerkingtreding ervan, in afwachting van de voltooiing van de voor de Unie voor de inwerkingtreding ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van het protocol tot wijziging van het Internationaal Verdrag voor de instandhouding van Atlantische tonijnen (“het protocol”), onder voorbehoud van de sluiting van dat protocol. De tekst van het protocol is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) het protocol namens de Unie en haar lidstaten te ondertekenen. Artikel 3 In afwachting van de voltooiing van de voor de Unie voor de inwerkingtreding ervan vereiste procedures, wordt het protocol, overeenkomstig artikel 13 van het protocol, en onder de voorwaarden zoals bedoeld in het protocol, voorlopig toegepast met ingang van de inwerkingtreding ervan. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 18 november 2019. Voor de Raad De voorzitter J. LEPPÄ ( 1 ) PB L 162 van 18.6.1986, blz. 34 . ( 2 ) Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ).",
  "source": "EUR LEX"
}