{
  "url": "http://www.w3.org/1999/xhtml\"><!--",
  "content": "L_2015121NL.01000101.xml 14.5.2015 NL Publicatieblad van de Europese Unie L 121/1 VERORDENING (EU) 2015/768 VAN DE RAAD van 11 mei 2015 waarbij de toepassing van Verordening (EU) nr. 331/2014 tot vaststelling van een actieprogramma inzake uitwisselingen, bijstand en opleiding voor de bescherming van de euro tegen valsemunterij (het programma „Pericles 2020”) wordt uitgebreid tot niet-deelnemende lidstaten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 352, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien de goedkeuring van het Europees Parlement, Handelend volgens een bijzondere wetgevingsprocedure, Overwegende hetgeen volgt: (1) Verordening (EU) nr. 331/2014 van het Europees Parlement en de Raad ( 1 ) , waar bij het programma „Pericles 2020” wordt vastgesteld, ter vervanging van het programma Pericles dat was vastgesteld bij Besluit van de Raad 2001/923/EG ( 2 ) , bepaalt dat zij toepasselijk is in de lidstaten overeenkomstig de Verdragen. Artikel 139 van het Verdrag betreffende de werking van de Europese Unie bepaalt dat de in artikel 133 van dat verdrag bedoelde maatregelen met betrekking tot het gebruik van de euro niet van toepassing zijn op de lidstaten die onder een derogatie vallen. (2) De uitwisseling van informatie en personeel alsook de in het kader van het programma Pericles 2020 uitgevoerde maatregelen op het gebied van bijstand en opleiding dienen evenwel in de gehele Unie een uniform karakter te hebben; daarom dienen in de lidstaten die onder een derogatie vallen de nodige maatregelen te worden genomen om voor de euro hetzelfde beschermingsniveau te garanderen. (3) De toepassing van Verordening (EU) nr. 331/2014 moet bijgevolg worden uitgebreid tot andere dan de deelnemende lidstaten zoals genoemd in Verordening (EG) nr. 974/98 ( 3 ) van de Raad („niet-deelnemende lidstaten”). (4) Er dient te worden gezorgd voor een soepele en ononderbroken overgang van het programma Pericles naar het programma Pericles 2020 en de looptijd van de onderhavige verordening dient in overeenstemming te worden gebracht met Verordening (EU) nr. 1311/2013 ( 4 ) . Derhalve dient de onderhavige verordening op 1 januari 2014 van toepassing te worden, HEEFT DE VOLGENDE VERORDENING VASTGESTELD: Artikel 1 1.   De toepassing van Verordening (EU) nr. 331/2014 wordt uitgebreid tot andere dan de deelnemende lidstaten, genoemd in artikel 1, onder a), van Verordening (EG) nr. 974/98 van de Raad. 2.   De bevoegde nationale autoriteiten van de in lid 1 van dit artikel bedoelde lidstaten worden aangemerkt als instanties die voor financiering in de zin van artikel 5 van Verordening (EU) nr. 331/2014 in aanmerking komen. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2014. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 mei 2015. Voor de Raad De voorzitter J. DŪKLAVS ( 1 ) Verordening (EU) nr. 331/2014 van het Europees Parlement en de Raad van 11 maart 2014 tot vaststelling van een actieprogramma inzake uitwisselingen, bijstand en opleiding voor de bescherming van de euro tegen valsemunterij (programma „Pericles 2020”) en tot intrekking van de Besluiten 2001/923/EG, 2001/924/EG, 2006/75/EG, 2006/76/EG, 2006/849/EG en 2006/850/EG ( PB L 103 van 5.4.2014, blz. 1 .). ( 2 ) Besluit 2001/923/EG van de Raad van 17 december 2001 tot vaststelling van een actieprogramma inzake uitwisselingen, bĳstand en opleiding voor de bescherming van de euro tegen valsemunterĳ (programma „Pericles”) ( PB L 339 van 21.12.2001, blz. 50 ). ( 3 ) Verordening (EG) nr. 974/98 van de Raad van 3 mei 1998 over de invoering van de euro ( PB L 139 van 11.5.1998, blz. 1 ). ( 4 ) Verordening (EU, Euratom) nr. 1311/2013 van de Raad van 2 december 2013 tot bepaling van het meerjarig financieel kader voor de jaren 2014-2020 ( PB L 347 van 20.12.2013, blz. 884 ).",
  "source": "EUR LEX"
}