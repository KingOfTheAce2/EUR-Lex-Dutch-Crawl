{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0801:NL:HTML\">",
  "content": "EUR-Lex - 31999D0801 - NL Avis juridique important | 31999D0801 1999/801/EG: Besluit van de Raad van 22 oktober 1999 betreffende de aanvaarding van wijzigingen in het herziene Protocol inzake de bescherming van de Middellandse Zee tegen verontreiniging vanaf het land (Verdrag van Barcelona) Publicatieblad Nr. L 322 van 14/12/1999 blz. 0018 - 0031 BESLUIT VAN DE RAAD van 22 oktober 1999 betreffende de aanvaarding van wijzigingen in het herziene Protocol inzake de bescherming van de Middellandse Zee tegen verontreiniging vanaf het land (Verdrag van Barcelona) (1999/801/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 175, lid 1, en artikel 300, lid 2, eerste zin, en lid 3, eerste alinea, Gezien het voorstel van de Commissie, Gezien het advies van het Europees Parlement(1), Overwegende hetgeen volgt: (1) De Gemeenschap is partij bij het Verdrag inzake de bescherming van de Middellandse Zee tegen verontreiniging(2), hierna \"Verdrag van Barcelona\" te noemen, en heeft ook vier van de in het kader van het Verdrag goedgekeurde protocollen gesloten, namelijk het Protocol inzake de voorkoming van verontreiniging van de Middellandse Zee door storten vanuit schepen en luchtvaartuigen(3), het Protocol betreffende de samenwerking in noodsituaties bij de bestrijding van de verontreiniging van de Middellandse Zee door koolwaterstoffen en andere schadelijke stoffen(4), het Protocol inzake de bescherming van de Middellandse Zee tegen verontreiniging vanaf het land(5) en het Protocol inzake speciaal beschermde gebieden van de Middellandse Zee(6). (2) De Commissie heeft namens de Gemeenschap deelgenomen aan de onderhandelingen betreffende de herziening van het Protocol inzake de bescherming van de Middellandse Zee tegen verontreiniging vanaf het land, hierna \"protocol\" te noemen. (3) Krachtens artikel 174 van het Verdrag draagt het milieubeleid van de Gemeenschap onder andere bij tot het nastreven van het behoud, de bescherming en de verbetering van de kwaliteit van het milieu en tot de bevordering op internationaal niveau van maatregelen om het hoofd te bieden aan regionale of wereldproblemen inzake het milieu. (4) het toepassingsgebied van de wijzigingen van het protocol valt, althans gedeeltelijk, onder de bevoegdheid van de Gemeenschap; zij heeft immers verscheidene richtlijnen op dit gebied vastgesteld(7) en in die context waakt zij erover dat de sluiting van deze internationale akkoorden niet in strijd is met het geldende Gemeenschapsrecht noch de draagwijdte daarvan wijzigt. (5) De toetreding van de Gemeenschap tot het herziene protocol draagt bij tot het bereiken van de in artikel 174 van het Verdrag bepaalde doelstellingen. (6) Het herziene protocol is goedgekeurd en voor ondertekening opengesteld tijdens de Conferentie van gevolmachtigden in Syracuse op 7 en 8 maart 1996. (7) De Raad heeft op 22 juli 1996 een besluit genomen over de ondertekening van het protocol, op welke datum het herziene protocol evenwel niet meer openstond voor ondertekening, BESLUIT: Artikel 1 De wijzigingen van het Protocol inzake de bescherming van de Middellandse Zee tegen verontreiniging vanaf het land worden namens de Gemeenschap goedgekeurd. De tekst van deze wijzigingen is bij dit besluit gevoegd. Artikel 2 De voorzitter van de Raad wordt gemachtigd om namens de Gemeenschap kennis te geven van de aanvaarding van de wijzigingen van het Protocol inzake de bescherming van de Middellandse Zee tegen verontreiniging vanaf het land, overeenkomstig artikel 16 van het Verdrag inzake de bescherming van de Middellandse Zee tegen verontreiniging(8). Artikel 3 Dit besluit wordt bekendgemaakt in het Publicatieblad van de Europese Gemeenschappen. Het wordt van kracht op de datum waarop het wordt aangenomen. Gedaan te Luxemburg, 22 oktober 1999. Voor de Raad De voorzitter S. MÖNKÄRE (1) PB C 219 van 30.7.1999, blz. 186. (2) Beschikking 77/585/EEG, PB L 240 van 19.9.1977, blz. 1. (3) Beschikking 77/585/EEG, PB L 240 van 19.9.1977, blz. 1. (4) Beschikking 81/420/EEG, PB L 162 van 19.6.1981, blz. 4. (5) Beschikking 83/101/EEG, PB L 67 van 12.3.1983, blz. 1. (6) Beschikking 84/132/EEG, PB L 68 van 10.3.1984, blz. 36. (7) Richtlijn 76/464/EEG van de Raad van 4 mei 1976 betreffende de verontreiniging veroorzaakt door bepaalde gevaarlijke stoffen die in het aquatisch milieu van de Gemeenschap worden geloosd (PB L 129 van 18.5.1976, blz. 23). Richtlijn gewijzigd bij Richtlijn 91/692/EEG (PB L 377 van 31.12.1991, blz. 48). Richtlijn 96/61/EG van de Raad van 24 september 1996 inzake geïntegreerde preventie en bestrijding van verontreiniging (PB L 257 van 10.10.1996, blz. 26). (8) De datum van inwerkingtreding van deze wijzigingen wordt door het secretariaat-generaal van de Raad bekendgemaakt in het Publicatieblad van de Europese Gemeenschappen.",
  "source": "EUR LEX"
}