{
  "url": "http://www.w3.org/1999/xhtml\"><!--",
  "content": "L_2016111NL.01000101.xml 27.4.2016 NL Publicatieblad van de Europese Unie L 111/1 GEDELEGEERDE VERORDENING (EU) 2016/651 VAN DE COMMISSIE van 5 april 2016 houdende rectificatie van Gedelegeerde Verordening (EU) 2015/2446 tot aanvulling van Verordening (EU) nr. 952/2013 van het Europees Parlement en de Raad met nadere regels betreffende een aantal bepalingen van het douanewetboek van de Unie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 160, Overwegende hetgeen volgt: (1) Na de bekendmaking van Gedelegeerde Verordening (EU) 2015/2446 van de Commissie ( 2 ) zijn twee fouten ontdekt. (2) De eerste fout betreft het in artikel 139 van Gedelegeerde Verordening (EU) 2015/2446 neergelegde vermoeden dat een douaneaangifte is gedaan voor bepaalde soorten goederen zoals bedoeld in artikel 136, lid 1, van die gedelegeerde verordening. Het was de bedoeling dat dit vermoeden betrekking zou hebben op dezelfde soorten goederen als in de thans geldende Verordening (EEG) nr. 2454/93 van de Commissie ( 3 ) , namelijk laadborden, containers en vervoermiddelen, en reserveonderdelen, toebehoren en uitrusting van die laadborden, containers en vervoermiddelen, persoonlijke bezittingen en goederen voor sportdoeleinden, welzijnsgoederen voor zeelieden gebruikt aan boord van een schip in de internationale zeevaart, medisch, chirurgisch en laboratoriummateriaal, materiaal voor hulpverlening bij rampen dat wordt gebruikt bij maatregelen ter bestrijding van de gevolgen van rampen of dergelijke situaties in het douanegebied van de Unie, en draagbare muziekinstrumenten die tijdelijk worden ingevoerd door reizigers en die bestemd zijn om te worden gebruikt als beroepsuitrusting. Bij de definitieve redactie van Gedelegeerde Verordening (EU) 2015/2446 is de volgorde van de in artikel 136 vermelde goederen gewijzigd, maar zijn de verwijzingen naar die goederen in artikel 139 van die gedelegeerde verordening per vergissing niet aangepast. De verwijzingen moeten dus worden gerectificeerd. (3) De tweede fout betreft artikel 141, lid 1, van Gedelegeerde Verordening (EU) 2015/2446. Volgens het thans geldende artikel 233, lid 1, onder b), van Verordening (EEG) nr. 2454/93 kan in een beperkt aantal en zeer specifieke gevallen de overschrijding van de grens worden aangemerkt als een aangifte voor tijdelijke invoer, uitvoer of wederuitvoer. Deze bepaling is per vergissing niet opgenomen in Gedelegeerde Verordening (EU) 2015/2446 en daardoor is het niet mogelijk om louter door de overschrijding van de grens van het douanegebied van de Unie bepaalde goederen aan te geven. Bij de vaststelling van Gedelegeerde Verordening (EU) 2015/2446 was het niet de bedoeling om de bepaling betreffende de soorten handelingen die worden geacht een douaneaangifte te vormen, te wijzigen. Artikel 141, lid 1, moet daarom worden gerectificeerd. (4) Gedelegeerde Verordening (EU) 2015/2446 moet derhalve dienovereenkomstig worden gerectificeerd. (5) De bepalingen van deze verordening moeten toepassing vinden vanaf 1 mei 2016 zodat het wetboek onverkort kan worden toegepast, HEEFT DE VOLGENDE VERORDENING VASTGESTELD: Artikel 1 Rectificaties van Gedelegeerde Verordening (EU) 2015/2446 Gedelegeerde Verordening (EU) 2015/2446 wordt als volgt gerectificeerd: 1) Artikel 139 wordt vervangen door: „Artikel 139 1.   De in artikel 136, lid 1, onder a) tot en met d), h) en i), bedoelde goederen worden geacht te zijn aangegeven voor tijdelijke invoer overeenkomstig artikel 141 wanneer er geen aangifte op andere wijze is gedaan. 2.   De in artikel 136, lid 1, onder a) tot en met d), h) en i), bedoelde goederen worden geacht te zijn aangegeven voor wederuitvoer overeenkomstig artikel 141, waarbij de regeling tijdelijke invoer wordt aangezuiverd, wanneer er geen aangifte op andere wijze is gedaan.”. 2) Aan artikel 141, lid 1, wordt het volgende punt d) toegevoegd: „d) de enkele overschrijding van de grens van het douanegebied van de Unie door de goederen in een van de volgende situaties: i) wanneer er een vrijstelling geldt van de verplichting om goederen naar de plaats van bestemming te vervoeren overeenkomstig de in artikel 135, lid 5, van het wetboek bedoelde bijzondere voorschriften; ii) wanneer goederen worden geacht te zijn aangegeven voor wederuitvoer overeenkomstig artikel 139, lid 2, van deze verordening; iii) wanneer goederen worden geacht te zijn aangegeven voor uitvoer overeenkomstig artikel 140, lid 1, van deze verordening.”. Artikel 2 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 mei 2016. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 april 2016. Voor de Commissie De voorzitter Jean-Claude JUNCKER ( 1 ) PB L 269 van 10.10.2013, blz. 1 . ( 2 ) Gedelegeerde Verordening (EU) 2015/2446 van de Commissie van 28 juli 2015 tot aanvulling van Verordening (EU) nr. 952/2013 van het Europees Parlement en de Raad met nadere regels betreffende een aantal bepalingen van het douanewetboek van de Unie ( PB L 343 van 29.12.2015, blz. 1 ). ( 3 ) Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( PB L 253 van 11.10.1993, blz. 1 ).",
  "source": "EUR LEX"
}