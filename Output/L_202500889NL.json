{
  "url": "http://www.w3.org/1999/xhtml\"><!--",
  "content": "L_202500889NL.000101.fmx.xml Publicatieblad van de Europese Unie NL L-serie 2025/889 13.5.2025 BESLUIT (GBVB) 2025/889 VAN DE RAAD van 12 mei 2025 ter ondersteuning van het Europees netwerk van onafhankelijke denktanks inzake non-proliferatie en ontwapening DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 31, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 december 2003 heeft de Europese Raad de EU-strategie tegen de verspreiding van massavernietigingswapens aangenomen. (2) Op 19 november 2018 heeft de Raad de EU-strategie tegen illegale vuurwapens, handvuurwapens en lichte wapens en munitie daarvoor goedgekeurd, met als titel “Wapens beveiligen, burgers beschermen”. (3) Op 8 december 2008 is de Raad overgegaan tot de vaststelling van conclusies en een document getiteld “Nieuwe actielijnen voor de Europese Unie in de strijd tegen de proliferatie van massavernietigingswapens en de overbrengingsmiddelen daarvoor” waarin staat dat een optreden van de Unie ter bestrijding van proliferatie baat kan hebben bij de ondersteuning van een niet-gouvernementeel netwerk inzake non-proliferatie, waarin instellingen voor buitenlands beleid en onderzoekscentra die gespecialiseerd zijn in de strategische domeinen van de Unie, worden samengebracht, en dat verankerd is in reeds bestaande nuttige netwerken. Dit netwerk kan volgens de conclusies worden uitgebreid tot instellingen in derde landen. (4) Op 26 juli 2010 heeft de Raad Besluit 2010/430/GBVB vastgesteld ( 1 ) , waarbij het Europees netwerk van onafhankelijke denktanks voor non-proliferatie in het leven is geroepen en waarin is bepaald dat de technische uitvoering van het besluit in handen ligt van het EU-Consortium non-proliferatie (het “consortium”). Daarna volgden de Besluiten 2014/129/GBVB ( 2 ) , (GBVB) 2017/632 ( 3 ) , (GBVB) 2017/1195 ( 4 ) , (GBVB) 2018/299 ( 5 ) , (GBVB) 2021/648 ( 6 ) en (GBVB) 2022/597 ( 7 ) van de Raad, waarin de activiteiten van het Europees netwerk van onafhankelijke denktanks voor non-proliferatie worden ondersteund. (5) De keuze voor het consortium als enige begunstigde van een subsidie is in dit geval gerechtvaardigd, omdat de Unie de wens koestert om — met steun van de lidstaten — de vruchtbare samenwerking van het consortium met het netwerk van onafhankelijke Europese denktanks voor non-proliferatie te continueren. Het consortium wordt beheerd door zes denktanks en bouwt voort op een bestaand netwerk van meer dan honderd denktanks, onderzoekscentra en universitaire afdelingen, waarin vrijwel alle niet-gouvernementele deskundigheid op het gebied van non-proliferatie en ontwapening in de Unie is samengebracht, met entiteiten uit alle lidstaten, HEEFT HET VOLGENDE BESLUIT VASTGESTELD: Artikel 1 1.   Met het oog op een betere uitvoering van de EU-strategie tegen de verspreiding van massavernietigingswapens en de EU-strategie tegen illegale vuurwapens, handvuurwapens en lichte wapens en munitie daarvoor, wordt de ondersteuning van de activiteiten van het Europees netwerk van onafhankelijke denktanks inzake non-proliferatie en ontwapening hierbij voortgezet, met het oog op de volgende doelstellingen: a) het aanmoedigen van politiek en veiligheidsgerelateerd onderzoek en debat binnen het maatschappelijk middenveld en, in het bijzonder, onder deskundigen, onderzoekers en academici, over maatregelen ter voorkoming en bestrijding van de proliferatie van massavernietigingswapens (MV)W en de overbrengingsmiddelen daarvoor, en de verspreiding van conventionele wapens, met inbegrip van uitvoercontrole; b) de mogelijkheid bieden aan deelnemers van de bevoegde voorbereidende instanties van de Raad om het Europees netwerk van onafhankelijke denktanks inzake non-proliferatie en ontwapening te raadplegen over de in punt a) vermelde onderwerpen; c) het ondersteunen van bezinning en besluitvorming binnen de Raad over de in punt a) vermelde onderwerpen, met name door verslagen, aanbevelingen, of beide, te verstrekken aan de hoge vertegenwoordiger van de Unie voor buitenlandse zaken en veiligheidsbeleid en de lidstaten (de “hoge vertegenwoordiger”); d) derde landen meer bewust helpen maken van de uitdagingen op het gebied van proliferatie en ontwapening, en wijzen op de noodzaak om die uitdagingen in samenwerking met de Unie aan te pakken, onder meer in multilaterale fora; e) bijdragen tot de ontwikkeling van expertise en institutionele capaciteit op het gebied van de in punt a) vermelde onderwerpen bij denktanks en overheden in de Unie en in derde landen, onder meer door het onderwijs erover te verbeteren, door bewustmaking van jongere generaties, en door de volgende generatie onderzoekers en praktijkmensen, en met name vrouwen, te ondersteunen. 2.   Het door de Unie te steunen project omvat de volgende activiteiten: a) organisatie van een jaarlijkse conferentie per kalanderjaar; b) organisatie van een jaarlijkse consultatieve vergadering per kalanderjaar; c) organisatie van ad-hocseminars, nevenevenementen en briefings door deskundigen; d) publicatie van beleidsdocumenten; e) bevordering en intensivering van het onderwijs door middel van e-learninginfrastructuur en -cursussen, een leermiddelenhub en een opleiding bewustmaking over proliferatie; f) non-proliferatie- en ontwapeningskwesties onder de aandacht brengen bij jonge vrouwen en bij de volgende generatie, door middel van een stageprogramma en het Young Women and Next Generation Initiative; g) de jaarlijkse bezoeken van het fellowshipprogramma van de Verenigde Naties over ontwapening aan de Unie-instellingen in Brussel; h) voorlichting en communicatie, met inbegrip van het bijhouden van de website en het netwerkplatform van het EU-Consortium non-proliferatie (het “consortium”), en de productie van een podcast. De bijlage bevat een gedetailleerde beschrijving van de projecten. Artikel 2 1.   De hoge vertegenwoordiger is verantwoordelijk voor de uitvoering van dit besluit. 2.   De technische uitvoering van de in artikel 1, lid 2, bedoelde activiteiten wordt verricht door het consortium, dat bestaat uit de Fondation pour la recherche stratégique (FRS), het Peace Research Institute Frankfurt (PRIF), het Internationaal Instituut voor strategische studies (IISS-Europe), het Stockholm International Peace Research Institute (SIPRI), het Istituto Affari Internazionali (IAI) in Rome en het Vienna Center for Disarmament and Non-Proliferation (VCDNP). 3.   Het consortium zorgt voor de technische uitvoering van de in artikel 1, lid 2, bedoelde activiteiten onder verantwoordelijkheid van de hoge vertegenwoordiger. Daartoe treft de hoge vertegenwoordiger de nodige regelingen met het consortium. 4.   De lidstaten en de Europese Dienst voor extern optreden doen voorstellen voor prioriteiten en onderwerpen van bijzonder belang die in het kader van de onderzoeksprogramma’s van het consortium zullen worden behandeld, via werkdocumenten en seminars, overeenkomstig het Uniebeleid. Artikel 3 1.   Het financieel referentiebedrag voor de uitvoering van het project waarin de in artikel 1, lid 2, bedoelde activiteiten vorm krijgen, bedraagt 4 500 000 EUR. 2.   Voor het beheer van de uitgaven die worden gefinancierd uit het in lid 1 genoemde referentiebedrag, gelden de procedures en voorschriften die van toepassing zijn op de begroting van de Unie. 3.   De Commissie houdt toezicht op het correcte beheer van de in lid 1 bedoelde uitgaven. Hiertoe sluit zij een subsidieovereenkomst met het consortium. In deze overeenkomst wordt bepaald dat het consortium er zorg voor moet dragen dat de bijdrage van de Unie zichtbaar is in een mate die overeenstemt met de omvang ervan. 4.   De Commissie stelt alles in het werk om de in lid 3 bedoelde overeenkomst zo spoedig mogelijk na de inwerkingtreding van dit besluit te sluiten. Zij stelt de Raad in kennis van eventuele moeilijkheden en van de datum van sluiting van de overeenkomst. Artikel 4 1.   De hoge vertegenwoordiger brengt op basis van de regelmatige rapporten van het consortium verslag uit aan de Raad over de toepassing van dit besluit. Die verslagen vormen de basis voor de evaluatie door de Raad. 2.   De Commissie brengt verslag uit over de uitvoering van het in artikel 1, lid 2, bedoelde project. Artikel 5 1.   Dit besluit treedt in werking op de datum van de vaststelling ervan. 2.   Dit besluit verstrijkt 36 maanden na de sluiting van de in artikel 3, lid 3, bedoelde overeenkomst. Dit besluit verstrijkt echter zes maanden na de datum van de vaststelling ervan, indien de overeenkomst op dat moment nog niet is gesloten. Gedaan te Brussel, 12 mei 2025. Voor de Raad De voorzitter B. NOWACKA ( 1 ) Besluit 2010/430/GBVB van de Raad van 26 juli 2010 tot instelling van een Europees netwerk van onafhankelijke denktanks inzake non-proliferatie ter ondersteuning van de uitvoering van een EU-strategie ter bestrijding van de verspreiding van massavernietigingswapens ( PB L 202 van 4.8.2010, blz. 5 , ELI: http://data.europa.eu/eli/dec/2010/430/oj ). ( 2 ) Besluit 2014/129/GBVB van de Raad van 10 maart 2014 met het oog op de bevordering van het Europees netwerk van onafhankelijke denktanks inzake non-proliferatie, ter ondersteuning van de uitvoering van een EU-strategie ter bestrijding van de verspreiding van massavernietigingswapens ( PB L 71 van 12.3.2014, blz. 3 , ELI: http://data.europa.eu/eli/dec/2014/129(1)/oj ). ( 3 ) Besluit (GBVB) 2017/632 van de Raad van 3 april 2017 tot wijziging van Besluit 2014/129/GBVB met het oog op de bevordering van het Europees netwerk van onafhankelijke denktanks inzake non-proliferatie ter ondersteuning van de uitvoering van een EU-strategie ter bestrijding van de verspreiding van massavernietigingswapens ( PB L 90 van 4.4.2017, blz. 10 , ELI: http://data.europa.eu/eli/dec/2017/632/oj ). ( 4 ) Besluit (GBVB) 2017/1195 van de Raad van 4 juli 2017 tot wijziging van Besluit 2014/129/GBVB met het oog op de bevordering van het Europees netwerk van onafhankelijke denktanks inzake non-proliferatie ter ondersteuning van de uitvoering van een EU-strategie ter bestrijding van de verspreiding van massavernietigingswapens ( PB L 172 van 5.7.2017, blz. 14 , ELI: http://data.europa.eu/eli/dec/2017/1195/oj ). ( 5 ) Besluit (GBVB) 2018/299 van de Raad van 26 februari 2018 ter bevordering van het Europees netwerk van onafhankelijke denktanks inzake non-proliferatie en ontwapening, ter ondersteuning van de uitvoering van een EU-strategie ter bestrijding van de verspreiding van massavernietigingswapens ( PB L 56 van 28.2.2018, blz. 46 , ELI: http://data.europa.eu/eli/dec/2018/299/oj ). ( 6 ) Besluit (GBVB) 2021/648 van de Raad van 16 april 2021 tot wijziging van Besluit (GBVB) 2018/299 ter bevordering van het Europees netwerk van onafhankelijke denktanks inzake non-proliferatie en ontwapening, ter ondersteuning van de uitvoering van een EU-strategie ter bestrijding van de verspreiding van massavernietigingswapens ( PB L 133 van 20.4.2021, blz. 57 , ELI: http://data.europa.eu/eli/dec/2021/648/oj ). ( 7 ) Besluit (GBVB) 2022/597 van de Raad van 11 april 2022 ter bevordering van het Europees netwerk van onafhankelijke denktanks inzake non-proliferatie en ontwapening ( PB L 114 van 12.4.2022, blz. 75 , ELI: http://data.europa.eu/eli/dec/2022/597/oj ). BIJLAGE PROJECTDOCUMENT EU-CONSORTIUM NON-PROLIFERATIE EN ONTWAPENING (FASE V) Het EU-Consortium non-proliferatie en ontwapening (“het consortium”) is door de Raad van de Europese Unie opgericht met als doel een Europees netwerk van onafhankelijke denktanks in het leven te roepen ter bevordering van de politieke en veiligheidsgerelateerde dialoog en de langetermijndiscussie over maatregelen voor de bestrijding van de proliferatie van massavernietigingswapens (MVW) en de overbrengingsmiddelen daarvoor. Deze dialoog en discussie hebben ook betrekking op kwesties in verband met conventionele wapens, met inbegrip van handvuurwapens en lichte wapens (SALW). Het project werd in 2010 gestart met Besluit 2010/430/GBVB van de Raad en werd vervolgens in 2014 (met Besluit 2014/129/GBVB van de Raad), in 2018 (met Besluit (GBVB) 2018/299 van de Raad) en in 2022 (met Besluit (GBVB) 2022/597 van de Raad) verlengd met drie extra fasen. De uitvoering van fase IV zal in mei 2025 worden afgerond. Het consortium bestaat momenteel uit de Fondation pour la Recherche Stratégique (FRS), het Istituto Affari Internazionali (IAI), het International Institute for Strategic Studies Europe (IISS-Europe), het Peace Research Institute Frankfurt (PRIF), het Stockholm International Peace Research Institute (SIPRI) en het Vienna Center for Disarmament and Non-Proliferation (VCDNP). In de loop der jaren is het netwerk gegroeid tot 116 leden uit denktanks, onderzoekscentra en universiteitsfaculteiten uit alle EU-lidstaten en, momenteel, zeven andere landen (Georgië, Noorwegen, Oekraïne, Servië, Turkije, Verenigd Koninkrijk, Zwitserland). De rol van het consortium is om het netwerk te coördineren en te promoten en de deskundigheid ervan ter beschikking te stellen van de EU, om zo input te leveren voor de besprekingen van haar organen die gaan over het beleid inzake non-proliferatie, wapenuitvoercontrole en ontwapening, en te komen met ideeën, analyses en aanbevelingen. Het consortium heeft dit gedaan door een breed scala aan activiteiten te organiseren, waaronder internationale conferenties en bijeenkomsten, educatieve activiteiten, publicaties en voorlichting. Tijdens fase IV van het project is het consortium zich met meer zaken gaan bezighouden omdat er behoefte was aan meer capaciteitsopbouw, bewustmaking en mogelijkheden onder de nieuwe generatie van praktijkmensen en wetenschappers op het gebied van non-proliferatie, wapen(uitvoer)controle en ontwapening. Er is in het bijzonder aandacht besteed aan de noodzaak om meer vrouwen erbij te betrekken. Een andere prioriteit was het opbouwen van bewustzijn en capaciteit op het gebied van natuurwetenschappen met betrekking tot veiligheidskwesties, en het koppelen van deze deskundigheid aan de gemeenschap op het gebied van non-proliferatie, wapen(uitvoer)controle en ontwapening. Dit is bijzonder belangrijk geworden gezien de snelle ontwikkelingen op het gebied van opkomende technologieën. De voortdurende ontwikkelingen en uitdagingen op het gebied van non-proliferatie, wapen(uitvoer)controle en ontwapening maken de werkzaamheden van het consortium en het netwerk, zoals het organiseren van bijeenkomsten, het uitvoeren van onderzoek en het geven van voorlichting, bijzonder relevant voor de EU en haar lidstaten. Voor de in dit document voorgestelde fase V van het consortium wordt voortgebouwd op het werk dat in de vorige fasen van het project is verricht en wordt gekeken hoe de activiteiten het consortium en het netwerk in staat kunnen blijven stellen input te verstrekken voor de werkzaamheden van de EU op dit belangrijke gebied en hoe ze de mondiale impact van het consortium kunnen vergroten door nauwere samenwerking met overheden, onderzoekscentra, onderwijsinstellingen en doelgroepen (met inbegrip van de jongere generatie) in andere regio’s. De activiteiten zullen dienen als input voor beleidsdebatten in Europa en wereldwijd; de netwerkopbouw en samenwerking op het gebied van onderzoek versterken; educatie over non-proliferatie en ontwapening bevorderen en capaciteit en expertise ontwikkelen in de EU en daarbuiten. 1. Algemeen beheer In het kader van het algemeen beheer zal het SIPRI doorgaan met het toezicht op en de coördinatie van de activiteiten van het consortium en het Europees netwerk van onafhankelijke denktanks inzake non-proliferatie en ontwapening (“het netwerk”), onder meer door vergaderingen van het Stuurcomité, met daarin vertegenwoordigers van de Europese Dienst voor extern optreden (EDEO), de Europese Commissie en het consortium, te organiseren en te voldoen aan de rapportageverplichtingen. Dit omvat het beheer en de actualisering van het bestaande netwerk van onafhankelijke denktanks, alsook het verder diversifiëren van het netwerk wat betreft academische disciplines en geografische spreiding, het waarborgen van het perspectief van vrouwen en jongeren, en de beschikbaarheid van genderexpertise in het netwerk, met bijzondere aandacht voor een grotere betrokkenheid van entiteiten in Oost- en Zuidoost-Europa en van entiteiten uit de natuur- en technische wetenschappen. De betrokkenheid van het netwerk omvat ook de bevordering en uitwisseling van diversiteitsgevoelige en inclusiegerichte praktijken in het netwerk en op het gebied van non-proliferatie en ontwapening in het algemeen. Het algemeen beheer behelst ook dat alle leden van het consortium over de tijd moeten beschikken om algemene beheerstaken uit te voeren (bv. het bijwonen van coördinatievergaderingen, het indienen van input bij de coördinator) en de zichtbaarheidskosten, met inbegrip van de vertegenwoordiging van het consortium tijdens internationale evenementen. Vertegenwoordigers van leden van het consortium, de EDEO en de Europese Commissie zullen ook input blijven leveren over de inhoud en organisatie van de jaarlijkse conferentie en andere projecten (bv. de consultatieve vergadering, de publicatiereeks en ad-hocseminars), als onderdeel van de taak van het programmacomité van het consortium. 2. Beschrijving van de projectonderdelen De volgende horizontale doelstellingen gelden voor alle projectonderdelen: — waarborgen van gendergelijkheid en diversiteit qua geografische spreiding in alle activiteiten; — ondersteunen van de volgende generatie deskundigen op het gebied van non-proliferatie en ontwapening; — verder versterken van interdisciplinair onderzoek, samenwerking en onderwijs in natuur- en sociale wetenschappen door het aantal instellingen voor natuur- en technische wetenschappen in het netwerk uit te breiden en door de betrokkenheid van deze wetenschappen bij activiteiten van het consortium te versterken, en — het verbreden van partnerschappen, outreach en capaciteitsopbouw tot netwerken, instellingen en deskundigen over de hele wereld, bijvoorbeeld door het organiseren van en deelnemen aan ad-hocseminars in andere regio’s, door stages en bewustmakingscursussen over proliferatie open te stellen voor niet-Europese onderdanen, ook uit het Globale Zuiden, door gezamenlijke nevenevenementen te organiseren en niet-Europese sprekers bij dergelijke evenementen te betrekken, door e-learningcursussen te vertalen en door de diversiteit van de beschikbare leermiddelen op de website van het consortium te vergroten. 2.1. Organisatie van een jaarlijkse conferentie inzake non-proliferatie en ontwapening (leiding: IAI) Doel en beschrijving van het projectonderdeel Tijdens de jaarlijkse conferentie, waaraan zal worden deelgenomen door overheidsdeskundigen, onafhankelijke denktanks en andere wetenschappelijke experts uit EU-, geassocieerde en derde landen, zullen verdere maatregelen om de proliferatie van MVW en de overbrengingsmiddelen daarvoor te bestrijden worden besproken en in kaart gebracht, evenals de daarmee verbonden ontwapeningsdoelstellingen, en zal er aandacht worden besteed aan uitdagingen in verband met conventionele wapens, onder meer het tegengaan van illegale handel en de buitensporige accumulatie van SALW en munitie daarvoor, en de risico’s en mogelijkheden van opkomende technologieën. In fase V (2025-2028) zal deze activiteit de organisatie van een jaarlijkse conferentie omvatten. Het consortium streeft ernaar de conferentie fysiek te organiseren, maar met de mogelijkheid een deel ervan via livestream uit te zenden. Bovendien: — zullen er (tegelijk met de jaarlijkse conferentie) fysieke of virtuele netwerkevenementen worden gehouden; — zal de “Next Generation”-bijeenkomst tegelijk met de jaarlijkse conferentie worden gehouden en worden gekoppeld aan andere activiteiten met jonge deskundigen (zie punt 2.6 van dit document); — zullen de deelnemers en mentoren van het mentorprogramma van het consortium worden uitgenodigd voor de conferentie en (gebruikmakend van hun fysieke aanwezigheid) voor afzonderlijke vergaderingen die in de marge van de conferentie worden belegd. Resultaten van het projectonderdeel — Regelmatig houden van een grote, door Europa geleide internationale non-proliferatie- en ontwapeningsconferentie die een belangrijk forum zal blijven voor het bevorderen van een strategisch debat over maatregelen ter bestrijding van de proliferatie van MVW en de overbrengingsmiddelen daarvoor en van de daarmee verbonden ontwapeningsdoelstellingen en om aandacht te besteden aan uitdagingen in verband met conventionele wapens, onder meer het tegengaan van illegale handel en de buitensporige accumulatie van SALW en munitie daarvoor, en aan de risico’s en mogelijkheden van opkomende technologieën. — Vergroten van de zichtbaarheid van en de bekendheid met het non-proliferatiebeleid van de Unie ten aanzien van MVW en SALW en van haar optreden ten aanzien van chemische, biologische, radiologische en nucleaire (CBRN) middelen bij overheidsambtenaren, wetenschappers en het maatschappelijk middenveld van derde landen. — Bevorderen van de rollen van het netwerk en van de Unie op dit gebied. — Vergroten van deskundigheid inzake non-proliferatie, wapen(uitvoer)controle en ontwapening, met name in landen waar nog onvoldoende kennis is, waaronder derde landen, met aandacht voor het ondersteunen van de volgende generatie. — Actiegerichte aanbevelingen doen die de uitvoering van de EU-strategieën inzake non-proliferatie van MVW en SALW verbeteren en een nuttige opstap vormen voor activiteiten inzake non-proliferatie en conventionele wapens van de Unie en de internationale gemeenschap. — De instellingen van de Unie, de lidstaten, de civiele samenleving en derde landen meer besef en kennis bijbrengen van de dreiging die uitgaat van MVW en de overbrengingsmiddelen daarvoor, zodat zij beter kunnen anticiperen. 2.2. Organisatie van een jaarlijkse consultatieve vergadering inzake non-proliferatie en ontwapening (leiding: FRS) Doel en beschrijving van het projectonderdeel Tijdens de consultatieve vergaderingen, waaraan vertegenwoordigers van de EU, de lidstaten en niet-gouvernementele deskundigen deelnemen, moeten oplossingen worden gezocht en besproken voor uitdagingen voor de Unie op zowel korte als middellange termijn op het gebied van non-proliferatie en ontwapening, met name met betrekking tot MVW en de overbrengingsmiddelen daarvoor, conventionele wapens met inbegrip van SALW en nieuwe typen wapens en de overbrengingsmiddelen daarvoor. In fase V van het project zal deze activiteit de organisatie omvatten van één consultatieve vergadering per jaar, bestaande uit twee delen, voor respectievelijk Conop- en Coarm-vraagstukken, en de voorbereiding van de bijbehorende verslagen en/of aanbevelingen. De agenda’s voor deze evenementen zullen worden opgesteld in nauwe samenwerking met de EDEO en de GBVB-groepen van de Raad op het gebied van non-proliferatie en ontwapening (Conop) en export van conventionele wapens (Coarm). Indien relevant zullen ook nog andere organen worden geraadpleegd (bv. de Taskforce ruimte van de EDEO). Nadere details van dit project: — de jaarlijkse consultatieve vergadering zal maximaal twee dagen in beslag nemen, verdeeld over sessies inzake Conop en Coarm. Aan elk van de twee sessies over Conop en Coarm nemen maximaal vijftig personen deel die fysiek aanwezig zullen zijn. De deelnemers komen uit Europese denktanks, EU-lidstaten en EU-instellingen en zijn gespecialiseerd in MVW-ontwapening en -non-proliferatie, conventionele wapens, met inbegrip van SALW, en opkomende technologieën; — de consultatieve vergadering wordt fysiek gehouden, zodat de deelnemers zoveel mogelijk persoonlijk contact kunnen hebben. Resultaten van het projectonderdeel — Uitwisseling van informatie over en analyses van de huidige proliferatietrends tussen mensen uit de beleidspraktijk en niet-gouvernementele deskundigen uit de lidstaten, en gespecialiseerd personeel van de EDEO en instellingen van de Unie. — Bespreking van de beste manieren en middelen voor de uitvoering van het Uniebeleid ter bestrijding van proliferatie. — Constructieve feedback van onafhankelijke Europese denktanks aan de Unie over haar strategieën ter bestrijding van de proliferatie van MVW en SALW, en suggesties van praktijkmensen aan onderzoekers over de meest beleidsrelevante onderwerpen voor verder onderzoek. — Bepaling van de relevante vraagstukken op het gebied van non-proliferatie, wapenuitvoercontrole en ontwapening, en het zoeken naar oplossingen voor daarmee samenhangende uitdagingen. — Opstelling van beleidsgeoriënteerde rapporten, vergezeld van een reeks actiegerichte aanbevelingen aan de vertegenwoordigers van de HV. 2.3. Organisatie van ad-hocseminars, nevenevenementen en briefings van deskundigen Doel en beschrijving van het projectonderdeel De seminars moeten, op ad-hocbasis, overleg tussen het netwerk, de Unie en haar lidstaten mogelijk maken voor zowel horizonverkenning/bewustzijnsvergroting als het behandelen van dringende punten op de beleidsagenda. De evenementen bieden het netwerk, de lidstaten en de EU-instellingen de mogelijkheid om doelgroepen binnen en buiten de Unie te bereiken. Zij worden aangevuld met schriftelijke en mondelinge briefings van deskundigen aan de EU en de betrokken EU-organen over alle vraagstukken in verband met non-proliferatie, wapen(uitvoer)controle en ontwapening, en met nevenevenementen die worden georganiseerd tijdens belangrijke internationale fora zoals de Algemene Vergadering van de VN en bijeenkomsten van staten die partij zijn bij internationale verdragen, of grote non-proliferatie- en ontwapeningsconferenties. Het project beoogt de organisatie van maximaal negen ad-hocseminars of nevenevenementen, en de opstelling van een bijbehorende schriftelijke nota. Fase V behelst het volgende: — de seminars worden fysiek, virtueel of in hybride vorm georganiseerd; — bij de voorbereiding van de seminars zal door deskundigen ter zake die verbonden zijn aan het netwerk, het consortium, of, zo nodig, andere instituten, een schriftelijke ad-hocnota worden opgesteld over het onderwerp van het seminar. Deze nota’s zullen ofwel voorafgaand aan het seminar worden verspreid als achtergronddocument of na het seminar om een overzicht te geven van de belangrijkste conclusies; — de EDEO kan ook om afzonderlijke nota’s verzoeken in plaats van een schriftelijke nota over het onderwerp van een ad-hocseminar; — daarnaast worden voor het project mondelinge (virtuele of fysieke) briefings voorzien voor de EU, Conop, Coarm en andere EU-organen, naargelang het geval, door deskundigen die in contact staan met leden van het netwerk of het consortium en op verzoek van de EDEO; — nevenevenementen tijdens internationale fora worden door het consortium in fysieke of hybride vorm georganiseerd. Resultaten van het projectonderdeel — Uitwisselen van analyses en zoeken naar oplossingen voor de huidige uitdagingen op het gebied van non-proliferatie, wapen(uitvoer)controle en ontwapening door mensen uit de beleidspraktijk en niet-gouvernementele deskundigen uit de lidstaten, en gespecialiseerd personeel van de EDEO en instellingen van de Unie. — Bepaling van de belangrijkste vraagstukken en trends op het gebied van non-proliferatie en ontwapening. — Opstelling van beleidsgeoriënteerde rapporten, vergezeld van een reeks actiegerichte aanbevelingen aan de vertegenwoordigers van de HV. Deze rapporten worden verspreid onder de betrokken instellingen van de Unie en de lidstaten. — Bereiken van doelgroepen binnen en buiten de Unie. — Samenwerken met regeringen en onderzoekscentra buiten de Unie. 2.4. Publicatie van EU-beleidsnota’s inzake non-proliferatie en ontwapening (leiding: SIPRI) Doel en beschrijving van het projectonderdeel Het project beoogt de opstelling en publicatie van ten minste 15 beleidsnota’s. De beleidsnota’s zullen in opdracht van het consortium voornamelijk door het consortium of het netwerk worden opgesteld, waarbij gestreefd wordt naar een evenwichtige weergave van de diverse standpunten wat betreft thematische en regionale deskundigheid, en gendergelijkheid. In de reeks beleidsnota’s zal ook worden verzocht om bijdragen van specialisten van de “volgende generatie”. De nota’s hebben betrekking op onderwerpen die onder het mandaat van het consortium vallen. In elke nota zullen aanbevelingen/beleidsopties worden geformuleerd. Alle beleidsnota’s worden gepubliceerd op de website van het consortium. Resultaten van het projectonderdeel — Betere en brede politieke en veiligheidsgerelateerde dialoog over maatregelen ter bestrijding van de proliferatie van MVW en de overbrengingsmiddelen daarvoor, wapenbeheersing en ontwapening, vooral door deskundigen, onderzoekers, wetenschappers en regeringen. — Meer bewustzijn, kennis en begrip bij belanghebbenden van binnen en buiten de EU, met inbegrip van het maatschappelijk middenveld, het Europese netwerk van onafhankelijke denktanks, onderzoekers en overheden van vraagstukken met betrekking tot het beleid van de Unie op het gebied van non-proliferatie, wapenuitvoercontrole en ontwapening. — Politieke en/of operationele beleidsopties voor de HV, de instellingen van de Unie en de lidstaten. — Bijdrage aan de ontwikkeling van acties op het gebied van non-proliferatie, wapen(uitvoer)controle en ontwapening op het niveau van de Unie, ondersteund door ideeën, informatie en analyse, waarbij gebruik wordt gemaakt van de brede waaier aan gedegen deskundigheid die binnen het netwerk beschikbaar is. 2.5. Bevordering en intensivering van onderricht over non-proliferatie en ontwapening Het projectonderdeel behelst de volgende activiteiten: 2.5.1. Voortdurende actualisering van de e-learninginfrastructuur en cursussen van het consortium (leiding: PRIF) Doel en beschrijving van de projectactiviteit Deze activiteit zal gericht zijn op de wereldwijde verspreiding en het gebruik van het tijdens eerdere fasen ontwikkelde instrument voor e-learning. De cursus bestaat momenteel uit twintig leereenheden over alle relevante aspecten van non-proliferatie en ontwapening. Fase V is gericht op het onderhouden, actualiseren en uitbreiden van het bereik van de leereenheden van het e-Learning-platform van de EU inzake non-proliferatie en ontwapening , door tegelijkertijd verschillende taalversies aan te bieden (via menselijke of AI-vertaling) en de mogelijkheden om ze ontvankelijk te maken uit te breiden, bijvoorbeeld door nieuwe grafische of interactieve elementen toe te voegen. Afhankelijk van de technische beschikbaarheid worden alle eenheden in een audioversie gepresenteerd (naast de huidige voorgestelde podcasts met alleen geselecteerde elementen) op basis van een AI-spraakgenerator. Alle twintig eenheden zullen regelmatig worden geactualiseerd zodat studenten beschikken over de meest recente feiten en cijfers. Er zal in het bijzonder worden gelet op toegankelijkheid, d.w.z. de verbeterde nieuwe versie voor gebruikers met een visuele of auditieve handicap. Contact met en ondersteuning van onderwijsinstellingen zullen een vlotte integratie van het e-learningprogramma in de curricula van universitaire masteropleidingen en ander onderwijsaanbod mogelijk maken en het wereldwijde gebruik van de e-learningcursus aanmoedigen. Resultaten van de projectactiviteit — Instandhouding, verbetering en actualisering van de bestaande e-learningcursus van het consortium die alle relevante aspecten van non-proliferatie en ontwapening bestrijkt. — Uitbreiding van de mogelijkheden voor de wijze waarop het materiaal wordt ontvangen. — Voorlichting en bijstand voor opleiders met het oog op het gebruik van de EU-leermiddelen op het gebied van non-proliferatie en ontwapening. — Voorlichting en bijstand voor journalisten en jonge diplomaten met het oog op het gebruik van de EU-leermiddelen op het gebied van non-proliferatie en ontwapening. — Onderricht over non-proliferatie, wapen(uitvoer)controle en ontwapening in universitaire seminars ondersteunen. — Gecombineerd afstands- en contactonderwijs (“blended leren”) ondersteunen. — Grondigere kennis, in de gehele Unie en in derde landen, van het non-proliferatie- en het ontwapeningsbeleid van de EU. — Alle belanghebbenden die bij onderzoek en programmering op het gebied van non-proliferatie betrokken zijn een open leermiddel aanreiken dat voortdurend wordt geactualiseerd. 2.5.2. “Leercentrum” (hub voor leermiddelen) (leiding: PRIF) Doel en beschrijving van de projectactiviteit Deze activiteit zal de werkzaamheden ter versterking van het onderricht over non-proliferatie, wapen(uitvoer)controle en ontwapening in de EU voortzetten door de kennisbasis over deze kwesties in Europa en wereldwijd uit te breiden en te diversifiëren en de volgende generatie deskundigen en beleidsmakers te ondersteunen. Tot nu toe zijn na uitgebreid zoeken op het internet 114 cursussen hieromtrent gevonden die onlangs op universiteiten in de EU zijn gegeven. De docenten van die cursussen zijn persoonlijk benaderd. In reactie hierop werden 43 syllabussen ontvangen, waarvan 21 voor publicatie werden goedgekeurd. Deze 21 syllabussen zijn te vinden op de website van het consortium. Daarnaast werden twee referentiesyllabussen en korte samenvattingen van belangrijke teksten verstrekt. In fase V zullen voor het project niet enkel extra cursussyllabussen worden verzameld van Europese en Noord-Amerikaanse universiteiten, maar zal het zoeken ook worden uitgebreid naar niet-westerse landen. Verder zal de statistische analyse voortdurend worden verfijnd en bijgewerkt. Tot slot zal extra materiaal worden voorgesteld aan docenten en onderwijzers. Resultaten van de projectactiviteit — Een breed scala aan programma’s van beschikbare cursussen op de website van het consortium tot voorbeeld en ter inspiratie. — Publicatie van een statistische evaluatie van de bestaande cursussen op de website van het consortium waarin wordt gekeken naar de onderwezen onderwerpen en theoretische benaderingen, ook inzake gendergelijkheid. Die evaluatie wordt ook gepresenteerd tijdens conferenties of workshops. — Het actualiseren, in samenwerking met professoren, van de “referentiesyllabussen” voor beginnende leerkrachten. — Korte samenvattingen op de website van het consortium van zeer relevante literatuur. 2.5.3. Bewustmakingsopleiding over proliferatie (leiding: SIPRI) Doel en beschrijving van de projectactiviteit Deze activiteit behelst de organisatie van zes opleidingen om studenten in de natuur-, ingenieurs- en technische wetenschappen voorlichting te geven over de risico’s van proliferatie en over onderzoeksveiligheid. Hierdoor zullen ook de banden tussen de sociale en de natuurwetenschappen worden versterkt. In fase V zullen drie van deze cursussen fysiek worden gehouden in Stockholm, en drie online. Hiermee wordt een belangrijke lacune aangepakt, aangezien dergelijke cursussen zeer zelden door universiteiten worden aangeboden. Resultaten van de projectactiviteit — Een grotere capaciteit bij de volgende generatie natuurwetenschappers en wetenschappers op andere gebieden die voor de instrumenten en het beleid op het gebied van non-proliferatie relevant zijn. — Bijdragen tot de doelstelling van Unie op het gebied van non-proliferatie door een beter bewustzijn van de gevaren van proliferatie en van onderzoeksveiligheid in de vakgebieden met belangrijke proliferatierisico’s en technologische ontwikkelingen, en mogelijkheden om proliferatierisico’s aan te pakken door middel van technologische ontwikkelingen. — Gecombineerd afstands- (e-learning) en contactonderwijs (“blended leren”). 2.6. Interesse wekken voor non-proliferatie- en ontwapeningsvraagstukken bij jonge vrouwen en de volgende generatie Het project behelst de volgende activiteiten: 2.6.1. Stageprogramma (leiding: PRIF) Doel en beschrijving van de projectactiviteit Deze activiteit behelst Europese stages, voor een periode van ten hoogste drie maanden, op het gebied van non-proliferatie en ontwapening voor maximaal 28 studenten of beginnende professionals. De stages worden opgezet en gedocumenteerd door het consortium en omvatten een mix van evenementen, workshops, lees- en schrijfopdrachten en projectintegratie. Alle instituten van het netwerk komen in aanmerking als gastinstituut. Stagiairs zullen zo veel mogelijk worden uitgenodigd voor de lezingen en seminars die tijdens hun stage door het consortium worden georganiseerd. Resultaten van de projectactiviteit — Een grotere capaciteit, bij de komende generatie van wetenschappers en praktijkmensen, op het gebied van non-proliferatiebeleid en -programmering. — Grondigere kennis van het non-proliferatie- en ontwapeningsbeleid van de Unie. — Beter begrip van de strategieën, het beleid en de aanpak van de Unie inzake non-proliferatie in derde landen. — Totstandbrenging van netwerken van jonge praktijkmensen en wetenschappers, en soepelere samenwerking in de praktijk. 2.6.2. Het “Young Women and Next Generation Initiative” (leiding: VCDNP) Doel en beschrijving van de projectactiviteit Vanwege het verschil in leeftijdsopbouw en de scheve man-vrouwverhouding waar duidelijk sprake van is onder deskundigen en praktijkmensen op het vlak van non-proliferatie, wapen(uitvoer)controle en ontwapening, wil dit initiatief bachelor-, master- en postdoctoraalstudenten kennis laten maken met proliferatie-, wapencontrole- en ontwapeningsvraagstukken, hun bewustzijn hierover vergroten, en hen aanmoedigen deel te nemen aan evenementen en workshops over relevante onderwerpen. In fase V zal het initiatief zowel fysieke als virtuele voorlichtingsbezoeken aan Europese universiteiten blijven organiseren om de zichtbaarheid van het vakgebied en de mogelijkheden voor jonge wetenschappers te vergroten. Daarnaast zullen er webinars worden georganiseerd over thematische onderwerpen, waarbij steeds informatie zal worden verstrekt over loopbaanmogelijkheden of -trajecten voor jonge mensen. Om ervoor te zorgen dat er meer vrouwen actief zijn in dit vakgebied, zal in fase V ook het zeer succesvolle jaarlijkse mentorprogramma worden georganiseerd waarbij twintig jonge vrouwen één jaar lang elk een mentor krijgen zodat ze hun netwerk kunnen uitbreiden, hun inzicht in het vakgebied kunnen vergroten en loopbaanadvies kunnen inwinnen. Het mentorprogramma zal vergezeld gaan van bijeenkomsten van deskundigen, sociale activiteiten en workshops voor het opbouwen van vaardigheden, evenals van mogelijkheden om elkaar fysiek te ontmoeten. Daarnaast zullen in fase V sommige virtuele evenementen voor de opbouw van vaardigheden en capaciteit openstaan voor alle loopbaanniveaus, waardoor het publiek tot buiten de volgende generatie wordt uitgebreid. Resultaten van de projectactiviteit — Grotere diversiteit, inclusiviteit en deskundigheid in de non-proliferatie- en ontwapeningssector, en een sterkere en meer gevarieerde pijplijn van toekomstige deskundigen op het gebied van non-proliferatie, wapen(uitvoer)controle en ontwapening. — Meer inzicht in het vakgebied en het relevante EU-beleid bij de volgende generatie. — Jonge wetenschappers en praktijkmensen, met name vrouwen, bewuster maken van de mogelijkheden die er zijn om meer betrokken te raken op het gebied van non-proliferatie, wapencontrole en ontwapening. — Versterkte netwerken tussen jonge wetenschappers/praktijkmensen en tussen jonge wetenschappers/praktijkmensen en gevestigde deskundigen. — Meer betrokkenheid bij jonge wetenschappers en praktijkmensen die meer willen leren over, en actief willen zijn op, dit vakgebied. 2.7. Bezoek aan Brussel van het fellowshipprogramma van de VN over ontwapening (leiding: VCDNP) Doel en beschrijving van het projectonderdeel Voor het project wordt, in het kader van het fellowshipprogramma van de VN over ontwapening, een studiebezoek van twee tot drie dagen georganiseerd naar Brussel (België) zodat de deelnemers van het programma meer kunnen leren over de EU en haar beleid, werking en instellingen. Het bezoek zal worden ingepast in het Europese onderdeel van het fellowshipprogramma. Het programma heeft tot doel een alomvattend overzicht te geven van de belangrijkste instellingen en beleidsvormingsorganen van de EU, met name op het gebied van non-proliferatie en ontwapening, en thematische presentaties te geven over de werkzaamheden van de EU op dit gebied, waaronder de steunprogramma’s voor derde landen. Resultaten van het projectonderdeel — Meer kennis over en aandacht voor de werking en de instellingen van de EU en haar beleid en steunprogramma’s inzake non-proliferatie en ontwapening in derde landen. — Meer expertise op het gebied van MVW- en SALW-vraagstukken in partner- en derde landen. — Intensievere samenwerking met het VN-Bureau voor ontwapeningszaken en bijdragen aan onderwijsinspanningen in het kader van het VN-fellowshipprogramma over ontwapening. 2.8. Voorlichting en communicatie (leiding: FRS) Het projectonderdeel behelst de volgende activiteiten: 2.8.1. Website, netwerkplatform en voorlichting (leiding: FRS) Doel en beschrijving van de projectactiviteit Deze activiteit biedt middelen voor webhosting, webontwerp, technisch onderhoud en voortdurende actualisering van de website van het consortium ( https://www.nonproliferation.eu/ ) en sociale netwerken. Via het digitale samenwerkingsplatform zullen leden meer betrokken zijn bij het netwerk, door reacties te plaatsen op het forum, hun middelen te bundelen en komende evenementen aan te kondigen, en updates te verstrekken over hun deskundigen en hun instituut. De website, het netwerkplatform en de sociale netwerken moeten ook de zichtbaarheid van de EU waarborgen. Fase V is gericht op het harmoniseren van de verschillende communicatieplatforms van het netwerk en op het verder verbeteren van de verspreiding van netwerkmiddelen, publicaties en activiteiten om de zichtbaarheid in beleidsgemeenschappen te vergroten en de samenwerking op onderzoeksgebied te vergemakkelijken. Daarnaast worden de volgende activiteiten voortgezet: — publicaties, evenementen en vacatures van het consortium en andere leden van het netwerk verder in de kijker zetten op de verschillende platforms; — bekendheid geven aan door het consortium georganiseerde conferenties op de website en uploaden van gerelateerde documenten op de website (achtergronddocumentatie, agenda, presentaties, indien mogelijk video-opname van openbare vergaderingen); — aandacht voor onderwijsmogelijkheden binnen het consortium in een speciale rubriek van de website, waaronder de e-learningcursus, de leermiddelen, het “Young Women and Next Generation Initiative”, beurzen en stagemogelijkheden; — beheer van een platform waar non-proliferatie- en ontwapeningsdenktanks hun onafhankelijke standpunten en analyses over met de proliferatie van MVW en conventionele wapens, waaronder SALW, verband houdende thema’s, te allen tijde kunnen delen; — een rubriek in de gewone nieuwsbrief die gewijd is aan interviews, redactioneel commentaar, een lijst van publicaties, nieuws over de laatste ontwikkelingen in het non-proliferatie- en ontwapeningsbeleid van de EU, een lijst van oproepen tot het indienen van sollicitaties en nieuws van de leden van het netwerk. 2.8.2. Een podcast maken voor het consortium (leiding: IISS-Europe) Doel en beschrijving van de projectactiviteit Deze activiteit voorziet in de voortzetting van een podcast van het consortium die tijdens fase IV werd gestart, over thematische kwesties die onder het mandaat van het consortium vallen. De podcast is een tot nadenken stemmende reeks die de meest dringende kwesties op het gebied van non-proliferatie, wapen(uitvoer)controle en ontwapening bespreekt, met inbegrip van onderwerpen die van belang zijn voor de proliferatie van MVW en de overbrengingsmiddelen daarvoor, evenals de impact van opkomende technologieën. In elke aflevering worden diepgaande gesprekken gevoerd met vooraanstaande deskundigen en praktijkmensen. In fase V van het project zullen er maximaal 36 afleveringen worden geproduceerd voor de podcastserie, die zal worden gepresenteerd door IISS-Europe. Resultaten van de projectactiviteiten — Meer besef en kennis, bij de instellingen van de Unie, de lidstaten, het maatschappelijk middenveld en derde landen, over de dreiging die uitgaat van conventionele wapens, MVW en de overbrengingsmiddelen daarvoor, zodat zij beter kunnen anticiperen. — Meer bewustzijn, kennis en begrip bij het maatschappelijk middenveld, het Europese netwerk van onafhankelijke denktanks inzake non-proliferatie, en bij overheden van vraagstukken met betrekking tot het beleid van de Europese Unie op het gebied van non-proliferatie, wapenuitvoercontrole en ontwapening. — Vergroten van deskundigheid inzake non-proliferatie, wapen(uitvoer)controle en ontwapening, met name in landen waar nog onvoldoende kennis is, waaronder derde landen, met aandacht voor het ondersteunen van de volgende generatie bij het genereren van kennis op dit gebied. ELI: http://data.europa.eu/eli/dec/2025/889/oj ISSN 1977-0758 (electronic edition)",
  "source": "EUR LEX"
}