{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0210:NL:HTML\">",
  "content": "EUR-Lex - 31997D0210 - NL Avis juridique important | 31997D0210 Beschikking Nr. 210/97/EG van het Europees Parlement en de Raad, van 19 december 1996 houdende goedkeuring van een actieprogramma voor de douane in de Gemeenschap (\"Douane 2000\") - Verklaring van de Commissie Publicatieblad Nr. L 033 van 04/02/1997 blz. 0024 - 0031 BESCHIKKING Nr. 210/97/EG VAN HET EUROPEES PARLEMENT EN DE RAAD van 19 december 1996 houdende goedkeuring van een actieprogramma voor de douane in de Gemeenschap (\"Douane 2000\") HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 100 A, Gezien het voorstel van de Commissie (1), Gezien het advies van het Economisch en Sociaal Comité (2), Volgens de procedure van artikel 189 B van het Verdrag (3) en gezien de op 10 oktober 1996 door het Bemiddelingscomité goedgekeurde gemeenschappelijke ontwerp-tekst, (1) Overwegende dat de voltooiing van de interne markt op 1 januari 1993, de inwerkingtreding van het Verdrag betreffende de Europese Unie, de uitbreiding van de Unie met nieuwe Lid-Staten, de uitbreiding van het communautair douanevervoer tot Polen, de Tsjechische Republiek, Slowakije en Hongarije en de snelle ontwikkeling van het handelsverkeer van de Gemeenschap met de rest van de wereld die het resultaat is van, onder meer, de overeenkomsten die in april 1994 in het kader van de Algemene Overeenkomst betreffende tarieven en handel (GATT) werden ondertekend en op 19 december 1994 werden goedgekeurd door de Raad, het noodzakelijk maken dat een duidelijke strategie wordt vastgesteld en uitgevoerd zodat de taak die de douane in de Gemeenschap moet vervullen beter omschreven kan worden; (2) Overwegende dat met de totstandbrenging van de interne markt weliswaar de controles op goederen aan alle binnengrenzen van de Unie kwamen te vervallen, maar dat er tussen de thuismarkten van de Lid-Staten en de interne markt toch nog altijd aanzienlijke verschillen bestaan en dat de verdere ontwikkeling van de interne markt tot een echte Europese \"thuismarkt\" derhalve moet worden gestimuleerd; (3) Overwegende dat de Lid-Staten en de Commissie alle maatregelen nemen die vereist zijn voor de optimale uitoefening van de verantwoordelijkheden die de douanediensten ontlenen aan de bepalingen die van toepassing zijn op de tenuitvoerlegging van het Gemeenschapsbeleid, met name in het kader van de controle op de toepassing van het gemeenschappelijk handels-, landbouw- en visserijbeleid; (4) Overwegende dat het ontbreken van binnengrenzen, waardoor de goederenbewegingen in het gehele douanegebied van de Gemeenschap zonder douaneformaliteiten kunnen plaatsvinden, procedures en controles noodzakelijk maakt die op elke plaats van dat douanegebied waar goederen binnenkomen of vertrekken met dezelfde mate van doeltreffendheid worden uitgevoerd, opdat de tenuitvoerlegging van de communautaire beleidsmaatregelen en de bescherming van de legitieme belangen van de burgers en van de deelnemers aan het economisch verkeer alsmede de financiële belangen van de Gemeenschap worden verzekerd, met inachtneming van de vereisten voor een snel en vlot verloop van de buitenlandse handel; (5) Overwegende dat de tenuitvoerlegging van deze procedures en controles op de plaats van binnenkomst in of vertrek uit het douanegebied van de Gemeenschap of op de plaats waar de in- en uitklaringsformaliteiten worden vervuld, berust bij de douaneadministraties van de Lid-Staten; dat een doeltreffend optreden van deze douaneadministraties noodzakelijk is om een goed beheer van de interne markt te waarborgen; dat in gevallen waarin het noodzakelijk is met name een hoog niveau van bescherming van de financiële belangen van de Gemeenschap te verzekeren, de aard van de te verrichten controles wordt bepaald door criteria waarover op Gemeenschapsniveau overeenstemming is bereikt; (6) Overwegende dat met het oog op de bescherming van de financiële belangen van de Europese Gemeenschap de samenwerking dusdanig moet worden geïntensiveerd dat de douaneadministraties van de Lid-Staten even efficiënt en effectief kunnen functioneren als één enkele administratie; (7) Overwegende dat een gelijkwaardig resultaat van het douaneoptreden bij de toepassing van het Gemeenschapsrecht slechts door nauwere samenwerking tussen de douaneadministraties van de Lid-Staten onderling en tussen deze laatste en de Commissie kan worden bereikt; dat de uitbreiding van deze samenwerking de doeltreffendheid van de instrumenten voor het beheer van de grenzen van de interne markt, zoals Verordening (EEG) nr. 339/93 van de Raad van 8 februari 1993 betreffende controles op de overeenstemming van uit derde landen ingevoerde produkten met de op het gebied van de produktveiligheid toepasselijke voorschriften (4), alleen maar kan verbeteren; (8) Overwegende dat de Commissie in haar mededeling van 16 februari 1994 aan het Europees Parlement en de Raad over de ontwikkeling van de administratieve samenwerking voor de tenuitvoerlegging van de communautaire wetgeving in het kader van de interne markt de douane heeft genoemd als één van de gebieden die onder de bevoegdheid van de Gemeenschap moeten vallen; dat de Raad de Commissie en de Lid-Staten in zijn resolutie van 16 juni 1994 over hetzelfde onderwerp (5) heeft verzocht de werkzaamheden op dit gebied onverdroten voort te zetten; (9) Overwegende dat de noodzakelijke rol van de douane bij de bestrijding van de groei van de illegale handel en de fraude benadrukt moet worden en dat de Gemeenschap, binnen de grenzen van haar eigen bevoegdheden, de maatregelen van de Lid-Staten op dit gebied moet kunnen steunen; dat, zonder afbreuk te doen aan de verplichtingen die voortvloeien uit Verordening (EEG) nr. 1468/81 van de Raad van 19 mei 1981 betreffende wederzijdse bijstand tussen de administratieve autoriteiten van de Lid-Staten en samenwerking tussen deze autoriteiten en de Commissie, met het oog op de juiste toepassing van de douane- en landbouwvoorschriften (6) of uit elke andere verordening die deze zou vervangen, alle mogelijkheden die geboden worden door de communautaire regelgeving inzake administratieve samenwerking ten volle benut moeten worden; (10) Overwegende dat een dergelijk resultaat niet met afzonderlijke maatregelen van de Lid-Staten kan worden bereikt en dat het noodzakelijk is de douanevoorschriften zodanig toe te passen dat de goede werking van de interne markt verzekerd is; dat er dus een communautair kader moet komen waarbinnen programma's en prioriteiten kunnen worden vastgesteld die het mogelijk maken het optreden van de Gemeenschap en de Lid-Staten te coördineren teneinde de douaneadministraties aan te passen aan de taken die zij in een markt zonder binnengrenzen moeten vervullen; (11) Overwegende dat de tenuitvoerlegging van een communautair actieprogramma één van de meest geschikte middelen is om deze doelstellingen te verwezenlijken; dat de Commissie in de op te stellen tussentijdse en eindverslagen beziet of het voor een betere opleiding van de douaneambtenaren van de Lid-Staten op het gebied van het Gemeenschapsrecht dienstig is dat een douaneopleidingsinstituut wordt opgericht; (12) Overwegende dat in artikel 127 van het Verdrag wordt bepaald dat het optreden van de Gemeenschap op het gebied van de beroepsopleiding plaatsvindt met volledige eerbiediging van de verantwoordelijkheid van de Lid-Staten voor de inhoud en de opzet van de beroepsopleiding; (13) Overwegende dat de doelstellingen van genoemd actieprogramma opgenomen moeten worden in een gemeenschappelijk kader van de Gemeenschap en de Lid-Staten dat hun optreden moet sturen; (14) Overwegende dat een eerste initiatief op dit gebied werd genomen in de vorm van het communautair actieprogramma voor de beroepsopleiding van douaneambtenaren (Matthaeus-programma), ingesteld bij Beschikking 91/341/EEG (7); (15) Overwegende dat bij de opleiding en de technische samenwerking rekening dient te worden gehouden met de externe dimensie van het optreden van de Gemeenschap en de Lid-Staten; dat de Lid-Staten kunnen bepalen dat hun geüniformeerde ambtenaren, op de plaatsen waar men het douanegebied van de Gemeenschap binnenkomt of verlaat, zichtbaar het symbool met de twaalf sterren van de Europese Gemeenschap dragen; (16) Overwegende dat de Gemeenschap en de Lid-Staten bijdragen aan de financiering van het actieprogramma en dat de bijdrage die ten laste van de algemene begroting van de Gemeenschappen komt in afdeling III (Commissie) zal worden opgenomen; dat in deze beschikking voor de gehele looptijd van het programma financiële middelen worden vastgesteld die voor de begrotingsautoriteit in het kader van de jaarlijkse begrotingsprocedure het voornaamste referentiepunt vormen in de zin van punt 1 van de verklaring van het Europees Parlement, van de Raad en van de Commissie van 6 maart 1995; (17) Overwegende dat het dienstig is een programma met een looptijd van vijf jaar vast te stellen; (18) Overwegende dat het onderhavige programma de leidende beginselen bepaalt voor het douanebeleid voor de vijf volgende jaren; dat de coördinatie en de organisatie van de tenuitvoerlegging van het onderhavige programma geschiedt in partnerschap tussen de Commissie en de Lid-Staten in het Comité douanebeleid dat bestaat uit de directeuren-generaal Douanezaken van de Commissie en de Lid-Staten of hun vertegenwoordigers; (19) Overwegende dat het onderhavige actieprogramma gebaseerd is op de ervaringen die met het in 1994 door de Commissie geëntameerde proefproject zijn opgedaan, en rekening houdt met de bevindingen van haar mededeling \"Fraude in de regeling voor douanevervoer, voorgestelde oplossingen en toekomstperspectieven\" van 29 maart 1995; (20) Overwegende dat het onderhavige programma binnen het kader valt van de bij het Verdrag omschreven bevoegdheden en rekening houdt met het subsidiariteits- en het proportionaliteitsbeginsel, HEBBEN DE VOLGENDE BESCHIKKING VASTGESTELD: Artikel 1 Vaststelling van het programma 1. Bij deze beschikking wordt een actieprogramma van de Gemeenschap vastgesteld ter ondersteuning en aanvulling van de door de Lid-Staten genomen maatregelen op douanegebied. 2. Het actieprogramma wordt \"programma Douane 2000\" genoemd en wordt vastgesteld voor de periode van 1 januari 1996 tot en met 31 december 2000. 3. De maatregelen van de Gemeenschap zijn gebaseerd op de in artikel 4 genoemde gemeenschappelijke doelstellingen voor de tenuitvoerlegging van dit programma. 4. De procedure voor de tenuitvoerlegging en de evaluatie van het onderhavige programma is vastgelegd in artikel 3, respectievelijk artikel 17. 5. In deze richtlijn wordt verstaan onder \"douaneadministratie\" de administratie die bevoegd is om de douanewetgeving toe te passen. Artikel 2 Maatregelen die bijdragen tot het besef deel uit te maken van de douane in de Gemeenschap De Lid-Staten kunnen bepalen dat hun geüniformeerde ambtenaren, op de plaatsen waar men het douanegebied van de Gemeenschap binnenkomt of verlaat, zichtbaar het symbool met de twaalf sterren van de Europese Gemeenschap dragen. Artikel 3 Tenuitvoerlegging van het programma De coördinatie en de organisatie van de tenuitvoerlegging van dit programma geschieden in partnerschap tussen de Commissie en de Lid-Staten in het Comité douanebeleid dat bestaat uit de directeuren-generaal Douanezaken van de Commissie en de Lid-Staten of hun vertegenwoordigers, die hiertoe volgens hun onderscheiden bevoegdheden de nodige maatregelen nemen. Artikel 4 Gemeenschappelijke doelstellingen De Gemeenschappelijke doelstellingen bedoeld in artikel 1, lid 3, op basis waarvan de Commissie en de Lid-Staten bepaalde programma's en prioriteiten formuleren met het doel een gecoördineerd optreden vast te stellen en ten uitvoer te leggen om te verzekeren dat het douaneoptreden beantwoordt aan de behoeften van de interne markt van de Gemeenschap, beogen: 1. een toepassing van het Gemeenschapsrecht te verzekeren die op alle plaatsen van het douanegebied van de Gemeenschap gelijkwaardige resultaten waarborgt, om: - verstoringen die nadelig zijn voor de goede werking van de interne markt en die zich kunnen voordoen indien de douaneprocedures in de verschillende delen van de Gemeenschap op heterogene wijze worden toegepast, te voorkomen; - de, met name financiële, belangen van de Gemeenschap te beschermen; - alle burgers en deelnemers aan het economisch verkeer in de Gemeenschap dezelfde bescherming te verlenen, ongeacht de plaats binnen het douanegebied van de Gemeenschap waar de in- en uitklaringsformaliteiten worden vervuld, zonder dat het noodzakelijke vlotte verloop van het internationale handelsverkeer daardoor wordt belemmerd; 2. een bezinningskader te creëren om te bewerkstelligen dat de communautaire dimensie in acht wordt genomen bij de organisatie van de diensten en bij het installeren van de infrastructuur en de uitrusting, en te bevorderen dat de materiële middelen voor de tenuitvoerlegging van de communautaire regelgeving gemeenschappelijk worden gebruikt; 3. de initiatieven te bevorderen van de Lid-Staten om afzonderlijk of gezamenlijk de algehele doeltreffendheid van de douaneadministraties bij de uitoefening van hun taak te verbeteren; 4. de Lid-Staten behulpzaam te zijn bij de ontwikkeling van de opleiding van de ambtenaren van de douaneadministraties door deze opleiding aan te passen aan de evolutie van hun rol bij de toepassing van de communautaire douanevoorschriften en van het gemeenschappelijk beleid aan de buitengrenzen; 5. door passende initiatieven op het gebied van opleiding, technische bijstand en samenwerking, bij te dragen tot de oprichting of de ontwikkeling van hoogwaardige douanediensten in derde landen die, in het kader van overeenkomsten die door de Gemeenschap met deze derde landen zijn gesloten of zullen worden gesloten, de wens daartoe te kennen geven en, terzelfder tijd, bij te dragen aan de ontwikkeling van de buitenlandse handel van de Gemeenschap; 6. de transparantie en de doeltreffendheid van het douaneoptreden te bevorderen ten gunste van het legale handelsverkeer, door het versterken van de betrekkingen tussen de douaneadministraties van de Gemeenschap, het bedrijfsleven, de juridische en de wetenschappelijke kringen en de deelnemers aan het internationale handelsverkeer; 7. de douaneadministraties van de geassocieerde landen die tot de Europese Unie willen toetreden, bij te staan. Artikel 5 Douanecontroles De Lid-Staten en de Commissie, in overeenstemming met de doelstellingen van artikel 4, punt 1: 1. vergewissen zich ervan dat de douanecontroles de, met name financiële, belangen van de Gemeenschap beschermen, een daadwerkelijke, doeltreffende en homogene toepassing van de communautaire regelgeving en van alle vormen van gemeenschappelijk beleid waarborgen, een gelijkwaardig niveau van bescherming bieden en het mogelijk maken om na te gaan of de procedures met betrekking tot de naleving van technische normen, de veiligheid van ingevoerde produkten en inzake gevaarlijke produkten in acht zijn genomen, ongeacht de plaats binnen het douanegebied van de Gemeenschap waar de in- en uitklaringsformaliteiten zijn vervuld en waarborgen daarbij een vlot verloop van het handelsverkeer; 2. zien er in het bijzonder op toe dat de douaneadministraties doeltreffend kunnen optreden met het oog op de goede toepassing van overige communautaire bepalingen die van invloed zijn op de controle op de plaats van binnenkomst in of vertrek uit het douanegebied van de Gemeenschap en op de plaats waar de in- en uitklaringsformaliteiten worden vervuld. Dit geldt met name voor de bepalingen inzake de gemeenschappelijke beleidsterreinen, de ontwikkelingssamenwerking, de bescherming van de intellectuele eigendom, het milieu, de consumenten en het cultureel erfgoed; 3. werken samen om gelijkwaardige resultaten te bereiken, zowel wat de controle als wat de vereenvoudiging van het handelsverkeer betreft, om verstoringen van de mededingingsverhoudingen die kunnen leiden tot het verleggen van handelsstromen te voorkomen en om een gelijke behandeling van alle deelnemers aan het economisch verkeer te waarborgen; 4. passen voor de verwezenlijking van deze doelstellingen de werkmethoden, de uitrustingen en materiële middelen aan om de doeltreffendheid van de controles te versterken; moedigen in het bijzonder de ontwikkeling aan van technieken voor doelgerichte controle, risicoanalyse en controle achteraf en leggen waar nodig de aard van de controles vast teneinde tot gelijkwaardige resultaten te komen; 5. zien erop toe dat de administratieve sancties op inbreuken op de communautaire regelgeving doeltreffend, evenredig en afschrikkend zijn; 6. maken ten volle gebruik van alle mogelijkheden die worden geboden door de communautaire wetgeving inzake administratieve samenwerking en de met derde landen gesloten overeenkomsten voor wederzijdse bijstand; 7. maken gebruik van adequate analyse- en evaluatiemethodes om de toepassing van de controles en procedures te beoordelen; 8. verrichten een onderzoek naar de bevoegdheden van de ambtenaren van de douaneadministraties van de Lid-Staten en dragen er zorg voor dat een zo goed mogelijk gebruik van de beschikbare middelen wordt bevorderd. Artikel 6 Toezicht op en gelijkwaardigheid van de communautaire regelgeving en procedures 1. De Commissie zorgt in partnerschap met de Lid-Staten en in nauw overleg met de economische partners voor een permanent toezicht op de toepassing van de communautaire regelgeving en procedures zoals die met name in het Communautaire Douanewetboek opgesteld bij Verordening (EEG) nr. 2913/92 (8) en de toepassingsbepalingen ervan voorkomen. 2. Dit toezicht heeft ten doel te verzekeren dat de communautaire regelgeving en procedures gelijkwaardig zijn: - voor de bescherming van de belangen van de Gemeenschap en van haar Lid-Staten; - voor de behoeften van de deelnemers aan het internationale handelsverkeer, met name door vereenvoudiging van de regelgeving en procedures. 3. De Commissie en de Lid-Staten trachten door middel van de uitvoering van de gemeenschappelijke acties als omschreven in artikel 10 na te gaan welke moeilijkheden zich bij de toepassing van deze regelgeving voordoen en welke problemen afwijkende praktijken zouden kunnen veroorzaken voor de werking van de interne markt. Artikel 7 Invordering Teneinde de resultaten bij de invordering van niet betaalde of ontdoken douanerechten of de terugvordering van ten onrechte betaalde bedragen te verbeteren, dient de Commissie een verslag in over de rechtsregels van de Lid-Staten en de problemen die hun douanediensten ondervinden. In het kader van haar bevoegdheden stelt de Commissie alles in het werk om de maatregelen die de Lid-Staten op dit gebied hebben getroffen te coördineren en stelt zij alle wijzigingen voor die wenselijk zijn om de financiële belangen van de Gemeenschap te beschermen. Artikel 8 Fraudebestrijding 1. Ter verwezenlijking van de in artikel 4, punten 1 en 2, en artikel 5, punten 2 en 5, genoemde doelstellingen stellen de Commissie en de Lid-Staten alles in het werk om de beschikbare middelen voor het bestrijden van fraude en illegale handel op de meest rationele en doeltreffende wijze te gebruiken. Deze maatregelen betreffen alle communautaire regelingen of bepalingen die van toepassing zijn op het handelsverkeer tussen de Gemeenschap en derde landen, met inbegrip van het verblijf en het douanevervoer van goederen in het kader van dat handelsverkeer. 2. Met het oog hierop ontwerpen, voeren en ontwikkelen de Commissie en de Lid-Staten een beleid, op het niveau van de Gemeenschap, voor de bestrijding van fraude op douanegebied, om rekening te houden met de ontwikkelingen die zich voordoen bij de opbouw van Europa, de internationale verplichtingen van de Gemeenschap en de evolutie van het douanewerk in dit verband, waarbij zij een optimaal en complementair gebruik maken van hun beschikbare middelen. Dit beleid beoogt met name: 1. een maximale benutting van de bestaande wetgeving en, indien nodig, de wijziging daarvan; 2. een verbetering van het verzamelen, analyseren, verspreiden en exploiteren van informatie op het niveau van de Gemeenschap door zoveel mogelijk gebruik te maken van informatica, en een zo snel mogelijke verdere automatisering van de douanediensten; dit omvat: - de noodzaak voor de Commissie en de Lid-Staten om de nodige initiatieven te nemen in het kader van de TIR-overeenkomst met het oog op de controle van het gebruik van TIR-carnets met behulp van computers; - automatisering van het communautair douanevervoer voor 1998; 3. het in kaart brengen van de belemmeringen voor een doeltreffend optreden en samenwerken bij de bestrijding van fraude, en meer bepaald wat betreft de taak en de bevoegdheden van de ambtenaren van de douaneadministraties, om deze belemmeringen voor zover mogelijk uit de weg te ruimen; 4. de toepassing van doeltreffende sancties; 5. de voortzetting en ontwikkeling van gecoördineerde acties, met name communautaire onderzoeks- of controlemissies in derde landen; 6. het ontwikkelen van de samenwerking met derde landen, in het bijzonder de geassocieerde landen van Midden- en Oost-Europa, en met de bevoegde internationale organisaties evenals met het betrokken bedrijfsleven; 7. een meer intensief gebruik, ten behoeve van de gehele Gemeenschap, van de bekwaamheden van het personeel van de Commissie en van de Lid-Staten in derde landen; 8. het volgen van de behandeling van onregelmatigheden. Artikel 9 Verbetering van de werkmethoden De Commissie steunt acties die erop gericht zijn de werkmethoden van de douaneadministraties te verbeteren. In partnerschap met de Lid-Staten moedigt zij de gecoördineerde ontwikkeling en de toepassing van nieuwe werkmethoden aan, met name op de hiernavolgende gebieden: 1. risico-analyse, om vast te stellen of de goederen die aan douanecontrole worden onderworpen het voorwerp moeten uitmaken van een controle van de documenten of van een fysieke controle alvorens te worden vrijgegeven; 2. accountantscontrole van ondernemingen; 3. vereenvoudigde procedures voor het brengen van goederen onder een douanebestemming en voor zuivering; 4. het gebruik van automatische gegevensverwerking bij douaneprocedures, met inbegrip van de modernste technieken voor de elektronische uitwisseling van gegevens, rekening houdende met de huidige stand van de automatisering bij de nationale douaneadministraties en met de belangen van de deelnemers aan het economisch verkeer in de Gemeenschap, alsmede met de internationale ontwikkelingen op dit gebied; de Commissie verricht in partnerschap met de Lid-Staten een studie naar de mogelijkheden om computersystemen te ontwikkelen die de uitwisseling van informatie tussen de douaneadministraties vergemakkelijken; 5. het maken van afspraken (memoranda of understanding) met de deelnemers aan het economisch verkeer over de invoering van adequate systemen voor controle, verificatie en uitwisseling van inlichtingen of gegevens die kunnen bijdragen tot de bescherming van de belangen van de Gemeenschap. Artikel 10 Specifieke gemeenschappelijke acties 1. Met het oog op met name de tenuitvoerlegging van de in dit programma omschreven acties, stelt de Commissie elk jaar in partnerschap met de Lid-Staten vast in welke specifieke sectoren van de communautaire douanewetgeving waarnemingsacties zullen worden uitgevoerd. Deze waarnemingsacties worden uitgevoerd door gemengde werkgroepen, bestaande uit douanedeskundigen van de Lid-Staten en van de Commissie. De aldus samengestelde groepen zullen op thematische grondslag bepaalde plaatsen binnen het douanegebied van de Gemeenschap bezoeken. Na afloop van deze bezoeken stellen zij een verslag op waarin de beste werkmethoden en de eventuele moeilijkheden bij de tenuitvoerlegging van de regelgeving op de onderscheiden bezochte plaatsen worden omschreven en geanalyseerd en eventueel suggesties voor verbeteringen, zowel van de communautaire regelgeving als van de gebruikte werkmethoden, worden gedaan, met het doel de douane in haar geheel doelmatiger te doen functioneren. De verslagen van deze deskundigen worden aan de bevoegde diensten van de Lid-Staten en van de Commissie meegedeeld. 2. Naast deze waarnemingsacties zal de Commissie, in partnerschap met de Lid-Staten, tevens met name: a) aanvullende studies verrichten om de zienswijze van de diverse deelnemers aan het internationale handelsverkeer te leren kennen; b) werkgroepen oprichten en seminars organiseren teneinde na te gaan met welke middelen het functioneren van de douaneadministraties op gecoördineerde wijze kan worden verbeterd. Artikel 11 Rol en bevoegdheden van de ambtenaren der douaneadministraties In het kader van artikel 3 wordt nagegaan over welke bevoegdheden de ambtenaren van de douaneadministraties van de Lid-Staten beschikken met het oog op de rol die zij moeten vervullen bij de tenuitvoerlegging van de communautaire wetgeving. Artikel 12 Rationeel en gecoördineerd gebruik van de middelen 1. Met het oog op de tenuitvoerlegging van artikel 4, punt 2, zal de Commissie een communautaire overleg- en coördinatieprocedure instellen opdat er rekening wordt gehouden met de vereisten van de interne markt en met de behoeften van de Lid-Staten. 2. In het kader van deze communautaire overleg- en coördinatieprocedure zal de Commissie, in partnerschap met de Lid-Staten, vaststellen welke middelen nodig zijn voor de acties op douanegebied en met welke financiële middelen deze kunnen worden uitgevoerd, met name door gebruik te maken van alle financieringsinstrumenten waarover de Gemeenschap beschikt, door gezamenlijke activiteiten en door het uitvoeren van andere regelingen of acties die noodzakelijk kunnen blijken te zijn voor het verwezenlijken van de doelstellingen van dit programma. 3. Om te helpen bepalen welke actiemogelijkheden er zijn, zal de Commissie vergaderingen van deskundigen bijeenroepen en seminars organiseren, waarbij, indien nodig, ook vertegenwoordigers van de desbetreffende bedrijfstakken betrokken zullen worden. 4. De Commissie zal in partnerschap met de Lid-Staten toezien op de bevordering van een optimaal gebruik van de financiële middelen via vereenvoudigde douanevoorschriften en -procedures in het gebruik van informatietechnologieën. Artikel 13 Administratieve douanesancties 1. Om te waarborgen dat de sancties leiden tot een overal even doeltreffende toepassing van de communautaire wetgeving en om op een doeltreffende wijze de financiële belangen van de Gemeenschap te beschermen, zal de Commissie, in partnerschap met de Lid-Staten en met inachtneming van: - de beginselen van artikel 5, punt 5, - de respectieve bevoegdheden van de Gemeenschap en de Lid-Staten, alsmede van de beginselen van het nationale recht van de Lid-Staten, in het licht van het subsidiariteits- en het proportionaliteitsbeginsel, aan de hand van de verplichtingen voortvloeiend uit het Communautair Douanewetboek en de toepassingsbepalingen daarvan en op basis van een vergelijkende studie van hun omschrijving en indeling in de rechtsorde van de Lid-Staten de onregelmatigheden op douanegebied vaststellen, rekening houdende met de ernst van de onregelmatigheid. Om deze doelstellingen te verwezenlijken dient de Commissie de door haar nodig geachte voorstellen in. 2. De Commissie stelt de begrotingsautoriteit in kennis van de maatregelen die zij genomen heeft. Artikel 14 Opleidingsacties 1. De Lid-Staten en de Commissie leggen de maatregelen ten uitvoer die nodig zijn om de in artikel 4, punt 4, vastgelegde doelstellingen te verwezenlijken en houden daarbij rekening met Beschikking 91/341/EEG en met de onderscheiden bevoegdheden op het gebied van het opleidingsbeleid. 2. Er wordt bijzondere aandacht geschonken aan de ontwikkeling van de opleiding van docenten en van de basisopleiding van douaneambtenaren, teneinde gemeenschappelijke lespakketten betreffende het geheel van de douanevoorschriften en -procedures en de gemeenschappelijke beleidsmaatregelen op te stellen en te introduceren. Teneinde de inspanningen van de Lid-Staten op het gebied van permanente scholing te ondersteunen moeten er specifieke acties worden opgezet en gevoerd om het personeel van de douaneadministraties het opleidingsniveau te geven dat noodzakelijk is voor de uitoefening van zijn taak. 3. Deze opleiding wordt aangevuld met acties die erop gericht zijn de douane van de Gemeenschap vertrouwd te maken met de beste werkmethoden en -technieken die door de douaneadministraties van derde landen zijn ontwikkeld en meer in het algemeen met een nauwere samenwerking met deze landen. Met het oog hierop kunnen, afhankelijk van de vastgestelde behoeften en op basis van wederkerigheid, uitwisselingen met ambtenaren van deze administraties en opleidingsseminars worden georganiseerd. De met de ambtenaren van de douaneadministraties van de Gemeenschap verband houdende kosten alsmede een per geval te bepalen bijdrage in de kosten in verband met de organisatie van seminars, komen ten laste van de begroting van de Gemeenschap. Omwille van een goed financieel beheer financiert de Commissie de activiteiten en de organisatie van de seminars met de gunstigste kosteneffectiviteit. 4. De Commissie gaat in partnerschap met de Lid-Staten de mogelijkheden na om een opleidingsbeleid voor de douane tot stand te brengen, inclusief door de nationale administraties op te zetten opleidingsprogramma's met een gemeenschappelijke basis, dat enerzijds gericht is op een gemeenschappelijke opleiding voor leidinggevende ambtenaren van de douaneadministraties van de Lid-Staten en van de Commissie of de andere communautaire instellingen en anderzijds op de bijscholing van deze ambtenaren tijdens hun loopbaan, en dat de uitwisseling van ervaringen en de organisatie van seminars op het grondgebied van de Gemeenschap omvat. 5. De opleiding van de douaneambtenaren zoals voorzien in het Matthaeus-programma wordt uitgebreid naar de geassocieerde landen van Midden- en Oost-Europa die willen toetreden tot de Europese Unie als de ervaring die is opgedaan met de huidige proefprojecten zulks rechtvaardigt. Artikel 15 Acties op het gebied van opleiding en technische bijstand aan de douaneadministraties van derde landen Voor de toepassing van artikel 4, punt 5, coördineert de Commissie, in partnerschap met de Lid-Staten, de acties op het gebied van technische opleiding, bijstand en samenwerking van de Gemeenschap en de Lid-Staten ten behoeve van de douaneadministraties van derde landen, teneinde de coherentie van de communautaire maatregelen inzake opleiding, zowel extern als intern, te waarborgen. De Commissie zorgt ook, in partnerschap met de Lid-Staten en binnen de grenzen van de beschikbare middelen, voor de tenuitvoerlegging van de acties op het gebied van technische opleiding, bijstand en samenwerking ten behoeve van de administraties van derde landen. In dit verband neemt zij de kosten van deze acties voor haar rekening. Artikel 16 Betrekkingen met de deelnemers aan het internationale handelsverkeer 1. Voor de tenuitvoerlegging van artikel 4, punt 6, organiseert de Commissie acties of steunt zij initiatieven van de Lid-Staten die erop gericht zijn de betrekkingen tussen de douaneadministraties van de Gemeenschap en de deelnemers aan het internationale handelsverkeer te verbeteren en te intensiveren. Daarbij houdt zij terdege rekening met de ervaring en de informatie van de deelnemers aan het internationale handelsverkeer. 2. Deze acties bestaan met name in: - de vervaardiging, publikatie en verspreiding van informatiedragers met behulp waarvan de marktdeelnemers een betere kennis van de douaneprocedures kunnen verwerven, in het bijzonder van de vereenvoudigde in- en uitklaringsprocedures die erop gericht zijn de concurrentiepositie van de communautaire economie te verbeteren; - een diepgaande dialoog tussen het bedrijfsleven, de Commissie en de Lid-Staten, met name over de beoogde douanemaatregelen die de economische bedrijvigheid belangrijk kunnen beïnvloeden, de vereenvoudiging van de douanevoorschriften en -procedures en de in artikel 4, punt 1, genoemde onderwerpen; - opleidingsacties die erop gericht zijn de kennis van de communautaire wetgeving bij de diverse deelnemers aan het internationale handelsverkeer te verbeteren. Artikel 17 Evaluatie en verslagen 1. Dit programma zal voortdurend geëvalueerd worden in partnerschap tussen de Commissie en de Lid-Staten. Dit geschiedt door middel van de in lid 2 bedoelde verslagen en door specifieke activiteiten. 2. De Lid-Staten doen de Commissie: - uiterlijk op 31 december 1997 een tussentijds rapport en - uiterlijk op 30 juni 1999 een eindrapport betreffende de uitvoering en de resultaten van het onderhavige programma toekomen. 3. De Commissie zal het Europees Parlement en de Raad: - uiterlijk op 30 juni 1998 een tussentijds verslag betreffende de uitvoering van dit programma doen toekomen, - uiterlijk op 30 juni 1999 een mededeling betreffende de wenselijkheid van voortzetting van dit programma doen toekomen, in voorkomend geval vergezeld van een passend voorstel, - uiterlijk op 30 juni 2001 een eindverslag over de uitvoering van dit programma doen toekomen. Deze verslagen zullen eveneens, ter informatie, aan het Economisch en Sociaal Comité en het Comité van de Regio's worden toegezonden. Artikel 18 Financiering 1. Onverminderd de acties die in het kader van andere communautaire programma's worden gefinancierd, worden de financiële middelen voor de uitvoering van dit programma voor het tijdvak van 1 januari 1996 tot en met 31 december 2000, vastgesteld op 50 miljoen ecu volgens de nadere regeling in de bijlage. De jaarlijkse kredieten worden door de begrotingsautoriteit toegestaan binnen de grenzen van de financiële vooruitzichten. 2. De Lid-Staten dragen bij aan de verwezenlijking van de doelstellingen van het programma met inachtneming van hun begrotingsprocedures en -plannen. Artikel 19 Deze beschikking treedt in werking op de dag van haar bekendmaking in het Publikatieblad van de Europese Gemeenschappen. Zij is van toepassing met ingang van 1 januari 1996. Artikel 20 Deze beschikking is gericht tot de Lid-Staten. Gedaan te Brussel, 19 december 1996. Voor het Europees Parlement De Voorzitter K. HÄNSCH Voor de Raad De Voorzitter S. BARRETT (1) PB nr. C 346 van 23. 12. 1995, blz. 4, en PB nr. C 23 van 27. 1. 1996, blz. 7. (2) PB nr. C 301 van 13. 11. 1995, blz. 5. (3) Advies van het Europees Parlement van 25 oktober 1995 (PB nr. C 308 van 20. 11. 1995, blz. 46), gemeenschappelijk standpunt van de Raad van 22 december 1995 (PB nr. C 37 van 9. 2. 1996, blz. 11), besluit van het Europees Parlement van 16 april 1996 (PB nr. C 141 van 13. 5. 1996, blz. 36), besluit van het Europees Parlement van 10 december 1996 en besluit van de Raad van 19 december 1996. (4) PB nr. L 40 van 17. 2. 1993, blz. 1. Verordening gewijzigd bij de Toetredingsakte van 1994. (5) PB nr. C 179 van 1. 7. 1994, blz. 1. (6) PB nr. L 144 van 2. 6. 1981, blz. 1. Verordening gewijzigd bij Verordening (EEG) nr. 945/87 (PB nr. L 90 van 2. 4. 1987, blz. 3). (7) PB nr. L 187 van 13. 7. 1991, blz. 41. (8) PB nr. L 302 van 19. 10. 1992, blz. 1. Verordening gewijzigd bij de Toetredingsakte van 1994. BIJLAGE Verdeling van de in artikel 18 genoemde financiële middelen >RUIMTE VOOR DE TABEL> VERKLARING VAN DE COMMISSIE De Commissie onderzoekt, in partnerschap met de Lid-Staten, de mogelijkheid van het ontwikkelen, met inachtneming van het subsidiariteitsbeginsel, van langdurende uitwisselingen van ambtenaren van nationale administraties, die voor de duur van de uitwisseling posten bekleden in de douaneadministratie van andere Lid-Staten die in overeenstemming zijn met hun bekwaamheden. De Commissie en de Lid-Staten houden rekening met de ervaring die is opgedaan bij de uitvoering van het Matthaeus-programma en in het bijzonder bij de tenuitvoerlegging van artikel 5 van Beschikking 91/341/EEG van de Raad van 20 juni 1991 tot vaststelling van een communautair actieprogramma voor de beroepsopleiding van douaneambtenaren van de Lid-Staten (Matthaeus-programma).",
  "source": "EUR LEX"
}