{
  "url": "http://www.w3.org/1999/xhtml\"><!--",
  "content": "L_2014178NL.01001401.xml 18.6.2014 NL Publicatieblad van de Europese Unie L 178/14 BESLUIT VAN DE RAAD van 12 juni 2014 betreffende het namens de Europese Unie in het Gemengd Comité van de EER in te nemen standpunt over een wijziging van Protocol nr. 30 bij de EER-overeenkomst betreffende specifieke bepalingen inzake de organisatie van de samenwerking op het gebied van de statistiek (2014/365/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 338, lid 1, in samenhang met artikel 218, lid 9, Gezien Verordening (EG) nr. 2894/94 van de Raad van 28 november 1994 houdende bepaalde wijzen van toepassing van de Overeenkomst betreffende de Europese Economische Ruimte ( 1 ) , en met name artikel 1, lid 3, Gezien het voorstel van de Europese Commissie, Overwegende hetgeen volgt: (1) De Overeenkomst betreffende de Europese Economische Ruimte ( 2 ) („de EER-overeenkomst”) is op 1 januari 1994 in werking getreden. (2) Overeenkomstig artikel 98 van de EER-overeenkomst kan Protocol nr. 30 bij die overeenkomst bij besluit van het Gemengd Comité van de EER worden gewijzigd. (3) Bijlage XXI bij de EER-overeenkomst bevat specifieke bepalingen inzake statistiek. (4) Het statistisch programma van de EER voor de periode 2014 tot 2017 moet worden gebaseerd op Verordening (EU) nr. 99/2013 van het Europees Parlement en de Raad ( 3 ) als gewijzigd bij Verordening (EU) nr. 1383/2013 van het Europees Parlement en de Raad ( 4 ) en moet de programmaonderdelen bevatten die noodzakelijk zijn voor de beschrijving van en het toezicht op alle relevante economische, sociale en milieuaspecten van de Europese Economische Ruimte. (5) Het statistisch programma van de EER voor de periode 2003 tot 2007 is niet langer van toepassing en moet derhalve uit de EER-overeenkomst worden geschrapt. (6) Protocol nr. 30 bij de EER-overeenkomst moet derhalve worden gewijzigd om deze uitgebreide samenwerking met ingang van 1 januari 2014 mogelijk te maken. (7) Het standpunt van de Unie in het Gemengd Comité van de EER moet worden gebaseerd op het hieraan gehechte ontwerpbesluit, HEEFT HET VOLGENDE BESLUIT VASTGESTELD: Artikel 1 Het namens de Europese Unie in het Gemengd Comité van de EER in te nemen standpunt over de voorgestelde wijziging van Protocol nr. 30 bij de EER-overeenkomst betreffende specifieke bepalingen inzake de organisatie van de samenwerking op het gebied van de statistiek wordt gebaseerd op het aan dit besluit gehechte ontwerpbesluit van het Gemengd Comité van de EER. Artikel 2 Dit besluit treedt in werking op de dag waarop het wordt vastgesteld. Gedaan te Luxemburg, 12 juni 2014. Voor de Raad De voorzitter Y. MANIATIS ( 1 ) PB L 305 van 30.11.1994, blz. 6 . ( 2 ) PB L 1 van 3.1.1994, blz. 3 . ( 3 ) Verordening (EU) nr. 99/2013 van het Europees Parlement en de Raad van 15 januari 2013 betreffende het Europees statistisch programma 2013-2017 ( PB L 39 van 9.2.2013, blz. 12 ). ( 4 ) Verordening (EU) nr. 1383/2013 van het Europees Parlement en de Raad van 17 december 2013 tot wijziging van Verordening (EU) nr. 99/2013 betreffende het Europees statistisch programma 2013-2017 ( PB L 354 van 28.12.2013, blz. 84 ). ONTWERP BESLUIT VAN HET GEMENGD COMITÉ VAN DE EER Nr. …/2014 van tot wijziging van Protocol nr. 30 bij de EER-overeenkomst betreffende specifieke bepalingen inzake de organisatie van de samenwerking op het gebied van statistiek HET GEMENGD COMITÉ VAN DE EER, Gezien de Overeenkomst betreffende de Europese Economische Ruimte („de EER-overeenkomst”), en met name artikel 98, Overwegende hetgeen volgt: (1) Het statistisch programma van de EER voor de periode 2014 tot 2017 moet worden gebaseerd op Verordening (EU) nr. 99/2013 van het Europees Parlement en de Raad ( 1 ) als gewijzigd bij Verordening (EU) nr. 1383/2013 van het Europees Parlement en de Raad van 17 december 2013 tot wijziging van Verordening (EU) nr. 99/2013 betreffende het Europees statistisch programma 2013-2017 ( 2 ) en moet de programmaonderdelen bevatten die noodzakelijk zijn voor de beschrijving van en het toezicht op alle relevante economische, sociale en milieuaspecten van de Europese Economische Ruimte. (2) Het statistisch programma van de EER voor de periode 2003 tot 2007 is niet langer van toepassing en moet derhalve uit de EER-overeenkomst worden geschrapt. (3) Protocol nr. 30 bij de EER-overeenkomst moet derhalve worden gewijzigd om deze uitgebreide samenwerking met ingang van 1 januari 2014 mogelijk te maken, HEEFT HET VOLGENDE BESLUIT VASTGESTELD: Artikel 1 Protocol nr. 30 bij de EER-overeenkomst wordt als volgt gewijzigd: 1) In de titel van artikel 5 wordt het woord „2013” vervangen door de woorden „2013 tot 2017”. 2) In artikel 5, lid 1, wordt het volgende toegevoegd: „, gewijzigd bij: — 32013 R 1383 : Verordening (EU) nr. 1383/2013 van het Europees Parlement en de Raad van 17 december 2013 ( PB L 354 van 28.12.2013, blz. 84 ).”. 3) In artikel 5, lid 2, worden de woorden „31 december 2013” vervangen door de woorden „31 december 2017”. 4) De tekst van artikel 5, lid 3, wordt vervangen door: „Het Bureau voor de statistiek van de EVA en Eurostat werken gezamenlijk een specifiek jaarlijks statistisch programma van de EER voor de periode 2013 tot 2017 uit. Het jaarlijks statistisch programma van de EER wordt gebaseerd op een gedeelte van het door de Commissie overeenkomstig Verordening (EU) nr. 99/2013 uitgewerkte jaarlijkse werkprogramma, en wordt parallel daarmee opgesteld. Het jaarlijks statistisch programma van de EER wordt door de overeenkomstsluitende partijen goedgekeurd volgens hun eigen interne procedures.”. 5) De tekst van artikel 5, lid 4, wordt vervangen door: „De EVA-staten leveren een financiële bijdrage, overeenkomstig artikel 82, lid 1, onder a), van de EER-overeenkomst en de financiële bepalingen voor de uitvoering daarvan, die 75 % bedraagt van het bedrag dat vermeld is in de begrotingsonderdelen 29 02 05 (Europees statistisch programma 2013-2017) en 29 01 04 05 (Beleid inzake statistische informatie — Uitgaven voor administratief beheer) van de begroting van de Europese Unie voor 2013 en die 75 % bedraagt van het bedrag dat vermeld is in de begrotingsonderdelen 29 02 01 (Europees statistisch programma 2013-2017) en 29 01 04 01 (Beleid inzake statistische informatie — Uitgaven voor administratief beheer) van de begroting van de Europese Unie voor 2014 tot 2017.”. 6) De tekst van artikel 2 wordt geschrapt. Artikel 2 Dit besluit treedt in werking op de dag na die van de laatste kennisgeving ervan op grond van artikel 103, lid 1, van de EER-overeenkomst ( *1 ) . Het is van toepassing vanaf 1 januari 2014. Artikel 3 Dit besluit wordt bekendgemaakt in het EER-gedeelte van, en het EER-supplement bij, het Publicatieblad van de Europese Unie . Gedaan te Brussel, Voor het Gemengd Comité van de EER De voorzitter De secretarissen van het Gemengd Comité van de EER ( 1 ) PB L 39 van 9.2.2013, blz. 12 . ( 2 ) PB L 354 van 28.12.2013, blz. 84 . ( *1 ) [Geen grondwettelijke vereisten aangegeven.] [Grondwettelijke vereisten aangegeven.].",
  "source": "EUR LEX"
}