{
  "url": "http://www.w3.org/1999/xhtml\"><!--",
  "content": "L_2021188NL.01006101.xml 28.5.2021 NL Publicatieblad van de Europese Unie L 188/61 UITVOERINGSVERORDENING (EU) 2021/854 VAN DE COMMISSIE van 27 mei 2021 tot instelling van een voorlopig antidumpingrecht op koudgewalste platte producten van roestvrij staal van oorsprong uit India en Indonesië DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 7, Na raadpleging van de lidstaten, Overwegende hetgeen volgt: 1. PROCEDURE 1.1. Opening van het onderzoek (1) Op 30 september 2020 heeft de Europese Commissie (“de Commissie”) op grond van artikel 5 van Verordening (EU) 2016/1036 van het Europees Parlement en de Raad een antidumpingonderzoek geopend met betrekking tot de invoer van koudgewalste platte producten van roestvrij staal (“stainless steel cold-rolled flat products”, hierna ook: “SSCR” of “het onderzochte product”) van oorsprong uit India en Indonesië (“de betrokken landen”). De Commissie heeft daartoe een bericht van inleiding gepubliceerd in het Publicatieblad van de Europese Unie ( 2 ) (“Bericht van inleiding”). (2) De Commissie heeft het onderzoek geopend naar aanleiding van een klacht die op 17 augustus 2020 werd ingediend door de European Steel Association (“Eurofer” of “de klager”) namens producenten die meer dan 25 % van de totale productie van koudgewalste platte producten van roestvrij staal in de Unie vertegenwoordigen. Het bij de klacht gevoegde bewijsmateriaal over dumping vanuit de betrokken landen en aanmerkelijke schade als gevolg daarvan werd voldoende geacht om het onderzoek te openen. 1.2. Registratie (3) Naar aanleiding van een met het vereiste bewijsmateriaal gestaafd verzoek van de klager heeft de Commissie de invoer van het betrokken product overeenkomstig artikel 14, lid 5, van de basisverordening bij Uitvoeringsverordening (EU) 2021/370 van de Commissie ( 3 ) aan registratie onderworpen. 1.3. Belanghebbenden (4) In het bericht van inleiding werden de belanghebbenden uitgenodigd om met de Commissie contact op te nemen om aan het onderzoek mee te werken. Daarnaast heeft de Commissie de klager, de haar bekende producenten-exporteurs in de betrokken landen en de autoriteiten van de betrokken landen alsook de haar bekende importeurs en gebruikers in de Unie specifiek van de opening van het onderzoek in kennis gesteld en hen verzocht mee te werken. (5) De belanghebbenden zijn in de gelegenheid gesteld om opmerkingen te maken over de opening van het onderzoek en te verzoeken om een hoorzitting met de Commissie en/of de raadadviseur-auditeur in handelsprocedures. De Commissie heeft een hoorzitting gehouden met de klager, één producent-exporteur en één gebruiker in de Unie. De Commissie ontving opmerkingen die worden behandeld onder punten 2.3, 5.2 en 7.2. 1.4. Samenstelling van steekproeven (6) In het bericht van inleiding heeft de Commissie verklaard dat zij mogelijk steekproeven van de belanghebbenden zou samenstellen overeenkomstig artikel 17 van de basisverordening. 1.4.1. Steekproef van producenten in de Unie (7) In het bericht van inleiding stelde de Commissie dat zij had besloten het aantal te onderzoeken producenten in de Unie tot een redelijk aantal te beperken door gebruik te maken van een steekproef en dat zij een voorlopige steekproef van producenten in de Unie had samengesteld. De Commissie stelde de voorlopige steekproef samen op basis van de productie en de verkoopvolumes in de Unie zoals door de producenten in de Unie gemeld in het kader van het representativiteitsonderzoek voorafgaand aan de opening, daarbij tevens hun geografische locatie in aanmerking nemend. De aldus samengestelde voorlopige steekproef bestond uit drie producenten in de Unie die goed waren voor meer dan 60 % van de productie en ongeveer 70 % van de verkoop in de Unie van het soortgelijke product en die in vier verschillende lidstaten gevestigd waren. De informatie over deze voorlopige steekproef is opgenomen in het dossier dat door belanghebbenden kon worden ingezien en waarover zij opmerkingen konden indienen. De Commissie heeft geen opmerkingen ontvangen. (8) Als gevolg daarvan werd de voorlopige steekproef van producenten in de Unie bevestigd. Het betrof Aperam Stainless Europe (“Aperam”), Acciai Speciali Terni S.p.A. (“AST”) en Outokumpu Stainless Oy (“OTK”). De definitieve steekproef is representatief voor de bedrijfstak van de Unie. 1.4.2. Steekproef van importeurs (9) Om te kunnen beslissen of een steekproef noodzakelijk was en, zo ja, deze te kunnen samenstellen, heeft de Commissie alle haar bekende niet-verbonden importeurs verzocht de in het bericht van inleiding gevraagde informatie te verstrekken. (10) Drie niet-verbonden importeurs hebben zich gemeld als belanghebbende en hebben de verlangde informatie verstrekt. Gezien het geringe aantal ontvangen antwoorden was een steekproef niet noodzakelijk. Er werden geen opmerkingen over dit besluit ingediend. De importeurs werden uitgenodigd om een vragenlijst in te vullen. 1.4.3. Steekproef van producenten-exporteurs in de betrokken landen (11) Rekening houdend met het potentieel grote aantal producenten-exporteurs in de betrokken landen voorzag het bericht van inleiding in een steekproef voor India en Indonesië; om die reden heeft de Commissie alle haar bekende producenten-exporteurs in India en Indonesië verzocht de in het bericht van inleiding gevraagde informatie te verstrekken om te beslissen of een steekproef noodzakelijk was en zo ja, om deze te kunnen samenstellen. (12) Daarnaast heeft de Commissie de vertegenwoordiging van India bij de Europese Unie en de ambassade van de Republiek Indonesië te Brussel verzocht mogelijke andere producenten-exporteurs die geïnteresseerd zouden kunnen zijn in medewerking aan het onderzoek, op te sporen en/of contact met hen op te nemen. 1.4.3.1.   India (13) Bij de opening van het onderzoek heeft de Commissie contact opgenomen met zeven potentiële producenten-exporteurs in India. Twee producenten-exporteurs in India verstrekten de voor de samenstelling van de steekproef benodigde informatie; zij vertegenwoordigden alle uitvoer van het betrokken product naar de Unie. De Commissie heeft daarom afgezien van samenstelling van een steekproef van producenten-exporteurs in India. 1.4.3.2.   Indonesië (14) Bij de opening van het onderzoek heeft de Commissie contact opgenomen met 14 potentiële producenten-exporteurs in Indonesië. Drie producenten-exporteurs hebben de vragen in verband met een steekproef beantwoord en verkoop naar de Unie gemeld. Volgens de informatie in de steekproefformulieren vertegenwoordigde hun verkoop 72 % van de Indonesische uitvoer naar de Unie. Op grond daarvan werd ook voor Indonesië afgezien van de steekproef. 1.5. Antwoorden op de vragenlijst (15) De klacht bevatte voldoende voorlopig bewijsmateriaal waaruit blijkt dat er op de grondstoffenmarkt voor het betroffen product in India en Indonesië verstoringen zijn. Derhalve had het onderzoek, zoals aangekondigd in het bericht van inleiding, betrekking op deze verstoringen van de grondstoffenmarkt om te bepalen of artikel 7, leden 2 bis en 2 ter, van de basisverordening moesten worden toegepast op India en Indonesië. Om deze reden heeft de Commissie de overheden van India en Indonesië hierover een aanvullende vragenlijst gestuurd. (16) De Commissie heeft vragenlijsten gestuurd naar de drie in de steekproef opgenomen producenten in de Unie, de klager, de drie niet-verbonden importeurs en de vijf producenten-exporteurs in de betrokken landen. Dezelfde vragenlijsten waren op de dag van de opening van het onderzoek ook online beschikbaar gesteld ( 4 ) . (17) Er zijn antwoorden op de vragenlijst ontvangen van de drie in de steekproef opgenomen producenten in de Unie, de klager, twee niet-verbonden importeurs, de twee producenten-exporteurs in India en drie producenten-exporteurs in Indonesië. Er zijn ook antwoorden van de Indiase overheid en de Indonesische overheid op de vragenlijst ontvangen. 1.6. Controlebezoeken (18) Gezien de uitbraak van COVID-19 en de inperkingsmaatregelen die door verschillende lidstaten en door verschillende derde landen zijn genomen, kon de Commissie in de voorlopige fase geen controlebezoeken op grond van artikel 16 van de basisverordening verrichten. In plaats daarvan heeft de Commissie alle informatie die zij voor haar voorlopige vaststellingen nodig achtte, kruislings op afstand getoetst in overeenstemming met haar mededeling over de gevolgen van de uitbraak van COVID-19 voor antidumping- en antisubsidieonderzoeken ( 5 ) . (19) De Commissie heeft kruislingse controles op afstand verricht bij de volgende ondernemingen/belanghebbenden: a) Producenten in de Unie en hun branchevereniging: — Acciai Speciali Terni S.p.A., Terni, Italië (“AST”) — Aperam Stainless Europe, bestaande uit Aperam France, La Plaine Saint-Denis Cedex, Frankrijk, en Aperam Belgium, Châtelet en Genk, België (“Aperam”) — Outokumpu Stainless Oy, Tornio, Finland (“OTK”) — Eurofer, Brussel, België b) Importeurs in de Unie: — Gual Stainless S.L., Berga, Spanje — Nova Trading SA, Torun, Polen c) Producenten-exporteurs: Producenten-exporteurs in India: — Chromeni Steels Private Limited, India — Jindal Stainless Limited, Jindal Stainless Hisar Limited en Jindal Stainless Steelways Limited, India; Iberjindal S.L., Spanje, en JSL Global Commodities Pte. Ltd., Singapore (gezamenlijk aangeduid als “de Jindal Group”) Producenten-exporteurs in Indonesië: — PT Indonesia Ruipu Nickel and Chrome alloy (“IRNC”), PT Ekasa Yad Resources (“EYR”) en PT Hanwa (“Hanwa”), Indonesië; Cantostar Limited (“Cantostar”) en Eternal Tsingshan Group Co., Ltd. (“Eternal Tsingshan”), Hongkong, en Recheer Resources Pte. Ltd. (“Recheer”), Singapore (gezamenlijk aangeduid als “de IRNC Group”) — PT Jindal Stainless Indonesia Limited (“PTJ”), Indonesië; JSL Global Commodities Pte. Ltd. (“JGC”), Singapore, en Iberjindal S.L. (“IBJ”), Spanje (gezamenlijk aangeduid als “de Jindal Indonesia Group”) (20) Met betrekking tot de procedure van artikel 7, leden 2 bis en 2 ter, van de basisverordening vonden kruislingse controles op afstand plaats bij de Indiase en met de Indonesische overheid. 1.7. Onderzoektijdvak en beoordelingsperiode (21) Het onderzoek naar dumping en schade had betrekking op de periode van 1 juli 2019 tot en met 30 juni 2020 (“het onderzoektijdvak” of “OT”). Het onderzoek naar ontwikkelingen die relevant zijn voor de schadebeoordeling had betrekking op de periode van 1 januari 2017 tot aan het einde van het onderzoektijdvak (“de beoordelingsperiode”). 2. BETROKKEN PRODUCT EN SOORTGELIJK PRODUCT 2.1. Betrokken product (22) Dit onderzoek heeft betrekking op gewalste platte producten van roestvrij staal, enkel koud gewalst, momenteel ingedeeld onder de GN-codes 7219 31 00, 7219 32 10, 7219 32 90, 7219 33 10, 7219 33 90, 7219 34 10, 7219 34 90, 7219 35 10, 7219 35 90, 7219 90 20, 7219 90 80, 7220 20 21, 7220 20 29, 7220 20 41, 7220 20 49, 7220 20 81, 7220 20 89, 7220 90 20 en 7220 90 80, van oorsprong uit India en Indonesië. De GN-codes worden slechts ter informatie vermeld. 2.2. Soortgelijk product (23) Uit het onderzoek is gebleken dat de volgende producten dezelfde fysische, chemische en technische basiseigenschappen hebben en voor dezelfde basisdoeleinden worden gebruikt: — het betrokken product; — het product dat in de betrokken landen wordt vervaardigd en daar op de binnenlandse markt wordt verkocht; — het in de Unie door de bedrijfstak van de Unie vervaardigde en verkochte product. (24) De Commissie heeft in dit stadium beslist dat die producten derhalve soortgelijke producten zijn in de zin van artikel 1, lid 4, van de basisverordening. 2.3. Argumenten betreffende de productomschrijving (25) Zeer laat in de voorlopige fase van het onderzoek heeft één gebruiker in de Unie zich als belanghebbende kenbaar gemaakt en opmerkingen over de productomschrijving ingediend. De onderneming verzocht om producten van staalkwaliteit 200 (“200-SSCRP’s”) van de productomschrijving uit te sluiten, aangezien er voor deze producten volgens de onderneming sprake is van geen of zeer beperkte productie in de Unie en deze producten een specifiek en niche-eindgebruik hebben. Volgens de onderneming zou de uitsluiting van 200-SSCRP op basis van de staalkwaliteit en het eindgebruik ervan geen risico van ontwijking van andere productsoorten inhouden. (26) De indiener van de klacht betwistte deze stelling. Eurofer benadrukte dat de 200-SSCRP’s door ten minste twee van de producenten in de Unie worden geproduceerd. Bovendien voerde Eurofer aan dat zij gemakkelijk kunnen worden vervangen door andere staalkwaliteiten bij eindgebruik, en dat zij als zodanig rechtstreeks met deze productsoorten concurreren. Bovendien hebben de 200-SSCRP’s dezelfde fysische, chemische en technische basiseigenschappen en distributiekanalen als andere staalkwaliteiten en kunnen zij niet gemakkelijk worden geïdentificeerd zonder gespecialiseerde tests — wat volgens de klager duidelijk ontwijking mogelijk maakt. Gezien de argumenten van Eurofer heeft de Commissie voorlopig geconcludeerd dat de productsoorten onderling verwisselbaar zijn. (27) Gezien de zeer late indiening van het verzoek in verband met de productomschrijving, het feit dat er 200-SSCRP’s in de Unie worden geproduceerd en de onderlinge verwisselbaarheid van 200-SSCRP’s met andere productsoorten, wordt het verzoek tot uitsluiting van producten voorlopig afgewezen. 3. DUMPING 3.1. Inleidende opmerking (28) Gezien het beperkte aantal medewerkende partijen in zowel India als Indonesië zijn de details van bepaalde bevindingen inzake dumping vertrouwelijk en derhalve alleen in de bilaterale mededelingen opgenomen. 3.2. India 3.2.1. Medewerking en gedeeltelijke toepassing van artikel 18 van de basisverordening (29) De twee medewerkende producenten-exporteurs in India waren Chromeni Steels Private Limited en de Jindal Group. (30) Chromeni Steels Private Limited produceerde het betrokken product in India en verkocht het op de binnenlandse markt, hoofdzakelijk aan niet-verbonden en aan enkele verbonden afnemers. Alle uitvoer naar de Unie vond rechtstreeks naar niet-verbonden afnemers plaats. (31) De volgende ondernemingen die door de Jindal Group uitdrukkelijk werden genoemd als betrokken bij de productie en verkoop van het betrokken product, waren voorwerp van het onderzoek en de kruislingse controles op afstand: — Jindal Stainless Limited (“JSL”), een geïntegreerde producent-exporteur die roestvrijstaalschroot tot het onderzochte product verwerkt; — Jindal Stainless Hisar Limited (“JSHL”), een geïntegreerde producent-exporteur die roestvrijstaalschroot tot het onderzochte product verwerkt; — Jindal Stainless Steelways Limited (“JSS”), een partij die warmgewalste rollen (“coils”) die van JSL en JSHL werden gekocht, koudwalst en op de binnenlandse markt van India verkoopt; — Iberjindal S.L. (“IBJ”), een in Spanje gevestigde verbonden handelaar die het onderzochte product van JSL en JSHL koopt en doorverkoopt aan niet-verbonden en verbonden afnemers in de Unie, en — JSL Global Commodities Pte. Ltd. (“JGC”), een in Singapore gevestigde verbonden handelaar die het onderzochte product van JSL en JSHL koopt en doorverkoopt aan niet-verbonden afnemers in de Unie. (32) Uit de kruislingse controle op afstand bleek dat een verbonden onderneming van de Jindal Group in een derde land betrokken was bij de verkoop van het betrokken product naar de Unie. De relevante rol van deze partij met betrekking tot het onderzochte product was echter niet als zodanig vermeld in de correspondentie van de Jindal Group, ook niet in de antwoorden op de vragenlijst. Bijgevolg heeft de Commissie de Jindal Group bij brief van 23 maart 2021 ervan in kennis gesteld dat zij voornemens was artikel 18 van de basisverordening toe te passen en gebruik te maken van de beschikbare gegevens met betrekking tot de niet bekendgemaakte informatie over de rol van de verbonden onderneming. Naar aanleiding van die brief heeft de in een derde land gevestigde verbonden onderneming op 29 maart 2021 opmerkingen ingediend. Met haar opmerkingen heeft de Jindal group ook het antwoord van de verbonden onderneming op de bijlage bij de vragenlijst ingediend. (33) Deze opmerkingen werden herhaald tijdens een hoorzitting met de raadadviseur-auditeur op 16 april 2021. (34) De opmerkingen van de Jindal Group over de brief van 23 maart werden naar behoren beoordeeld, maar hebben de beoordeling van de feiten door de Commissie niet gewijzigd. In het bijzonder kon het antwoord op de bijlage bij de vragenlijst dat in antwoord op de brief van de Commissie van 23 maart 2021 werd ingediend, niet kruislings op afstand worden gecontroleerd, zodat de Commissie de volledigheid van de namens die partij verstrekte informatie niet kon beoordelen. (35) Bijgevolg heeft de Commissie haar voornemen bevestigd om artikel 18 van de basisverordening in dit stadium toe te passen. 3.2.2. Normale waarde (36) Eerst heeft de Commissie onderzocht of de totale omvang van de binnenlandse verkoop van elke medewerkende producent-exporteur representatief was in de zin van artikel 2, lid 2, van de basisverordening. De binnenlandse verkoop is representatief als de totale hoeveelheid van de binnenlandse verkoop van het soortgelijke product aan onafhankelijke afnemers op de binnenlandse markt per producent-exporteur tijdens het onderzoektijdvak ten minste 5 % van zijn totale naar de Unie uitgevoerde hoeveelheid van het betrokken product bedroeg. (37) Op basis hiervan werd het totale verkoopvolume op de binnenlandse markt van het soortgelijke product door elke medewerkende producent-exporteurs representatief geacht. (38) Vervolgens is de Commissie nagegaan welke productsoorten die op de binnenlandse markt waren verkocht, identiek waren aan of vergelijkbaar waren met de naar de Unie uitgevoerde productsoorten. (39) Daarna heeft de Commissie onderzocht of de productsoorten die door elke medewerkende producent-exporteur op zijn binnenlandse markt werden verkocht in vergelijking met de productsoorten die naar de Unie werden uitgevoerd representatief waren in de zin van artikel 2, lid 2, van de basisverordening. De binnenlandse verkoop van een productsoort is representatief als de totale binnenlandse verkoop van die productsoort aan onafhankelijke afnemers in het onderzoektijdvak ten minste 5 % bedraagt van de totale verkoop ten uitvoer van de identieke of vergelijkbare productsoort naar de Unie. (40) Verder heeft de Commissie voor elke productsoort het aandeel van de winstgevende verkoop aan onafhankelijke afnemers op de binnenlandse markt in het onderzoektijdvak bepaald om uit te maken of zij de werkelijke binnenlandse verkopen kon gebruiken voor de berekening van de normale waarde, of dat zij de verkoop die buiten het kader van normale handelstransacties heeft plaatsgevonden wegens de prijs buiten beschouwing zou laten, overeenkomstig artikel 2, lid 4, van de basisverordening. (41) De normale waarde wordt gebaseerd op de werkelijke binnenlandse prijs per productsoort, ongeacht of die verkoop winstgevend is, indien: a) het volume van de verkoop van de productsoort tegen nettoverkoopprijzen die ten minste gelijk zijn aan de berekende productiekosten, meer dan 80 % van de totale verkoop van deze productsoort vertegenwoordigde, en b) de gewogen gemiddelde verkoopprijs van die productsoort ten minste gelijk is aan de productiekosten per eenheid. (42) In dit geval is de normale waarde het gewogen gemiddelde van de prijzen van alle binnenlandse verkopen van die productsoort in het onderzoektijdvak. (43) De normale waarde is gelijk aan de werkelijke binnenlandse prijs per productsoort van uitsluitend de winstgevende binnenlandse verkopen van de productsoorten in het onderzoektijdvak indien: a) de winstgevende verkoop van de productsoort 80 % of minder van de totale verkoop van die productsoort bedraagt, of b) de gewogen gemiddelde prijs van die productsoort lager ligt dan de productiekosten per eenheid. (44) Wanneer meer dan 80 % van de binnenlandse verkoop per productsoort tijdens het onderzoektijdvak winstgevend was, en de gewogen gemiddelde verkoopprijs ten minste gelijk was aan de gewogen gemiddelde productiekosten per eenheid, werd de normale waarde berekend als een gewogen gemiddelde van de prijzen van alle werkelijke binnenlandse verkoop tijdens het onderzoektijdvak in de situatie als beschreven in overweging 42. Anders werd de normale waarde berekend als gewogen gemiddelde van de prijzen van de winstgevende verkoop in de situatie als beschreven in overweging 43. (45) Wanneer een productsoort niet in representatieve hoeveelheden of helemaal niet op de binnenlandse markt werd verkocht, en wanneer er geen of onvoldoende verkoop van een productsoort van het soortgelijke product in het kader van normale handelstransacties voorhanden was, zoals bepaald in artikel 2, leden 2 en 4, van de basisverordening, heeft de Commissie de normale waarde door berekening vastgesteld overeenkomstig artikel 2, leden 3 en 6, van de basisverordening. (46) De normale waarde werd door berekening vastgesteld per productsoort, door de gemiddelde productiekosten van het soortgelijke product van de onderzochte producenten-exporteurs tijdens het onderzoektijdvak te vermeerderen met: a) het gewogen gemiddelde van de verkoopkosten, algemene kosten en administratiekosten (“VAA-kosten”) die door de onderzochte producenten-exporteurs in verband met de binnenlandse verkoop van het soortgelijke product in het kader van normale handelstransacties tijdens het onderzoektijdvak zijn gemaakt, en b) de gewogen gemiddelde winst die door de onderzochte producenten-exporteurs op de binnenlandse verkoop van het soortgelijke product in het kader van normale handelstransacties tijdens het onderzoektijdvak is gemaakt. (47) Voor de productsoorten waarvan de op de binnenlandse markt verkochte hoeveelheden niet representatief waren, werden de gemiddelde VAA-kosten en de gemiddelde winst op transacties in het kader van normale handelstransacties op de binnenlandse markt erbij opgeteld. Voor productsoorten die helemaal niet op de binnenlandse markt werden verkocht of waarvan geen verkopen in het kader van normale handelstransacties bekend waren, werd het gewogen gemiddelde van de VAA-kosten en de winst van alle transacties in het kader van normale handelstransacties op de binnenlandse markt erbij opgeteld. 3.2.3. Uitvoerprijs (48) De uitvoer naar de Unie door de producenten-exporteurs vond hetzij rechtstreeks naar onafhankelijke afnemers, hetzij via verbonden ondernemingen plaats. (49) Voor de producenten-exporteurs die het betrokken product rechtstreeks naar onafhankelijke afnemers in de Unie hadden uitgevoerd, en voor producenten-exporteurs die het betrokken product via in een derde land gevestigde verbonden ondernemingen naar de Unie hadden uitgevoerd, was de uitvoerprijs overeenkomstig artikel 2, lid 8, van de basisverordening de voor het betrokken product met het oog op uitvoer naar de Unie werkelijk betaalde of te betalen prijs. (50) Voor de producenten-exporteurs die het betrokken product via als importeur optredende verbonden ondernemingen naar de Unie hadden uitgevoerd, werd de uitvoerprijs overeenkomstig artikel 2, lid 9, van de basisverordening vastgesteld op basis van de prijs waartegen het ingevoerde product voor het eerst aan onafhankelijke afnemers in de Unie was doorverkocht. In dit geval zijn prijscorrecties toegepast voor alle tussen invoer en doorverkoop gemaakte kosten, met inbegrip van VAA-kosten en een redelijke winst. 3.2.4. Vergelijking (51) De Commissie heeft de normale waarde en de uitvoerprijs van de producenten-exporteurs vergeleken in het stadium af fabriek. (52) Waar dat met het oog op een billijke vergelijking gerechtvaardigd was, heeft de Commissie overeenkomstig artikel 2, lid 10, van de basisverordening op de normale waarde en/of de uitvoerprijs een correctie toegepast voor verschillen die van invloed zijn op de prijzen en de vergelijkbaarheid van de prijzen. De uitvoerprijs werd gecorrigeerd voor commissies van de verbonden handelaar in een derde land (zie overweging 49). Op de normale waarde en de uitvoerprijs werden correcties toegepast voor de kosten van vervoer, verzekering, verpakking, lading, overlading, lossing en aanverwante kosten, kredietkosten, bankkosten en wisselkosten, indien van toepassing, en kortingen, met inbegrip van uitgestelde kortingen, voor zover deze van invloed waren op de vergelijkbaarheid van de prijzen. (53) De Jindal Group diende uit hoofde van artikel 2, lid 10, punt b), van de basisverordening een verzoek in voor een correctie voor de terugbetaling van rechten met betrekking tot de normale waarde, op grond dat het bestaan van een forfaitaire regeling voor de terugbetaling van rechten impliceert dat al haar binnenlandse verkoop een indirecte belasting zou omvatten in vergelijking met de verkoop ten uitvoer. De Jindal Group heeft echter niet aangetoond dat de gevraagde bedragen verband hielden met de invoer van verwerkte grondstoffen of met de ten aanzien daarvan betaalde rechten. Het argument werd derhalve afgewezen. (54) Gezien de bevindingen uit de kruislingse controles op afstand met betrekking tot de in een derde land gevestigde verbonden onderneming van Jindal, zoals uiteengezet in de overwegingen 32 tot en met 35, heeft de Commissie bepaalde informatie met betrekking tot de correcties voor de verkoopprijzen van Jindal Group bij uitvoer naar de Unie overeenkomstig artikel 18 van de basisverordening vervangen door beschikbare gegevens. 3.2.5. Dumpingmarges (55) Voor de producenten-exporteurs heeft de Commissie de gewogen gemiddelde normale waarde van elke soort van het soortgelijke product vergeleken met de gewogen gemiddelde uitvoerprijs van de overeenkomstige soort van het betrokken product, zoals bepaald in artikel 2, leden 11 en 12, van de basisverordening. (56) De mate van medewerking in dit geval werd hoog geacht, aangezien de uitvoer van de medewerkende producenten-exporteurs goed was voor 100 % van de totale uitvoer naar de Unie tijdens het OT. Er konden geen andere producenten-exporteurs dan de twee medewerkende worden achterhaald. Bijgevolg achtte de Commissie het passend de residuele dumpingmarge vast te stellen op het niveau van de producent-exporteur met de hoogste dumpingmarge. (57) De voorlopige dumpingmarges, uitgedrukt als percentage van de cif-prijs, grens Unie, vóór inklaring, zijn derhalve als volgt: Onderneming Voorlopige dumpingmarge Jindal Group 13,6 % Chromeni 36,9 % Alle andere ondernemingen 36,9 % 3.3. Indonesië 3.3.1. Medewerking en toepassing van artikel 18 van de basisverordening (58) Zoals vermeld in overweging 17, hebben drie Indonesische producenten-exporteurs de Commissie binnen de vastgestelde termijn een antwoord op de vragenlijst toegezonden. Een van deze producenten-exporteurs, PT Bina Niaga Multiusaha, had de meeste vragen in de vragenlijst echter niet beantwoord. De meeste antwoordvelden van de vragenlijst waren namelijk leeg (inclusief lijsten van T-by-T-verkopen, productiekostentabel, winstgevendheidstabel) en de onderneming heeft slechts enkele van de vragen beantwoord. Het ingediende stuk werd zo substantieel gebrekkig bevonden dat het neerkwam op een uitblijven van een antwoord. Daarom heeft de Commissie de betrokken partij bij brief van 20 november 2020 in kennis gesteld van de redenen waarom zij voornemens was de verstrekte informatie buiten beschouwing te laten en de onderneming als niet-meewerkend te beschouwen. PT Bina Niaga Multiusaha werd in de gelegenheid gesteld verdere opmerkingen in te dienen, maar heeft niet binnen de gestelde termijn op die brief gereageerd. (59) Als gevolg van het bovenstaande werden uiteindelijk alleen de twee overblijvende Indonesische producenten-exporteurs, de IRNC Group en de Jindal Indonesia Group geacht aan het onderzoek mee te werken. Uit het onderzoek is gebleken dat deze twee partijen goed waren voor meer dan 90 % van het volume van de Indonesische uitvoer van het betrokken product naar de Unie in het onderzoektijdvak. (60) De volgende ondernemingen die door de IRNC Group uitdrukkelijk werden genoemd als betrokken bij de productie en verkoop van het betrokken product, waren betrokken bij het onderzoek en kruislingse controles op afstand: — PT Indonesia Guang Ching Nickel and Stainless Steel Industry (“GCNS”), dat warmgewalste rollen (“coils”) (inputs, niet het betrokken product) produceert en levert aan IRNC voor de vervaardiging van het betrokken product; — PT Indonesia Tsingshan Stainless Steel (“ITSS”), dat warmgewalste rollen (“coils”) (inputs, niet het betrokken product) produceert en levert aan IRNC voor de vervaardiging van het betrokken product; — PT Sulawesi Mining Investment (“SMI”), dat roestvrijstalen plaat (“slab”) produceert en levert aan GCNS voor de productie van warmgewalste rollen (“coils”), en — PT Tsingshan Steel Indonesia (“TSI”), dat ferronikkel produceert en levert aan ITSS en SMI voor de productie van platen (“slabs”). (61) Tijdens de kruislingse controles op afstand ontdekte de Commissie dat de IRNC Group de Commissie niet in kennis had gesteld van de betrokkenheid van een verbonden onderneming, de Tsingshan Holding Group Co., gevestigd in China, bij de activiteiten in verband met het onderzochte product. De informatie die de onderneming niet heeft verstrekt, werd van cruciaal belang geacht voor de vaststelling van zowel de normale waarde als de uitvoerprijs van de IRNC Group. (62) Overeenkomstig artikel 18 van de basisverordening en bij brief van 23 maart 2021 werd de onderneming derhalve in kennis gesteld van de redenen waarom de Commissie voornemens was bepaalde correcties aan te brengen om de normale waarde en de uitvoerprijs aan de hand van de beschikbare gegevens te corrigeren, en werd de IRNC Group in de gelegenheid gesteld opmerkingen in te dienen. (63) De onderneming heeft op 29 maart 2021 op de brief van de Commissie geantwoord. In haar antwoord betwistte de onderneming niet dat de tekortkomingen die in de brief van de Commissie waren vermeld, hadden bestaan. De onderneming antwoordde echter dat zij zich het recht voorbehield om in een later stadium opmerkingen in te dienen. (64) De volgende ondernemingen die door de Jindal Indonesia Group uitdrukkelijk werden genoemd, verleenden medewerking aan het onderzoek door antwoorden op de vragenlijsten in te dienen, en werden als betrokkenen bij de productie en verkoop van het betrokken product, onderzocht en kruislings op afstand gecontroleerd: — PT Jindal Indonesia (“PTJ”) produceerde het betrokken product in Indonesië en verkocht het op de binnenlandse markt aan niet-verbonden afnemers. PTJ voerde hetzij rechtstreeks naar afnemers in de EU, hetzij via verbonden ondernemingen uit, — Iberjindal S.L. (“IBJ”), een in Spanje gevestigde verbonden handelaar die het onderzochte product van PTJ koopt en doorverkoopt aan niet-verbonden en verbonden afnemers in de Unie, en — JSL Global Commodities Pte. Ltd. (“JGC”), een in Singapore gevestigde verbonden handelaar die het onderzochte product van PTJ koopt en doorverkoopt aan niet-verbonden afnemers in de Unie. 3.3.2. Normale waarde (65) Eerst heeft de Commissie onderzocht of de totale omvang van de binnenlandse verkoop van elke medewerkende producent-exporteur representatief was in de zin van artikel 2, lid 2, van de basisverordening. De binnenlandse verkoop is representatief als de totale hoeveelheid van de binnenlandse verkoop van het soortgelijke product aan onafhankelijke afnemers op de binnenlandse markt per producent-exporteur tijdens het onderzoektijdvak ten minste 5 % van zijn totale naar de Unie uitgevoerde hoeveelheid van het betrokken product bedroeg. (66) Op deze grondslag werd vastgesteld dat het totale verkoopvolume op de binnenlandse markt van het soortgelijke product door elke producent-exporteur representatief was. (67) Vervolgens is de Commissie nagegaan welke productsoorten die op de binnenlandse markt waren verkocht, identiek waren aan of vergelijkbaar waren met de naar de Unie uitgevoerde productsoorten. (68) Vervolgens heeft de Commissie onderzocht of de binnenlandse verkoop door elke medewerkende producent-exporteur op zijn binnenlandse markt voor elke productsoort die identiek of vergelijkbaar is met een productsoort die wordt uitgevoerd naar de Unie overeenkomstig artikel 2, lid 2, van de basisverordening representatief was. De binnenlandse verkoop van een productsoort is representatief als de totale binnenlandse verkoop van die productsoort aan onafhankelijke afnemers in het onderzoektijdvak ten minste 5 % bedraagt van de totale verkoop ten uitvoer van de identieke of vergelijkbare productsoort naar de Unie. (69) Verder heeft de Commissie voor elke productsoort het aandeel van de winstgevende verkoop aan onafhankelijke afnemers op de binnenlandse markt in het onderzoektijdvak bepaald, om uit te maken of zij alle werkelijke binnenlandse verkopen kon gebruiken voor de berekening van de normale waarde, of dat zij de verkoop die heeft plaatsgevonden buiten het kader van normale handelstransacties wegens de prijs buiten beschouwing zou laten, overeenkomstig artikel 2, lid 4, van de basisverordening. (70) De normale waarde wordt gebaseerd op de werkelijke binnenlandse prijs per productsoort, ongeacht of die verkoop winstgevend is, indien: a) de verkoop van de productsoort tegen nettoverkoopprijzen die ten minste gelijk zijn aan de berekende productiekosten, meer dan 80 % van de totale verkoop van deze productsoort vertegenwoordigde, en b) de gewogen gemiddelde verkoopprijs van die productsoort ten minste gelijk is aan de gewogen gemiddelde productiekosten per eenheid. (71) In dit geval is de normale waarde het gewogen gemiddelde van de prijzen van alle binnenlandse verkopen van die productsoort in het onderzoektijdvak. (72) De normale waarde is gelijk aan de werkelijke binnenlandse prijs per productsoort van uitsluitend de winstgevende binnenlandse verkopen van de productsoorten in het onderzoektijdvak indien: a) de winstgevende verkoop van de productsoort 80 % of minder van de totale verkoop van die productsoort bedraagt, of b) de gewogen gemiddelde prijs van die productsoort lager ligt dan de gewogen gemiddelde productiekosten per eenheid. (73) Wanneer meer dan 80 % van de binnenlandse verkoop per productsoort tijdens het onderzoektijdvak winstgevend was, en de gewogen gemiddelde verkoopprijs ten minste gelijk was aan de gewogen gemiddelde productiekosten per eenheid, werd de normale waarde berekend als een gewogen gemiddelde van de prijzen van alle werkelijke binnenlandse verkoop tijdens het onderzoektijdvak in de situatie als beschreven in overweging 71, of als een gewogen gemiddelde van enkel de winstgevende verkoop in de situatie als beschreven in overweging 72. (74) Indien een productsoort niet in representatieve hoeveelheden of helemaal niet op de binnenlandse markt werd verkocht, en wanneer er geen of onvoldoende verkoop van een productsoort van het soortgelijke product in het kader van normale handelstransacties voorhanden was, en wanneer de verkoop van een productsoort plaatsvond tegen prijzen onder de productiekosten per eenheid plus de verkoopkosten, de algemene kosten en de administratiekosten, zoals bepaald in artikel 2, leden 2 en 4, van de basisverordening, heeft de Commissie de normale waarde door berekening vastgesteld overeenkomstig artikel 2, leden 3 en 6, van de basisverordening. (75) De normale waarde werd door berekening vastgesteld per productsoort, door de gemiddelde productiekosten van het soortgelijke product van de medewerkende producenten-exporteurs tijdens het onderzoektijdvak te vermeerderen met: a) het gewogen gemiddelde van de verkoopkosten, algemene kosten en administratiekosten (“VAA-kosten”) die door de medewerkende producenten-exporteurs in verband met de binnenlandse verkoop van het soortgelijke product in het kader van normale handelstransacties in het onderzoektijdvak zijn gemaakt, en b) de gewogen gemiddelde winst die door de medewerkende producenten-exporteurs op de binnenlandse verkoop van het soortgelijke product in het kader van normale handelstransacties in het onderzoektijdvak is gemaakt. (76) Voor de productsoorten waarvan de op de binnenlandse markt verkochte hoeveelheden niet representatief waren, werden de gemiddelde VAA-kosten en de gemiddelde winst op transacties in het kader van normale handelstransacties op de binnenlandse markt erbij opgeteld. Voor productsoorten die helemaal niet op de binnenlandse markt werden verkocht of waarvan geen verkopen in het kader van normale handelstransacties bekend waren, werd het gewogen gemiddelde van de VAA-kosten en de winst van alle transacties in het kader van normale handelstransacties op de binnenlandse markt erbij opgeteld. 3.3.3. Uitvoerprijs (77) De uitvoer naar de Unie door de producenten-exporteurs vond hetzij rechtstreeks naar onafhankelijke afnemers, hetzij via verbonden ondernemingen plaats. (78) Voor de producenten-exporteurs die het betrokken product rechtstreeks naar onafhankelijke afnemers in de Unie hadden uitgevoerd, en voor producenten-exporteurs die het betrokken product via in een derde land gevestigde verbonden ondernemingen naar de Unie hadden uitgevoerd, was de uitvoerprijs overeenkomstig artikel 2, lid 8, van de basisverordening de voor het betrokken product met het oog op uitvoer naar de Unie werkelijk betaalde of te betalen prijs. (79) Voor de producenten-exporteurs die het betrokken product via als importeur optredende verbonden ondernemingen naar de Unie hadden uitgevoerd, werd de uitvoerprijs overeenkomstig artikel 2, lid 9, van de basisverordening vastgesteld op basis van de prijs waartegen het ingevoerde product voor het eerst aan onafhankelijke afnemers in de Unie was doorverkocht. In dit geval zijn prijscorrecties toegepast voor alle tussen invoer en doorverkoop gemaakte kosten, met inbegrip van VAA-kosten en een redelijke winst. 3.3.4. Vergelijking (80) De Commissie heeft de normale waarde en de uitvoerprijs van de medewerkende producenten-exporteurs vergeleken in het stadium af fabriek. (81) Waar dat met het oog op een billijke vergelijking gerechtvaardigd was, heeft de Commissie overeenkomstig artikel 2, lid 10, van de basisverordening op de normale waarde en/of de uitvoerprijs een correctie toegepast voor verschillen die van invloed zijn op de prijzen en de vergelijkbaarheid van de prijzen. De uitvoerprijs werd gecorrigeerd voor commissies van de verbonden handelaar in een derde land (zie overweging 78). (82) Er werden correcties toegepast met betrekking tot de normale waarde en de uitvoerprijs voor de kosten van vervoer, verzekering, lading, overlading, lossing en aanverwante kosten, kredietkosten, bankkosten en omrekeningskosten, indien van toepassing, en kortingen, met inbegrip van uitgestelde kortingen, voor zover deze van invloed waren op de vergelijkbaarheid van de prijzen. (83) Op basis van een door kruislingse controle op afstand verkregen bewijs werd vastgesteld dat de bevindingen van de kruislingse controle met betrekking tot de verbonden onderneming van Jindal India in een derde land, zoals uiteengezet in de overwegingen 32 tot en met 35, ook van invloed waren op bepaalde verkopen in de Unie van de Jindal Indonesia Group. Overeenkomstig artikel 18 van de basisverordening werden de beschikbare gegevens gebruikt om de met deze onderneming verband houdende informatie aan te vullen. Hetzelfde geldt voor de ontbrekende informatie met betrekking tot de IRNC Group als bedoeld in de overwegingen 61 tot en met 63. 3.3.5. Dumpingmarges (84) Voor de medewerkende producenten-exporteurs heeft de Commissie de gewogen gemiddelde normale waarde van elke soort van het soortgelijke product vergeleken met de gewogen gemiddelde uitvoerprijs van de overeenkomstige soort van het betrokken product, overeenkomstig artikel 2, leden 11 en 12, van de basisverordening. (85) De mate van medewerking werd in dit geval hoog geacht, aangezien de uitvoer van de medewerkende producenten-exporteurs goed was voor meer dan 90 % van de totale invoer uit Indonesië tijdens het onderzoektijdvak. Op basis hiervan heeft de Commissie de residuele dumpingmarge vastgesteld op het niveau van de medewerkende producent-exporteur met de hoogste dumpingmarge. (86) De voorlopige dumpingmarges, uitgedrukt als percentage van de cif-prijs, grens Unie, vóór inklaring, zijn derhalve als volgt: Onderneming Voorlopige dumpingmarge Jindal Group 20,2 % IRNC group 19,9 % Alle andere ondernemingen 20,2 % 4. SCHADE 4.1. Omschrijving van de bedrijfstak van de Unie en de productie in de Unie (87) Het soortgelijke product werd tijdens het onderzoektijdvak door dertien de Commissie bekende producenten in de Unie geproduceerd. Zij vormen de bedrijfstak van de Unie in de zin van artikel 4, lid 1, van de basisverordening. (88) De totale productie in de Unie tijdens het onderzoektijdvak werd vastgesteld op ongeveer 3,1 miljoen ton. De Commissie heeft dit cijfer vastgesteld op basis van alle beschikbare informatie met betrekking tot de bedrijfstak van de Unie, te weten de op afstand kruislings gecontroleerde antwoorden op de vragenlijsten die waren ontvangen van Eurofer en de in de steekproef opgenomen producenten in de Unie. (89) Zoals vermeld in overweging 8 werd een steekproef samengesteld van drie producenten in de Unie die meer dan 60 % van de totale productie van het soortgelijke product in de Unie vertegenwoordigden. Alle producenten zijn verticaal geïntegreerde producenten. 4.2. Verbruik in de Unie (90) De Commissie heeft het verbruik in de Unie vastgesteld aan de hand van: a) de kruislings gecontroleerde gegevens van Eurofer betreffende de verkoop van het soortgelijke product door de bedrijfstak van de Unie aan niet-verbonden afnemers, ongeacht of het rechtstreekse dan wel onrechtstreekse verkoop betrof, gedeeltelijk kruislings gecontroleerd bij de in de steekproef opgenomen producenten in de Unie, en b) de invoer van het onderzochte product in de Unie uit alle derde landen zoals gerapporteerd in Eurostat. (91) Het verbruik in de Unie ontwikkelde zich in de beoordelingsperiode als volgt: Tabel 1 Verbruik in de Unie (ton) 2017 2018 2019 OT Verbruik in de Unie 3 873 092 3 717 114 3 442 541 3 206 766 Index 100 96 89 83 Bron: Eurofer, in de steekproef opgenomen producenten in de Unie en Eurostat. (92) Tijdens de beoordelingsperiode is het verbruik in de Unie met 17 % afgenomen. 4.3. Invoer uit de betrokken landen 4.3.1. Cumulatieve beoordeling van de gevolgen van invoer uit de betrokken landen (93) De Commissie heeft onderzocht of de invoer van SSCR van oorsprong uit de betrokken landen overeenkomstig artikel 3, lid 4, van de basisverordening cumulatief moest worden beoordeeld. (94) Volgens die bepaling wordt de invoer uit meer dan één land uitsluitend cumulatief beoordeeld indien wordt vastgesteld dat: a) de dumpingmarge voor het uit elk land ingevoerde product meer dan minimaal is in de zin van artikel 9, lid 3, en de uit elk land ingevoerde hoeveelheid niet te verwaarlozen is, en b) een cumulatieve beoordeling van de gevolgen van de invoer gezien de concurrentievoorwaarden tussen de ingevoerde producten en het soortgelijke product van de Unie, passend is. (95) De dumpingmarges die met betrekking tot de invoer uit elk van de twee betrokken landen werden vastgesteld, zijn samengevat in de overwegingen 57 en 86. Ze liggen alle boven de “minimumdrempel” als bedoeld in artikel 9, lid 3, van de basisverordening. (96) De uit elk van de twee betrokken landen ingevoerde hoeveelheden waren niet te verwaarlozen. Het marktaandeel lag tijdens het onderzoektijdvak op 3,4 % voor India en 2,8 % voor Indonesië. (97) De concurrentievoorwaarden tussen de met dumping ingevoerde producten uit elk van de twee betrokken landen en tussen deze en het soortgelijke product van de Unie waren vergelijkbaar. SSCR van oorsprong uit India en Indonesië concurreerden namelijk niet alleen met elkaar bij invoer voor verkoop op de markt in de Unie, maar ook met het soortgelijke product dat door de bedrijfstak in de Unie werd geproduceerd, aangezien al deze producten aan vergelijkbare categorieën afnemers worden verkocht. (98) Derhalve werd aan alle criteria van artikel 3, lid 4, van de basisverordening voldaan en werd de betrokken invoer voor de schadevaststelling cumulatief beoordeeld. 4.3.2. Volume en marktaandeel van de invoer uit de betrokken landen (99) De Commissie heeft de omvang van de invoer vastgesteld aan de hand van gegevens van Eurostat. Het marktaandeel van de invoer werd vastgesteld door het invoervolume te vergelijken met het verbruik in de Unie. (100) De invoer uit de betrokken landen ontwikkelde zich in de betrokken periode als volgt: Tabel 2 Volume (ton) en marktaandeel van de invoer 2017 2018 2019 OT India 114 865 120 729 105 359 108 885 Index 100 105 92 95 Marktaandeel 3,0 % 3,2 % 3,1 % 3,4 % Index 100 110 103 114 Indonesië 13 830 34 648 72 739 89 131 Index 100 251 526 644 Marktaandeel 0,4 % 0,9 % 2,1 % 2,8 % Index 100 261 592 778 Totaal betrokken landen 128 695 155 377 178 098 198 016 Index 100 121 138 154 Marktaandeel 3,3 % 4,2 % 5,2 % 6,2 % Index 100 126 156 186 Bron: Eurostat. (101) De invoer uit de betrokken landen steeg in de beoordelingsperiode met 54 %, waardoor het gezamenlijke marktaandeel ervan kon worden vergroot van 3,3 % in 2017 tot 6,2 % in het OT. Deze stijging, zowel wat de omvang van de invoer als wat het marktaandeel betreft, kan worden toegeschreven aan de invoer uit Indonesië — waarvan het invoervolume in de beoordelingsperiode bijna 6,5 keer zo groot werd en waarvan het marktaandeel van 0,4 % tot 2,8 % steeg. De invoer uit India steeg van 2017 tot en met 2018, maar vertoonde daarna een daling. Dit resulteerde tijdens de beoordelingsperiode over het geheel gezien in een daling in absolute termen. Op 1 februari 2019 maakte de Commissie een verordening tot instelling van definitieve vrijwaringsmaatregelen ten aanzien van de invoer van bepaalde staalproducten bekend ( 6 ) . India kreeg voor het onderzochte product een specifiek tariefcontingent toegewezen, waarbij de invoer waarop het contingentrecht van toepassing was, tot een lager niveau dan het niveau van 2018 werd beperkt. Aangezien Indonesië niet aan een landgebonden tariefcontingent maar aan het contingent voor alle andere landen was onderworpen, werd de invoer uit het land niet zo beperkt als de invoer uit India. De daling van de invoer uit India was echter minder scherp doordat het verbruik in de Unie over het geheel genomen daalde en het marktaandeel van India van 3 % in 2017 tot 3,4 % in het OT derhalve nog steeds licht steeg. 4.3.3. Prijzen van de invoer uit de betrokken landen en prijsonderbieding (102) De Commissie heeft de prijzen van de invoer vastgesteld op basis van gegevens van Eurostat. De gewogen gemiddelde prijzen van de invoer uit de betrokken landen ontwikkelden zich in de betrokken periode als volgt: Tabel 3 Prijzen van de invoer uit de betrokken landen (EUR/ton) 2017 2018 2019 OT India 2 080 2 173 2 075 2 073 Index 100 104 100 100 Indonesië 1 818 1 923 1 917 1 962 Index 100 106 105 108 Gemiddelde van de betrokken landen 2 052 2 117 2 010 2 023 Index 100 103 98 99 Bron: Eurostat. (103) In het geval van India stegen de gemiddelde invoerprijzen van 2017 tot 2018 met 4 %, maar bleven zij bij beschouwing van de beoordelingsperiode in haar geheel stabiel, terwijl zij voor Indonesië stegen met 8 %. Niettemin lagen de gemiddelde invoerprijzen uit beide betrokken landen gedurende de gehele beoordelingsperiode consequent lager dan de prijzen van de producenten in de Unie (zie tabel 7). (104) De Commissie heeft de prijsonderbieding tijdens het onderzoektijdvak vastgesteld aan de hand van een vergelijking van: a) de gewogen gemiddelde verkoopprijs per productsoort die door de drie in de steekproef opgenomen producenten in de Unie in rekening werd gebracht aan niet-verbonden afnemers op de markt van de Unie, gecorrigeerd tot het niveau af fabriek, en b) de overeenkomstige gewogen gemiddelde invoerprijs per productsoort die door de medewerkende producenten-exporteurs in de betrokken landen werd berekend aan de eerste onafhankelijke afnemer op de markt van de Unie, op cif-basis, met de nodige correcties voor kosten na invoer. (105) De prijzen werden vergeleken per productsoort voor transacties in hetzelfde handelsstadium, zo nodig na correctie, en met aftrek van kortingen en rabatten. Het resultaat van de vergelijking werd uitgedrukt als een percentage van de omzet van de in de steekproef opgenomen producenten in de Unie tijdens het onderzoektijdvak. Hieruit bleken onderbiedingsmarges van 4,8 % en 13,4 % voor de Indiase producenten-exporteurs en 12,0 % en 12,4 % voor de Indonesische producenten-exporteurs. 4.4. Economische situatie van de bedrijfstak van de Unie 4.4.1. Algemene opmerkingen (106) Overeenkomstig artikel 3, lid 5, van de basisverordening omvatte het onderzoek naar de gevolgen voor de bedrijfstak van de Unie van de invoer met dumping een evaluatie van alle economische indicatoren die van invloed waren op de situatie van de bedrijfstak van de Unie tijdens de beoordelingsperiode. (107) Zoals in overweging 8 vermeld, is voor de vaststelling van mogelijke door de bedrijfstak van de Unie geleden schade gebruikgemaakt van een steekproef. (108) Voor de schadevaststelling maakte de Commissie onderscheid tussen macro-economische en micro-economische schade-indicatoren. De Commissie heeft de macro-economische indicatoren beoordeeld op basis van gegevens uit het antwoord van Eurofer op de vragenlijst met betrekking tot alle producenten in de Unie, waar nodig kruislings gecontroleerd aan de hand van de antwoorden op de vragenlijst van de in de steekproef opgenomen producenten in de Unie. De Commissie heeft de micro-economische indicatoren beoordeeld op basis van de gegevens die de in de steekproef opgenomen producenten in de Unie in de antwoorden op de vragenlijst hadden verstrekt. Beide reeksen gegevens werden kruislings op afstand gecontroleerd en bleken representatief te zijn voor de economische situatie van de bedrijfstak van de Unie. (109) De macro-economische indicatoren zijn: productie, productiecapaciteit, bezettingsgraad, verkoopvolume, marktaandeel, groei, werkgelegenheid, productiviteit en hoogte van de dumpingmarge. (110) De micro-economische indicatoren zijn: gemiddelde eenheidsprijzen, kosten per eenheid, loonkosten, voorraden, winstgevendheid, kasstroom, investeringen en rendement van investeringen. 4.4.2. Macro-economische indicatoren 4.4.2.1.   Productie, productiecapaciteit en bezettingsgraad (111) De totale productie in de Unie, de productiecapaciteit en de bezettingsgraad in de Unie ontwikkelden zich in de beoordelingsperiode als volgt: Tabel 4 Productie, productiecapaciteit en bezettingsgraad 2017 2018 2019 OT Totale productie in de Unie (ton) 3 708 262 3 640 429 3 379 817 3 111 804 Index 100 98 91 84 Productiecapaciteit (ton) 4 405 623 4 517 379 4 530 146 4 572 365 Index 100 103 103 104 Bezettingsgraad 84 % 81 % 75 % 68 % Index 100 96 89 81 Bron: Eurofer. (112) Het productievolume van de bedrijfstak van de Unie is tijdens de beoordelingsperiode met 16 % gedaald. De gerapporteerde capaciteitscijfers slaan op de feitelijke capaciteit, hetgeen inhoudt dat rekening is gehouden met in de bedrijfstak als standaard beschouwde correcties voor opstarttijden, onderhoud, knelpunten en andere normale onderbrekingen. Na de instelling van antidumpingmaatregelen ten aanzien van de invoer van SSCR uit de Volksrepubliek China (“VRC”) en Taiwan in 2015 ( 7 ) , begonnen sommige producenten in de Unie hun productiecapaciteit te moderniseren. Deze modernisering heeft in de beoordelingsperiode geleid tot een lichte toename van de productiecapaciteit met 4 %. (113) Door de combinatie van afgenomen productie en licht toegenomen capaciteit daalde de bezettingsgraad tijdens de beoordelingsperiode met 19 % en zakte deze in het OT tot onder 70 %. 4.4.2.2.   Verkoop en marktaandeel (114) De verkochte hoeveelheden en het marktaandeel van de bedrijfstak van de Unie ontwikkelden zich in de beoordelingsperiode als volgt: Tabel 5 Verkoopvolume en marktaandeel 2017 2018 2019 OT Verkoopvolume van de bedrijfstak van de Unie (ton) 2 735 448 2 711 044 2 530 259 2 330 537 Index 100 99 92 85 Marktaandeel 70,6 % 72,9 % 73,5 % 72,7 % Index 100 103 104 103 Bron: Eurofer en Eurostat. (115) Het volume van de verkoop van de bedrijfstak van de Unie daalde tijdens de betrokken periode met 15 %. (116) De bedrijfstak van de Unie slaagde er echter in zijn marktaandeel tijdens de beoordelingsperiode te handhaven en zelfs licht te vergroten met 2,1 procentpunten, aangezien de daling van het verbruik nog groter was dan de daling van het verkoopvolume van de bedrijfstak van de Unie, daar de verkoop in de Unie de invoer uit andere landen dan de betrokken landen gedeeltelijk verving. 4.4.2.3.   Groei (117) De bovenstaande cijfers met betrekking tot productie en verkoopvolume in absolute termen, waaruit een duidelijke dalende trend gedurende de beoordelingsperiode blijkt, tonen aan dat de bedrijfstak van de Unie niet in staat was in absolute termen te groeien. Een lichte stijging van het verbruik was alleen mogelijk omdat de bedrijfstak van de Unie ervoor heeft gekozen om op de prijsdruk van de invoer met dumping te reageren door zijn verkoopprijzen te verlagen. 4.4.2.4.   Werkgelegenheid en productiviteit (118) De werkgelegenheid en de productiviteit ontwikkelden zich in de beoordelingsperiode als volgt: Tabel 6 Werkgelegenheid en productiviteit 2017 2018 2019 OT Aantal werknemers 13 411 13 495 13 968 13 660 Index 100 101 104 102 Productiviteit (ton per werknemer) 277 270 242 228 Index 100 98 88 82 Bron: Eurofer. (119) De werkgelegenheid in de bedrijfstak van de Unie in verband met de productie van SSCR is van 2017 tot en met 2019 met 4 % gestegen en vertoonde een daling van 2 procentpunten van 2019 tot het eind van het OT, wat neerkomt op een stijging met 2 % tijdens de beoordelingsperiode. Gezien de scherpe afname van de productie is de productiviteit van de arbeidskrachten in de bedrijfstak van de Unie, uitgedrukt in per werknemer (in voltijdequivalenten) geproduceerde ton per jaar, in de beoordelingsperiode aanzienlijk gedaald met 18 %. 4.4.2.5.   Hoogte van de dumpingmarge en herstel van eerdere dumping (120) Alle dumpingmarges lagen aanzienlijk boven de minimumdrempel. De gevolgen van de hoogte van de werkelijke dumpingmarges voor de bedrijfstak van de Unie waren niet verwaarloosbaar, gezien het volume en de prijzen van de invoer uit de betrokken landen. (121) De invoer van SSCR is reeds aan een antidumpingonderzoek onderworpen. De Commissie heeft vastgesteld dat de situatie van de bedrijfstak van de Unie in 2013 aanzienlijk werd beïnvloed door de invoer met dumping uit de VRC en Taiwan, hetgeen heeft geleid tot de instelling van definitieve antidumpingmaatregelen ten aanzien van de invoer uit deze landen in oktober 2015 ( 8 ) . Het was derhalve onwaarschijnlijk dat de situatie van de bedrijfstak van de Unie tijdens de beoordelingsperiode meer dan marginaal door de genoemde dumpingpraktijken zou worden beïnvloed. Momenteel loopt een nieuw onderzoek in verband met het vervallen van de antidumpingmaatregelen ten aanzien van invoer van oorsprong uit de VRC en Taiwan ( 9 ) . 4.4.3. Micro-economische indicatoren 4.4.3.1.   Prijzen en factoren die prijzen beïnvloeden (122) De gewogen gemiddelde verkoopprijzen per eenheid van de in de steekproef opgenomen producenten in de Unie voor verkoop aan niet-verbonden afnemers in de Unie ontwikkelden zich in de beoordelingsperiode als volgt: Tabel 7 Verkoopprijzen in de Unie 2017 2018 2019 OT Gemiddelde prijs per eenheid (EUR/ton) 2 252 2 312 2 206 2 175 Index 100 103 98 97 Productiekosten per eenheid (EUR/ton) 1 958 2 064 2 019 2 013 Index 100 105 103 103 Bron : in de steekproef opgenomen producenten in de Unie. (123) Na een lichte stijging van 3 % van 2017 tot en met 2018, daalden de gemiddelde verkoopprijzen per eenheid tussen 2018 en het eind van het OT met 6 %, wat resulteerde in een daling met 3 % tijdens de beoordelingsperiode. In dezelfde periode vertoonden de productiekosten een gelijktijdige stijging van 5 %, waarna zij zich stabiliseerden op een kostenniveau dat 3 % hoger was dan aan het begin van de beoordelingsperiode. De kostenontwikkeling werd in belangrijke mate bepaald door prijsstijgingen van belangrijke grondstoffen, zoals nikkel en ferrochroom. Door de prijsdruk als gevolg van de invoer met dumping kon de bedrijfstak van de Unie deze kostenstijging niet doorberekenen in zijn verkoopprijzen en werd hij zelfs gedwongen zijn verkoopprijzen te verlagen. 4.4.3.2.   Loonkosten (124) De gemiddelde loonkosten van de in de steekproef opgenomen producenten in de Unie ontwikkelden zich in de beoordelingsperiode als volgt: Tabel 8 Gemiddelde loonkosten per werknemer 2017 2018 2019 OT Gemiddelde loonkosten per vte (EUR) 72 366 70 663 71 659 70 324 Index 100 98 99 97 Bron: in de steekproef opgenomen producenten in de Unie. (125) De gemiddelde loonkosten per werknemer van de in de steekproef opgenomen producenten in de Unie zijn in de beoordelingsperiode met 3 % gedaald. Hieruit blijkt dat de producenten in de Unie, in antwoord op de verslechterende marktomstandigheden, in staat waren de loonkosten te verlagen teneinde de schade van die verslechterende omstandigheden te beperken. 4.4.3.3.   Voorraden (126) De voorraden van de in de steekproef opgenomen producenten in de Unie ontwikkelden zich in de beoordelingsperiode als volgt: Tabel 9 Voorraden 2017 2018 2019 OT Eindvoorraden (ton) 125 626 148 777 125 480 98 835 Index 100 118 100 79 Eindvoorraden uitgedrukt als percentage van de productie 5,54 % 6,53 % 6,09 % 5,13 % Index 100 118 110 93 Bron: in de steekproef opgenomen producenten in de Unie. (127) In de beoordelingsperiode is het volume van de eindvoorraden met 21 % gedaald. Deze ontwikkeling volgde de daling van het productievolume. De meeste soorten van het soortgelijke product worden door de bedrijfstak van de Unie geproduceerd op basis van specifieke bestellingen van de gebruikers. De voorraden worden daarom niet als een belangrijke schade-indicator voor deze bedrijfstak beschouwd. Dit wordt ook bevestigd door een analyse van de ontwikkeling van de eindvoorraden uitgedrukt als percentage van de productie. Zoals hierboven is aangegeven, schommelde deze indicator tijdens de beoordelingsperiode tussen 5 en 7 % van het productievolume van de in de steekproef opgenomen producenten in de Unie. 4.4.3.4.   Winstgevendheid, kasstroom, investeringen en rendement van investeringen, en vermogen om kapitaal aan te trekken Tabel 10 Winstgevendheid, kasstroom, investeringen en rendement van investeringen 2017 2018 2019 OT Winstgevendheid van de verkoop in de Unie aan niet-verbonden afnemers (% van omzet) 7,6 % 6,0 % 1,5 % 0,4 % Index 100 79 19 6 Kasstroom (EUR) 387 200 359 273 674 277 237 840 311 184 024 688 Index 100 71 61 48 Investeringen (EUR) 111 578 442 111 637 871 96 541 925 96 585 152 Index 100 100 87 87 Rendement van investeringen 20 % 15 % 6 % 4 % Index 100 75 31 20 Bron: in de steekproef opgenomen producenten in de Unie. (128) De Commissie heeft de winstgevendheid van de in de steekproef opgenomen producenten in de Unie vastgesteld door de nettowinst vóór belastingen op de verkoop van het soortgelijke product aan niet-verbonden afnemers in de Unie uit te drukken als percentage van de aldus gerealiseerde omzet. (129) De totale winstgevendheid daalde van 7,6 % in 2017 tot 0,4 % in het OT. Zoals in punt 4.3.3 is uiteengezet, viel deze daling samen met de toename van de omvang van de invoer uit de betrokken landen en van hun marktaandeel tegen onderbiedingsprijzen. (130) Alle andere financiële indicatoren, d.w.z. kasstroom, investeringen en rendement op activa, volgden duidelijk dezelfde neerwaartse trend. (131) De nettokasstroom is het vermogen van de producenten in de Unie om hun activiteiten zelf te financieren. De kasstroom vertoonde in de beoordelingsperiode een voortdurende daling, wat in het OT resulteerde in een niveau dat 52 % lager lag dan aan het begin van het onderzoektijdvak. (132) Investeringen zijn de nettoboekwaarde van de activa. Na van 2017 tot en met 2018 stabiel te zijn gebleven, kan van 2018 tot en met 2019 een scherpe daling van 13 procentpunten worden waargenomen. Het rendement van investeringen is de winst uitgedrukt als percentage van de nettoboekwaarde van de investeringen, die het afschrijvingsniveau van activa weergeeft. Het nam in de beoordelingsperiode voortdurend en scherp af, met 80 %. (133) De slechte financiële prestaties van de bedrijfstak van de Unie tussen 2017 en het onderzoektijdvak beperkten het vermogen van de bedrijfstak om kapitaal aan te trekken. De bedrijfstak van de Unie is kapitaalintensief en wordt gekenmerkt door aanzienlijke investeringen. Het rendement van investeringen tijdens de beoordelingsperiode is niet voldoende om dergelijke aanzienlijke investeringen te dekken. 4.5. Conclusie inzake schade (134) Uit het onderzoek bleek dat de bedrijfstak van de Unie alleen kon reageren op de prijsdruk van de invoer met dumping uit India en Indonesië door zijn verkoopprijzen te verlagen, om zijn marktaandeel in de beoordelingsperiode te handhaven (en zelfs licht te vergroten). De gevolgen van de invoer met dumping hebben tijdens het onderzoektijdvak een neerwaarste druk op de prijzen in de zin van artikel 3, lid 3, van de basisverordening op de markt van de Unie veroorzaakt. De prijzen van de bedrijfstak van de Unie daalden in de beoordelingsperiode met 3 %, terwijl zij onder eerlijke concurrentievoorwaarden naar verwachting juist hadden moeten stijgen volgens een verhouding die vergelijkbaar is met de toename van de productiekosten, die met 3 % zijn gestegen. Deze situatie had ernstige gevolgen voor de winstgevendheid van de bedrijfstak van de Unie, die tijdens de beoordelingsperiode met bijna 94 % daalde en tijdens het OT op een zeer laag en onhoudbaar niveau uitkwam. (135) Het verbruik in de Unie nam tijdens de beoordelingsperiode aanzienlijk af en zowel het verkoopvolume als het productievolume van de bedrijfstak van de Unie volgden deze trend. De productiecapaciteit nam marginaal toe, als gevolg van positieve vooruitzichten voor de bedrijfstak van de Unie na de instelling van antidumpingmaatregelen ten aanzien van de invoer van het onderzochte product van oorsprong uit de VRC en Taiwan in 2015. (136) Voor de producenten in de Unie was er in de beoordelingsperiode echter sprake van een scherpe daling van de productiviteit en de bezettingsgraad. Deze verslechterende cijfers kunnen slechts in beperkte mate worden verklaard door de geringe toename van de werkgelegenheid en de capaciteit, en werden voornamelijk veroorzaakt door de daling van het verbruik in de Unie en de gelijktijdige toename van de invoer uit de betrokken landen. (137) Het zijn echter de financiële indicatoren van de producenten in de Unie die de geleden schade volledig weergeven. De productiekosten van de bedrijfstak van de Unie stegen in de beoordelingsperiode, wat samen met een daling van de verkoopprijzen resulteerde in een daling van de winstgevendheid van 7,6 % in 2017 tot 0,4 % in het OT. Een soortgelijke negatieve ontwikkeling is te zien in relatie tot de andere financiële indicatoren: investeringen (– 13 %), rendement van investeringen (– 80 %) en kasstroom (– 52 %). (138) Dienovereenkomstig tonen de schade-indicatoren aan dat de bedrijfstak van de Unie in het OT aanmerkelijke schade leed, aangezien hij zijn verkoopprijzen verlaagde ondanks de stijgende productiekosten, wat heeft geleid tot een ineenstorting van zijn winstgevendheid, hetgeen negatieve gevolgen had voor de investeringen, het rendement van investeringen en de kasstroom. (139) Op basis van het bovenstaande is de Commissie in dit stadium tot de conclusie gekomen dat de bedrijfstak van de Unie aanmerkelijke schade heeft geleden in de zin van artikel 3, lid 5, van de basisverordening. 5. OORZAKELIJK VERBAND (140) Overeenkomstig artikel 3, lid 6, van de basisverordening heeft de Commissie onderzocht of de bedrijfstak van de Unie door de invoer met dumping uit de betrokken landen aanmerkelijke schade heeft geleden. Overeenkomstig artikel 3, lid 7, van de basisverordening heeft de Commissie tevens onderzocht of de bedrijfstak van de Unie in dezelfde periode door andere bekende factoren schade had kunnen lijden. De Commissie heeft zich ervan verzekerd dat eventuele schade die werd veroorzaakt door andere factoren dan de invoer met dumping uit de betrokken landen, niet aan de invoer met dumping werd toegeschreven. Deze factoren zijn: invoer uit derde landen, een daling van het verbruik, de uitvoerprestaties van de bedrijfstak van de Unie, een stijging van de grondstofkosten en het prijs-concurrentiegedrag van de bedrijfstak van de Unie. 5.1. Gevolgen van de invoer met dumping (141) De invoer uit de betrokken landen steeg in de beoordelingsperiode met meer dan 50 % en het marktaandeel ervan is bijna verdubbeld. Deze toename van het marktaandeel ging ten koste van de invoer uit derde landen. De laaggeprijsde invoer met dumping uit de betrokken landen leidde echter tot een prijsdruk op de bedrijfstak van de Unie. De prijzen van de invoer uit India en Indonesië lagen tijdens de beoordelingsperiode tussen 5 en 19 % onder de prijzen van de bedrijfstak van de Unie. Door deze invoerprijzen waren de producenten in de Unie niet alleen niet in staat de stijging van de grondstofkosten in hun prijzen weer te geven, maar werden zij zelfs gedwongen hun verkoopprijzen te verlagen om hun marktaandeel te behouden. (142) Als gevolg daarvan daalde de winstgevendheid van de producenten in de Unie, die zich in 2017 op een relatief hoog niveau bevond, tot bijna nul in het OT, wat een verder negatief effect had op alle financiële indicatoren van de betrokken ondernemingen. (143) Er is dus nog steeds een sterk oorzakelijk verband tussen de invoer met dumping uit India en Indonesië en de door de bedrijfstak van de Unie geleden schade. 5.2. Gevolgen van andere factoren 5.2.1. Invoer uit derde landen (144) Het volume en de prijzen van de invoer uit andere derde landen ontwikkelden zich in de beoordelingsperiode als volgt: Tabel 11 Land 2017 2018 2019 OT Taiwan Volume (ton) 199 553 223 110 185 618 165 540 Index 100 112 93 83 Marktaandeel 5,2 % 6,0 % 5,4 % 5,2 % Index 100 116 105 100 Gemiddelde prijs (EUR/ton) 1 668 1 749 1 684 1 655 Index 100 105 101 99 Republiek Korea Volume (ton) 147 696 165 812 160 947 164 882 Index 100 112 109 112 Marktaandeel 3,8 % 4,5 % 4,7 % 5,1 % Index 100 117 123 135 Gemiddelde prijs (EUR/ton) 1 859 1 944 1 860 1 853 Index 100 105 100 100 Zuid-Afrika Volume (ton) 98 063 88 913 94 567 81 537 Index 100 91 96 83 Marktaandeel 2,5 % 2,4 % 2,7 % 2,5 % Index 100 94 108 100 Gemiddelde prijs (EUR/ton) 2 004 2 013 1 831 1 785 Index 100 100 91 89 Overige derde landen Volume (ton) 563 637 372 858 293 052 266 255 Index 100 66 52 47 Marktaandeel 14,6 % 10,0 % 8,5 % 8,3 % Index 100 69 58 57 Gemiddelde prijs (EUR/ton) 2 051 2 345 2 319 2 407 Index 100 114 113 117 Totaal van alle derde landen behalve de betrokken landen Volume (ton) 1 008 949 850 693 734 184 678 213 Index 100 84 73 67 Marktaandeel 26,1 % 22,9 % 21,3 % 21,1 % Index 100 88 82 81 Gemiddelde prijs (EUR/ton) 1 942 2 076 1 995 2 014 Index 100 107 103 104 Bron: Eurostat. (145) In de beoordelingsperiode daalde de invoer uit derde landen aanzienlijk in absolute hoeveelheden (met 33 %) en marktaandeel (van 26 % in 2017 tot 21 % in het OT). (146) Wat de afzonderlijke landen betreft, nam alleen de invoer uit Korea in de beoordelingsperiode toe, wat resulteerde in een lichte stijging van het marktaandeel ervan. Deze absolute toename van het marktaandeel tijdens de beoordelingsperiode was echter marginaal (van 4,7 % tot 5,1 %). Hoewel de prijzen van de invoer uit Korea lager liggen dan die van de betrokken landen, is waarschijnlijk dat zij worden beïnvloed door het bestaan van verrekenprijzen, als gevolg van de band tussen de Koreaanse producent van roestvrij staal Samsung STS en de koudwalser Otelinox in de EU in Roemenië. Er kan geen conclusie worden getrokken ten aanzien van de vraag of deze invoer ook de prijzen van de bedrijfstak van de Unie onderbood, ook gezien de onbekende productmix van deze invoer. (147) Zoals is uiteengezet in overweging 121, geldt voor de invoer uit Taiwan momenteel een antidumpingrecht van 6,8 % ( 10 ) . Momenteel loopt een nieuw onderzoek in verband met het vervallen van de antidumpingmaatregelen ten aanzien van invoer van oorsprong uit de VRC en Taiwan ( 11 ) . (148) De invoer vanuit China lag in de gehele beoordelingsperiode op een zeer laag niveau. De invoer uit Taiwan vertoonde van 2017 tot en met 2018 een stijging met 12 %, maar daalde van 2018 tot en met het onderzoektijdvak met 26 %, waarbij deze invoer tijdens de beoordelingsperiode een marktaandeel van ongeveer 5 % behield. De gemiddelde prijs van de invoer uit Taiwan lag onder de gemiddelde prijzen van de invoer uit de betrokken landen. Aangezien de Commissie geen medewerking heeft ontvangen van de producenten in Taiwan in het nieuwe onderzoek in verband met het vervallen van de maatregelen, beschikte zij niet over nadere gegevens over de Taiwanese invoerprijzen. Daarom kan niet worden uitgesloten dat deze invoer de bedrijfstak van de Unie extra schade heeft toegebracht. Echter, zelfs indien de invoer uit Taiwan heeft bijgedragen tot de schade die de bedrijfstak van de Unie heeft geleden, nam die invoer tijdens de beoordelingsperiode met 17 % af en kon deze derhalve niet de oorzaak zijn geweest van de toenemende negatieve trends die in de schadeanalyse werden vastgesteld. (149) De Commissie is derhalve tot de voorlopige conclusie gekomen dat de invoer uit andere landen geen afbreuk doet aan het oorzakelijke verband tussen de invoer met dumping uit India en Indonesië en de materiële schade die de producenten in de Unie hebben geleden. 5.2.2. Daling van het verbruik (150) Een aanzienlijke daling van het verbruik tijdens de beoordelingsperiode heeft een negatief effect gehad op een aantal schade-indicatoren, in het bijzonder op de verkoop- en productievolumes. Zoals uiteengezet in overweging 134 leed de bedrijfstak van de Unie echter eerder prijsschade dan schade in termen van volume. Ondanks een krimpende markt slaagden de producenten in de Unie erin hun marktaandeel licht te vergroten, door middel van hevige prijsconcurrentie met onredelijk geprijsde invoer met dumping, hetgeen resulteerde in een verslechtering van de winstgevendheid en de financiële indicatoren van de bedrijfstak van de Unie, zoals winstgevendheid, kasstroom, investeringen en rendement van investeringen. (151) Daarom heeft de Commissie voorlopig geconcludeerd dat de daling van het verbruik niet van dien aard was dat het oorzakelijk verband tussen de invoer met dumping en de door de bedrijfstak van de Unie geleden schade erdoor werd verbroken. 5.2.3. Uitvoerprestaties van de bedrijfstak van de Unie (152) Het volume en de prijs van de uitvoer door de bedrijfstak van de Unie ontwikkelden zich gedurende de beoordelingsperiode als volgt: Tabel 12 2017 2018 2019 OT Volume van de uitvoer (ton) 450 587 450 687 410 840 374 378 Index 100 100 91 83 Gemiddelde prijs (EUR/ton) 2 369 2 524 2 428 2 394 Index 100 107 102 101 Bron: in de steekproef opgenomen producenten in de Unie, Eurofer. (153) De uitvoer van de producenten in de Unie daalde in de beoordelingsperiode met 17 %, voornamelijk als gevolg van de maatregelen die de Verenigde Staten ten aanzien van het onderzochte product hebben ingesteld en de toegenomen concurrentie op derde markten met de Chinese verkoop en verkoop uit de betrokken landen. De uitgevoerde hoeveelheden waren echter beperkt in vergelijking met de totale omvang van de verkoop in de Unie, en waren goed voor ongeveer 13 % van het totale verkoopvolume ervan, en de gemiddelde uitvoerprijs was in de beoordelingsperiode constant hoger dan de prijzen op de markt van de Unie. (154) Op basis hiervan heeft de Commissie voorlopig geconcludeerd dat de gevolgen van de uitvoerprestaties van de bedrijfstak van de Unie voor de geleden schade, indien daarvan al sprake was, marginaal waren. 5.2.4. Effect van de grondstoffenprijzen (155) Niet-verbonden importeurs wezen op het probleem van de stijgende grondstofkosten (nikkel, ferrochroom) als een oorzaak van de schadesituatie voor de bedrijfstak van de Unie. (156) Een stijging van de grondstoffenprijzen is op zich geen bron van schade, omdat deze doorgaans gepaard gaat met een daaropvolgende stijging van de verkoopprijzen. De daling van de winstgevendheid van de producenten in de Unie en al hun financiële indicatoren is echter meer dan alleen een weerspiegeling van de stijgende productiekosten. Laaggeprijsde invoer heeft de prijzen op de markt van de Unie gedrukt en de producenten in de Unie niet alleen niet in staat gesteld de prijzen te verhogen om de stijging van de kosten te dekken, maar hen gedwongen hun prijzen zelfs te verlagen om een dreigend verlies van marktaandeel te voorkomen. Dit leidde tot een scherpe daling van hun winstcijfers, waarbij er sprake was van een daling tot break-even tijdens het onderzoektijdvak. (157) Op basis hiervan kwam de Commissie tot de voorlopige conclusie dat de stijging van bepaalde grondstoffenkosten als zodanig de bedrijfstak van de Unie geen schade heeft berokkend. 5.2.5.   Prijsbeleid van de producenten in de Unie (158) Een van de niet-verbonden importeurs voerde aan dat de interne concurrentie en het prijsbeleid van de producenten in de Unie hun verslechterende financiële situatie hebben veroorzaakt. (159) Het onderzoek heeft deze beweringen echter niet bevestigd. De invoer uit de betrokken landen werd consequent verkocht tegen prijzen die de bedrijfstak van de Unie onderboden, zodat de belangrijkste reden waarom de producenten in de Unie niet in staat zijn hun prijzen te verhogen en hun stijgende kosten te dekken, de prijsdruk van de invoer met dumping is. Dit argument werd derhalve afgewezen. 5.3. Conclusie inzake oorzakelijk verband (160) Er is een oorzakelijk verband vastgesteld tussen de invoer met dumping uit India en Indonesië enerzijds en de door de bedrijfstak van de Unie geleden schade anderzijds. De toename van de omvang van de invoer met dumping uit de betrokken landen viel in de tijd samen met de verslechtering van de prestaties van de Unie tijdens de beoordelingsperiode. De bedrijfstak van de Unie had geen andere keus dan het door de invoer met dumping bepaalde prijsniveau te volgen om verlies aan marktaandeel te voorkomen. Dit resulteerde in een situatie waarin er voor de bedrijfstak van de Unie sprake was van een onhoudbaar winstniveau. (161) De Commissie constateerde dat andere factoren die mogelijk een effect op de situatie van de bedrijfstak van de Unie hebben gehad, de volgende zijn: invoer uit derde landen, een daling van het verbruik, de uitvoerprestaties van de bedrijfstak van de Unie, de impact van de grondstofkosten, en het prijs-concurrentiegedrag van de bedrijfstak van de Unie. (162) De Commissie heeft onderscheid gemaakt tussen en afzonderlijk gekeken naar de gevolgen van alle bekende factoren voor de situatie van de bedrijfstak van de Unie en het schadelijk effect van de invoer met dumping. Het effect van de invoer uit derde landen, de daling van het verbruik, de uitvoerprestaties van de bedrijfstak van de Unie, de impact van de grondstofprijzen, en het prijs-concurrentiegedrag van de producenten in de Unie ten aanzien van de negatieve ontwikkelingen van de bedrijfstak van de Unie in termen van met name winstgevendheid en financiële indicatoren was slechts beperkt. (163) In het licht van bovenstaande overwegingen heeft de Commissie voorlopig een oorzakelijk verband vastgesteld tussen de schade die de bedrijfstak van de Unie heeft geleden en de invoer met dumping uit de betrokken landen. De invoer met dumping uit de betrokken landen heeft een belangrijke bepalende invloed gehad op de door de bedrijfstak van de Unie geleden aanmerkelijke schade. Het oorzakelijk verband werd niet door andere factoren, afzonderlijk of gezamenlijk bezien, afgezwakt. 6. NIVEAU VAN DE MAATREGELEN (164) Om het niveau van de maatregelen te bepalen heeft de Commissie onderzocht of een recht lager dan de dumpingmarge toereikend zou zijn om de schade voor de bedrijfstak van de Unie als gevolg van de invoer met dumping op te heffen. 6.1. Prijsbederfmarge (165) De Commissie bepaalde eerst het bedrag aan rechten dat noodzakelijk was om de door de bedrijfstak van de Unie geleden schade weg te nemen bij ontbreken van verstoringen als bedoeld in artikel 7, lid 2 bis, van de basisverordening. In dit geval zou de schade worden weggenomen als de bedrijfstak van de Unie in staat zou zijn om zijn productiekosten te dekken, met inbegrip van de kosten die voortvloeien uit multilaterale milieuovereenkomsten en de bijbehorende protocollen waarbij de Unie partij is, en uit de in bijlage Ia vermelde verdragen van de Internationale Arbeidsorganisatie (“IAO”), en een redelijke winst (“streefwinst”) zou kunnen boeken. (166) Overeenkomstig artikel 7, lid 2 quater, van de basisverordening hield de Commissie bij de bepaling van de nagestreefde winst rekening met de volgende factoren: de mate van winstgevendheid vóór de toename van de invoer uit het betrokken land, de mate van winstgevendheid die vereist is ter dekking van alle kosten en investeringen, onderzoek en ontwikkeling (O&O) en innovatie, alsmede de onder normale mededingingsvoorwaarden te verwachten mate van winstgevendheid. Die winstmarge mag niet lager zijn dan 6 %. (167) De klager was van mening dat een redelijke streefwinst van 8,7 % moest worden vastgesteld, zoals in een eerder onderzoek naar de invoer van hetzelfde product uit de Volksrepubliek China en Taiwan werd gebruikt ( 12 ) . (168) Overeenkomstig artikel 7, lid 2 quater, van de basisverordening heeft de Commissie een oordeel geformuleerd over een bewering van drie in de steekproef opgenomen producenten in de Unie met betrekking tot geplande investeringen die tijdens de beoordelingsperiode niet waren uitgevoerd. Op basis van de ontvangen bewijsstukken, die strookten met de boekhoudsystemen van de ondernemingen, heeft de Commissie die beweringen voorlopig aanvaard en de desbetreffende bedragen bij de winst van die producenten in de Unie opgeteld. De uiteindelijke streefwinstmarges varieerden bijgevolg tussen 8,82 % en 9,12 %. (169) Overeenkomstig artikel 7, lid 2 quinquies, van de basisverordening heeft de Commissie tot slot de toekomstige kosten beoordeeld die voortvloeien uit multilaterale milieuovereenkomsten en de bijbehorende protocollen waarbij de Unie partij is, die de bedrijfstak van de Unie tijdens de periode van toepassing van de maatregel uit hoofde van artikel 11, lid 2, zal maken. De Commissie heeft op basis van de ingediende informatie, die werd ondersteund door de verslagleggingsinstrumenten en prognoses van de ondernemingen, kosten vastgesteld tussen 14,53 EUR/ton en 28,90 EUR/ton, in aanvulling op de werkelijke kosten voor het naleven van die verdragen tijdens het onderzoektijdvak. Dit verschil is toegevoegd aan de geen schade veroorzakende prijs. (170) Op basis hiervan berekende de Commissie een geen schade veroorzakende prijs van het soortgelijke product voor de bedrijfstak van de Unie door de bovengenoemde streefwinstmarge toe te passen op de productiekosten van de in de steekproef opgenomen producenten in de Unie tijdens het onderzoektijdvak en vervolgens per productsoort de correcties op grond van artikel 7, lid 2 quinquies, toe te passen. (171) De Commissie heeft vervolgens het schade opheffende prijsniveau bepaald door de gewogen gemiddelde uitvoerprijs van de in de steekproef opgenomen producenten-exporteurs in de betrokken landen per productsoort, zoals vastgesteld voor de berekening van de prijsonderbieding, te vergelijken met de gewogen gemiddelde, geen schade veroorzakende prijs van het soortgelijke product dat in het onderzoektijdvak door de in de steekproef opgenomen producenten in de Unie op de vrije markt van de Unie werd verkocht. Het verschil dat deze vergelijking opleverde, werd uitgedrukt als percentage van de gewogen gemiddelde cif-waarde bij invoer. (172) Gezien de hoge mate van medewerking in India en Indonesië (respectievelijk 100 % en meer dan 90 %) werd de residuele prijsbederfmarge voor de betrokken landen vastgesteld op het niveau van de hoogste individuele prijsbederfmarge van de Indiase of Indonesische producent-exporteur, namelijk respectievelijk 34,6 % en 32,3 %. (173) Het resultaat van deze berekeningen is te vinden in onderstaande tabel. Land Onderneming Dumpingmarge Prijsbederfmarge India Jindal Stainless Limited en Jindal Stainless Hisar Limited 13,6 % 23,2 % Chromeni Steels Private Limited 36,9 % 34,6 % Alle andere ondernemingen 36,9 % 34,6 % Indonesië IRNC 19,9 % 32,3 % Jindal Stainless Indonesia 20,2 % 31,8 % Alle andere ondernemingen 20,2 % 32,3 % 6.2. Onderzoek van de marge die toereikend is om de schade voor de bedrijfstak van de Unie weg te nemen (174) Zoals uiteengezet in het bericht van inleiding, heeft de klager de Commissie voldoende bewijsmateriaal verstrekt waaruit blijkt dat er in India en Indonesië sprake is van verstoringen van de grondstoffenmarkt met betrekking tot het onderzochte product. Derhalve is overeenkomstig artikel 7, lid 2 bis, van de basisverordening onderzoek gedaan naar de vermeende verstoringen teneinde te beoordelen of in voorkomend geval een recht lager dan de dumpingmarge toereikend zou zijn om een einde te maken aan de schade. (175) Het bestaan van verstoringen van de grondstoffenmarkt in zowel India als Indonesië werd bevestigd door de informatie die werd verkregen door de antwoorden op de vragenlijst en tijdens de kruislingse controles op afstand van respectievelijk de Indiase en de Indonesische overheid. (176) Aangezien de prijsbederfmarge die was berekend voor de Indiase producent-exporteur Chromeni lager was dan de dumpingmarge, heeft de Commissie beoordeeld of er sprake is van verstoringen van de grondstoffenmarkt in verband met het betrokken product uit hoofde van artikel 7, lid 2 bis, van de basisverordening. Uit het onderzoek is gebleken dat Chromeni de grondstof waarop de verstoring betrekking had, niet gebruikte. Bijgevolg hoefde de toepassing van artikel 7, leden 2 bis en 2 ter, van de basisverordening niet verder te worden onderzocht. Het recht voor Chromeni zal derhalve worden vastgesteld op basis van artikel 7, lid 2, van de basisverordening. (177) Wat India betreft, is voor de Jindal Group de marge die toereikend is om de schade weg te nemen hoger dan de dumpingmarge en wordt het onderzoek overeenkomstig artikel 7, lid 2 bis, derhalve niet voortgezet. (178) Met betrekking tot Indonesië was de Commissie van oordeel dat, aangezien de marges die toereikend zijn om de schade weg te nemen hoger zijn dan de dumpingmarges, het in dit stadium niet nodig was op dit aspect in te gaan. 6.3. Conclusie (179) Op grond van bovenstaande beoordeling heeft de Commissie geconcludeerd dat het passend is het bedrag van de voorlopige rechten overeenkomstig artikel 7, lid 2, van de basisverordening vast te stellen. Bijgevolg moeten voorlopige antidumpingrechten zoals hieronder worden vastgesteld: Land Onderneming Voorlopig antidumpingrecht India Jindal Stainless Limited en Jindal Stainless Hisar Limited 13,6 % Chromeni Steels Private Limited 34,6 % Alle andere ondernemingen 34,6 % Indonesië IRNC 19,9 % Jindal Stainless Indonesia 20,2 % Alle andere ondernemingen 20,2 % 7. BELANG VAN DE UNIE (180) Overeenkomstig artikel 21 van de basisverordening heeft de Commissie onderzocht of duidelijk kon worden geconcludeerd dat het niet in het belang van de Unie was om in dit geval maatregelen te nemen, ondanks de vaststelling van schade veroorzakende dumping. Het belang van de Unie werd vastgesteld op basis van een beoordeling van alle betrokken belangen, waaronder die van de bedrijfstak van de Unie, de importeurs en de gebruikers. 7.1. Belang van de bedrijfstak van de Unie (181) De bedrijfstak van de Unie bestaat uit 13 producenten die in verschillende lidstaten zijn gevestigd, en verschaft met betrekking tot het onderzochte product rechtstreeks werk aan 13 660 werknemers. Geen van de producenten in de Unie had bezwaar tegen de opening van het onderzoek. Zoals hierboven bij de analyse van de schade-indicatoren in punt 4 is aangetoond, verslechterde de situatie van de gehele bedrijfstak van de Unie en werd de bedrijfstak geconfronteerd met de negatieve gevolgen van de invoer met dumping. (182) Verwacht wordt dat de instelling van voorlopige antidumpingrechten de eerlijke handelsvoorwaarden op de markt van de Unie zal herstellen, een einde zal maken aan de prijsdruk en de bedrijfstak van de Unie in staat zal stellen zijn stijgende productiekosten te dekken en zijn financiële situatie te verbeteren ondanks de gederfde verkoop als gevolg van een krimpende markt. Dit zou de winstgevendheid van de bedrijfstak van de Unie doen stijgen tot het niveau dat noodzakelijk wordt geacht voor deze kapitaalintensieve industrie. De bedrijfstak van de Unie heeft aanmerkelijke schade geleden als gevolg van de invoer met dumping uit de betrokken landen. Er zij aan herinnerd dat een aantal essentiële schade-indicatoren gedurende de beoordelingsperiode een negatieve trend liet zien. Met name de indicatoren met betrekking tot de financiële prestaties van de producenten in de Unie werden ernstig beïnvloed. Het is daarom belangrijk dat de prijzen worden opgetrokken tot een niveau waarbij de dumping- of althans de schademarge wordt geneutraliseerd, zodat alle producenten onder eerlijke handelsvoorwaarden op de markt van de Unie actief kunnen zijn. (183) Derhalve is de voorlopige conclusie dat de instelling van antidumpingrechten in het belang van de bedrijfstak van de Unie is, aangezien deze daardoor zou kunnen herstellen van de effecten van de aangetroffen schadeveroorzakende dumping. 7.2. Belang van de niet-verbonden importeurs en gebruikers (184) Drie belanghebbenden maakten zich bekend als niet-verbonden importeurs. Slechts twee van hen hebben echter de desbetreffende vragenlijst beantwoord en verder aan de procedure meegewerkt. (185) Vervolgens voerde de klager aan dat een van de twee bovengenoemde belanghebbenden niet als niet-verbonden importeur had mogen worden beschouwd, aangezien hij als agent voor sommige producenten-exporteurs van het onderzochte product werkt. (186) In dit verband heeft de Commissie vastgesteld dat de betrokken onderneming inderdaad gedeeltelijk werkzaam was in de hoedanigheid van agent van de Jindal Group. Hij was echter ook betrokken bij de regelmatige aankopen ten invoer van het onderzochte product, die hij later doorverkocht aan de afnemers in de Unie. Het argument van Eurofer werd daarom voorlopig afgewezen. (187) Beide medewerkende importeurs wezen op mogelijke negatieve gevolgen van antidumpingmaatregelen, zoals een gebrek aan aanbod, slechtere dienstverlening, stijgende prijzen en een slechtere kwaliteit van materiaal die volgens hen het gevolg zouden zijn van beperkte concurrentie op de markt van de Unie. (188) Daarnaast voerde een van de importeurs aan dat de producten van Jindal van een superieure kwaliteit zijn die niet door producenten in de Unie kan worden vervangen of geëvenaard. (189) Ondanks mogelijke antidumpingmaatregelen heeft de Commissie voorlopig geconcludeerd dat er in de Unie een gezond concurrentieniveau zal blijven bestaan, aangezien er 13 producenten van het onderzochte product in de Unie zijn, waarvan sommige niet aan de klacht hebben deelgenomen. Bovendien is de invoer uit derde landen nog steeds goed voor meer dan 20 % van de markt. De potentiële negatieve gevolgen die de importeurs hebben aangegeven, zullen zich daarom waarschijnlijk niet voordoen. (190) Antidumpingmaatregelen zijn niet bedoeld om de markt van de Unie voor de betrokken landen te sluiten, maar zijn erop gericht de prijzen tot een redelijk niveau te verhogen. Daarom wordt verwacht dat de toegang tot producten van beweerdelijk hogere kwaliteit blijft bestaan. (191) De maatregelen zouden importeurs ook in staat stellen prijzen door te berekenen aan hun afnemers, waardoor de winstgevendheid van de importeurs naar verwachting niet negatief zal worden beïnvloed. Het productengamma en de kwaliteit van de dienstverlening zullen naar verwachting niet minder worden — integendeel, door bescherming tegen invoer met dumping kan de bedrijfstak van de Unie nieuwe investeringen doen en zijn kwaliteit verbeteren. (192) De importeurs voerden ook aan dat antidumpingmaatregelen de producenten in de Unie overmatig zouden beschermen, aangezien ten aanzien van het onderzochte product reeds vrijwaringsmaatregelen van toepassing zijn. (193) De vrijwaringsmaatregelen ten aanzien van staal ( 13 ) zijn echter tijdelijk en bieden een ander soort bescherming dan antidumpingmaatregelen, die gericht zijn tegen oneerlijke prijsstelling. De voorlopige bevindingen van de Commissie bevestigden dat de belangrijkste oorzaak van de schade voor de bedrijfstak van de Unie niet een enorme toename van de omvang van de invoer is, maar de prijsonderbieding ervan, waardoor de prijzen op de markt van de Unie onder druk komen te staan. (194) De enige gebruiker die zich in de procedure heeft gemeld, heeft geen opmerkingen gemaakt over het belang van de Unie. De onderneming had alleen argumenten met betrekking tot de reikwijdte van de productomschrijving die voorwerp is van de maatregelen zoals beschreven in punt 2. (195) In het voorlopige stadium concludeerde de Commissie derhalve dat de gevolgen van een mogelijke instelling van rechten voor importeurs en gebruikers niet opwegen tegen de positieve effecten van de maatregelen voor de bedrijfstak van de Unie. 7.3. Conclusie inzake belang van de Unie (196) Op basis van het bovenstaande is de Commissie tot de voorlopige conclusie gekomen dat er geen dwingende redenen waren om aan te nemen dat het niet in het belang van de Unie zou zijn om in dit stadium van het onderzoek maatregelen in te stellen ten aanzien van de invoer van het betrokken product van oorsprong uit de betrokken landen. 8. VOORLOPIGE ANTIDUMPINGMAATREGELEN (197) Gelet op de conclusies van de Commissie inzake dumping, schade, oorzakelijk verband en belang van de Unie, dienen voorlopige maatregelen te worden ingesteld ten aanzien van de invoer van gewalste platte producten van roestvrij staal, enkel koud gewalst, van oorsprong uit India en Indonesië, om te voorkomen dat de bedrijfstak van de Unie nog meer schade lijdt door de invoer met dumping. (198) Er moeten voorlopige antidumpingmaatregelen worden ingesteld ten aanzien van de invoer van koudgewalste platte producten van roestvrij staal van oorsprong uit India en Indonesië, en daarbij moet de regel van het laagste recht in artikel 7, lid 2, van de basisverordening worden gevolgd. De Commissie heeft de schademarges en de dumpingmarges vergeleken (overweging 173). Het bedrag van de rechten werd vastgesteld op het niveau van de dumpingmarge, of van de schademarge indien deze lager is. (199) Op basis van het voorgaande moeten de voorlopige antidumpingrechten, uitgedrukt in cif-prijs grens Unie, vóór inklaring, als volgt worden vastgesteld: Land Onderneming Voorlopig antidumpingrecht India Jindal Stainless Limited en Jindal Stainless Hisar Limited 13,6 % Chromeni Steels Private Limited 34,6 % Alle andere ondernemingen 34,6 % Indonesië IRNC 19,9 % Jindal Stainless Indonesia 20,2 % Alle andere ondernemingen 20,2 % (200) De bij deze verordening voor de afzonderlijke ondernemingen vastgestelde individuele antidumpingrechten zijn gebaseerd op de voorlopige bevindingen van dit onderzoek. Zij weerspiegelen dan ook de situatie die bij het onderzoek voor die ondernemingen is vastgesteld. Deze rechten zijn uitsluitend van toepassing op het betrokken product van oorsprong uit de betrokken landen en geproduceerd door de genoemde juridische entiteiten. Op het betrokken product dat is geproduceerd door andere ondernemingen die in het dispositief van deze verordening niet uitdrukkelijk worden genoemd, met inbegrip van entiteiten die met de specifiek genoemde ondernemingen verbonden zijn, is het recht van toepassing dat voor “alle andere ondernemingen” geldt. Die invoer mag niet worden onderworpen aan de individuele antidumpingrechten. (201) Een onderneming die later haar naam wijzigt, kan verzoeken om toepassing van deze individuele antidumpingrechten. Dit verzoek moet worden ingediend bij de Commissie ( 14 ) . Het verzoek moet alle relevante informatie bevatten waarmee kan worden aangetoond dat de wijziging niet van invloed is op het recht van de onderneming om in aanmerking te komen voor het recht dat op haar van toepassing is. Als de naamswijziging van de onderneming niet van invloed is op haar recht om in aanmerking te komen voor het recht dat op haar van toepassing is, zal een verordening over de naamswijziging worden bekendgemaakt in het Publicatieblad van de Europese Unie . (202) Om een goede toepassing van het antidumpingrecht te garanderen, moet het voor alle andere ondernemingen vastgestelde antidumpingrecht niet alleen gelden voor de niet-medewerkende producenten-exporteurs in dit onderzoek, maar ook voor de producenten die in het onderzoektijdvak geen producten naar de Unie hebben uitgevoerd. (203) Om het risico op ontwijking als gevolg van het grote verschil in rechten zo veel mogelijk te beperken, zijn speciale maatregelen nodig om de juiste toepassing van de individuele antidumpingrechten te garanderen. De ondernemingen met individuele antidumpingrechten moeten een geldige handelsfactuur overleggen aan de douaneautoriteiten van de lidstaten. De factuur moet voldoen aan de in artikel 1, lid 3, van deze verordening vastgestelde vereisten. Invoer die niet van een dergelijke factuur vergezeld gaat, wordt onderworpen aan het antidumpingrecht dat van toepassing is op “alle andere ondernemingen”. (204) Hoewel de douaneautoriteiten van de lidstaten over deze factuur moeten beschikken om ten aanzien van de invoer de individuele antidumpingrechten te kunnen toepassen, is overlegging van die factuur niet de enige factor waarmee de douaneautoriteiten rekening moeten houden. Zelfs als aan hen een factuur wordt overgelegd die voldoet aan alle voorschriften van artikel 1, lid 3, van deze verordening, moeten de douaneautoriteiten van de lidstaten namelijk hun gebruikelijke controles uitvoeren en kunnen zij, net als in alle andere gevallen, aanvullende documenten (vervoersdocumenten enz.) verlangen om de juistheid van de gegevens in de aangifte te controleren en te waarborgen dat het recht vervolgens terecht wordt toegepast, in overeenstemming met de douanewetgeving. (205) Indien de uitvoer door een van de ondernemingen waarvoor een lager individueel recht geldt, met name na de instelling van de maatregelen in kwestie aanzienlijk toeneemt, kan dit op zich worden beschouwd als een verandering in de structuur van het handelsverkeer als gevolg van de instelling van maatregelen in de zin van artikel 13, lid 1, van de basisverordening. In dergelijke omstandigheden kan een onderzoek naar ontwijking worden geopend, mits aan de voorwaarden hiervoor is voldaan. Hierbij kan onder meer worden onderzocht of het nodig is een individueel recht of individuele rechten in te trekken en in plaats daarvan een voor het gehele land geldend recht in te stellen. 9. REGISTRATIE (206) Zoals vermeld in overweging 3 heeft de Commissie de invoer van koudgewalste platte producten van roestvrij staal van oorsprong uit India en Indonesië onderworpen aan registratie. De registratie vond plaats om het mogelijk te maken met terugwerkende kracht rechten te innen overeenkomstig artikel 10, lid 4, van de basisverordening. (207) In het licht van de voorlopige bevindingen moet de registratie van de invoer worden gestaakt. (208) In dit stadium van de procedure is geen besluit genomen over een mogelijke toepassing met terugwerkende kracht van antidumpingmaatregelen. Een dergelijk besluit zal in het definitieve stadium worden genomen. 10. INFORMATIE OVER VOORLOPIGE MAATREGELEN (209) Overeenkomstig artikel 19 bis van de basisverordening heeft de Commissie de belanghebbenden op de hoogte gesteld van de voorgenomen instelling van voorlopige rechten. Deze informatie is ook openbaar gemaakt op de website van DG Handel. Belanghebbenden hebben drie werkdagen de tijd gekregen om opmerkingen in te dienen over de juistheid van de berekeningen die specifiek aan hen zijn meegedeeld. (210) De Indiase overheid, één producent-exporteur in India en twee producenten-exporteurs in Indonesië hebben opmerkingen ingediend. De Commissie heeft rekening gehouden met de opmerkingen die werden geacht verschrijvingen te betreffen en de marges in voorkomend geval dienovereenkomstig gecorrigeerd. 11. SLOTBEPALINGEN (211) Met het oog op een behoorlijk bestuur nodigt de Commissie de belanghebbenden uit schriftelijk te reageren en/of binnen een vaste termijn een hoorzitting met de Commissie en/of de raadadviseur-auditeur in handelsprocedures aan te vragen. (212) De bevindingen betreffende de instelling van voorlopige rechten zijn voorlopig en kunnen in het definitieve stadium van het onderzoek worden gewijzigd, HEEFT DE VOLGENDE VERORDENING VASTGESTELD: Artikel 1 1.   Er wordt een voorlopig antidumpingrecht ingesteld op gewalste platte producten van roestvrij staal, enkel koud gewalst, momenteel ingedeeld onder de GN-codes 7219 31 00, 7219 32 10, 7219 32 90, 7219 33 10, 7219 33 90, 7219 34 10, 7219 34 90, 7219 35 10, 7219 35 90, 7219 90 20, 7219 90 80, 7220 20 21, 7220 20 29, 7220 20 41, 7220 20 49, 7220 20 81, 7220 20 89, 7220 90 20 en 7220 90 80, van oorsprong uit India en Indonesië. 2.   Het voorlopige antidumpingrecht dat van toepassing is op de nettoprijs, franco grens Unie, vóór inklaring, van het in lid 1 omschreven en door de hieronder vermelde ondernemingen vervaardigde product is als volgt: Land Onderneming Voorlopig antidumpingrecht Aanvullende Taric-code India Jindal Stainless Limited 13,6 % C654 Jindal Stainless Hisar Limited 13,6 % C655 Chromeni Steels Private Limited 34,6 % C656 Alle andere Indiase ondernemingen 34,6 % C999 Indonesië IRNC 19,9 % C657 Jindal Stainless Indonesia 20,2 % C658 Alle andere Indonsesische ondernemingen 20,2 % C999 3.   De individuele rechten die zijn vastgesteld voor de in lid 2 vermelde ondernemingen zijn uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die luidt als volgt: “Ondergetekende verklaart dat de (hoeveelheid) (betrokken product) die naar de Europese Unie wordt uitgevoerd en waarop deze factuur betrekking heeft, is vervaardigd door (naam en adres van de onderneming) (aanvullende Taric-code) in (betrokken land). Ondergetekende verklaart dat de in deze factuur verstrekte informatie juist en volledig is.”. Als een dergelijke factuur niet wordt overgelegd, wordt het recht toegepast dat voor “alle andere ondernemingen” geldt. 4.   Bij het in de Unie in het vrije verkeer brengen van het in lid 1 genoemde product wordt een zekerheid gesteld die gelijk is aan het bedrag van het voorlopige recht. 5.   Tenzij anders vermeld, zijn de geldende bepalingen inzake douanerechten van toepassing. Artikel 2 1.   Belanghebbenden moeten hun schriftelijke opmerkingen inzake deze verordening binnen 15 kalenderdagen na de datum van inwerkingtreding van deze verordening bij de Commissie indienen. 2.   Belanghebbenden die om een hoorzitting bij de Commissie willen verzoeken, moeten dit binnen vijf kalenderdagen na de datum van inwerkingtreding van deze verordening doen. 3.   Belanghebbenden die willen worden gehoord door de raadadviseur-auditeur in handelsprocedures, moeten binnen vijf kalenderdagen na de datum van inwerkingtreding van deze verordening hiertoe een verzoek indienen. De raadadviseur-auditeur beoordeelt buiten deze termijn ingediende verzoeken en kan in voorkomend geval besluiten die verzoeken te aanvaarden. Artikel 3 1.   De douaneautoriteiten wordt opgedragen de bij artikel 1, lid 1, van Uitvoeringsverordening (EU) 2021/370 van de Commissie van 1 maart 2021 ingestelde registratie van de invoer te beëindigen. 2.   Gegevens die zijn verzameld met betrekking tot producten die ten hoogste 90 dagen vóór de datum van inwerkingtreding van deze verordening voor invoer ten verbruik in de EU zijn aangegeven, moeten worden bewaard tot eventuele definitieve maatregelen in werking treden of tot deze procedure is beëindigd. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Artikel 1 is gedurende een periode van zes maanden van toepassing. Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 27 mei 2021. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Bericht van inleiding van een antidumpingprocedure betreffende de invoer van koudgewalste platte producten van roestvrij staal van oorsprong uit India en Indonesië ( PB C 322 van 30.9.2020, blz. 17 ). ( 3 ) Uitvoeringsverordening (EU) 2021/370 van de Commissie van 1 maart 2021 tot onderwerping van de invoer van koudgewalste platte producten van roestvrij staal van oorsprong uit India en Indonesië aan registratie ( PB L 71 van 2.3.2021, blz. 18 ). ( 4 ) Beschikbaar op https://trade.ec.europa.eu/tdi/case_details.cfm?id=2484 ( 5 ) Mededeling over de gevolgen van de uitbraak van COVID-19 voor antidumping- en antisubsidieonderzoeken ( PB C 86 van 16.3.2020, blz. 6 ). ( 6 ) PB L 31 van 1.2.2019, blz. 27 . ( 7 ) Uitvoeringsverordening (EU) 2015/1429 van de Commissie van 26 augustus 2015 tot instelling van een definitief antidumpingrecht op koudgewalste platte producten van roestvrij staal van oorsprong uit de Volksrepubliek China en Taiwan ( PB L 224 van 27.8.2015, blz. 10 ). ( 8 ) Uitvoeringsverordening (EU) 2015/1429 van de Commissie van 26 augustus 2015 tot instelling van een definitief antidumpingrecht op koudgewalste platte producten van roestvrij staal van oorsprong uit de Volksrepubliek China en Taiwan ( PB L 224 van 27.8.2015, blz. 10 ). ( 9 ) Bericht van opening van een nieuw onderzoek in verband met het vervallen van de antidumpingmaatregelen die van toepassing zijn op de invoer van koudgewalste platte producten van roestvrij staal van oorsprong uit de Volksrepubliek China en Taiwan ( PB C 280 van 25.8.2020, blz. 6 ). ( 10 ) Uitvoeringsverordening (EU) 2015/1429 van de Commissie van 26 augustus 2015 tot instelling van een definitief antidumpingrecht op koudgewalste platte producten van roestvrij staal van oorsprong uit de Volksrepubliek China en Taiwan ( PB L 224 van 27.8.2015, blz. 10 ). Eén onderneming, Cia Far Industrial Factory Co., Ltd, kreeg een antidumpingrecht van 0 %. ( 11 ) Bericht van opening van een nieuw onderzoek in verband met het vervallen van de antidumpingmaatregelen die van toepassing zijn op de invoer van koudgewalste platte producten van roestvrij staal van oorsprong uit de Volksrepubliek China en Taiwan ( PB C 280 van 25.8.2020, blz. 6 ). ( 12 ) Uitvoeringsverordening (EU) 2015/1429 van de Commissie van 26 augustus 2015 tot instelling van een definitief antidumpingrecht op koudgewalste platte producten van roestvrij staal van oorsprong uit de Volksrepubliek China en Taiwan ( PB L 224 van 27.8.2015, blz. 10 ). ( 13 ) Uitvoeringsverordening (EU) 2019/159 van de Commissie van 31 januari 2019 tot instelling van definitieve vrijwaringsmaatregelen ten aanzien van de invoer van bepaalde staalproducten ( PB L 31 van 1.2.2019, blz. 27 ). ( 14 ) Europese Commissie, directoraat-generaal Handel, directoraat H, Wetstraat 170, 1040 Brussel, België.",
  "source": "EUR LEX"
}