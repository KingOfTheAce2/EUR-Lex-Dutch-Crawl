{
  "url": "http://www.w3.org/1999/xhtml\">",
  "content": "L_2010272NL.01001901.xml 16.10.2010 NL Publicatieblad van de Europese Unie L 272/19 BESLUIT 2010/619/GBVB VAN DE RAAD van 15 oktober 2010 tot wijziging van Gemeenschappelijk Optreden 2008/124/GBVB inzake de rechtsstaatmissie van de Europese Unie in Kosovo ( 1 ) , EULEX KOSOVO DE RAAD VAN DE EUROPESE UNIE, Gezien het Verdrag betreffende de Europese Unie, en met name de artikelen 28 en 43, lid 2, Overwegende hetgeen volgt: (1) Op 4 februari 2008 heeft de Raad Gemeenschappelijk Optreden 2008/124/GBVB vastgesteld ( 2 ) . (2) Op 9 juni 2009 heeft de Raad Gemeenschappelijk Optreden 2009/445/GBVB ( 3 ) vastgesteld dat Gemeenschappelijk Optreden 2008/124/GBVB wijzigde door het financieel referentiebedrag te verhogen om de uitgaven van de rechtsstaatmissie van de Europese Unie in Kosovo (hierna „EULEX KOSOVO” genoemd) te dekken tot het verstrijken van Gemeenschappelijk Optreden 2008/124/GBVB. (3) Op 8 juni 2010 heeft de Raad Besluit 2010/322/GBVB ( 4 ) vastgesteld waarbij Gemeenschappelijk Optreden 2008/124/GBVB werd gewijzigd en voor een periode van twee jaar, tot en met 14 juni 2012, verlengd en het financieel referentiebedrag van EUR 265 000 000 tot 14 oktober 2010 werd vastgesteld. (4) EULEX KOSOVO zal worden uitgevoerd in een mogelijk verslechterende situatie die de doelstellingen van het gemeenschappelijk buitenlands en veiligheidsbeleid als uiteengezet in artikel 21 van het Verdrag kan schaden. (5) Gemeenschappelijk Optreden 2008/124/GBVB moet worden gewijzigd zodat het voorziet in een nieuw financieel referentiebedrag tot 14 oktober 2011, HEEFT HET VOLGENDE BESLUIT VASTGESTELD: Artikel 1 Artikel 16, lid 1, van Gemeenschappelijk Optreden 2008/124/GBVB wordt vervangen door: „1.   Het financiële referentiebedrag dat de uitgaven van EULEX KOSOVO tot 14 oktober 2010 moet dekken bedraagt 265 000 000 EUR. Het financiële referentiebedrag dat de uitgaven van EULEX KOSOVO tot 14 oktober 2011 moet dekken bedraagt EUR 165 000 000. Het financiële referentiebedrag voor de daaropvolgende periode voor EULEX KOSOVO zal worden vastgesteld door de Raad.”. Artikel 2 Dit besluit treedt in werking op de dag waarop het wordt vastgesteld. Gedaan te Luxemburg, 15 oktober 2010. Voor de Raad De voorzitter E. SCHOUPPE ( 1 ) Op grond van Resolutie 1244 (1999) van de Veiligheidsraad van de Verenigde Naties. ( 2 ) PB L 42 van 16.2.2008, blz. 92 . ( 3 ) PB L 148 van 11.6.2009 blz. 33 . ( 4 ) PB L 145 van 11.6.2010, blz. 13 .",
  "source": "EUR LEX"
}