{
  "url": "http://www.w3.org/1999/xhtml\"><!--",
  "content": "L_202400966NL.000101.fmx.xml Publicatieblad van de Europese Unie NL Serie L 2024/966 27.3.2024 UITVOERINGSVERORDENING (EU) 2024/966 VAN DE COMMISSIE van 21 maart 2024 tot indeling van bepaalde goederen in de gecombineerde nomenclatuur, tot wijziging van Verordening (EG) nr. 1966/94 en tot intrekking van Verordening (EG) nr. 3176/94 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Bij Verordening (EG) nr. 1966/94 van de Commissie ( 2 ) , zoals gewijzigd bij Verordening (EG) nr. 705/2005 van de Commissie ( 3 ) , is het product dat overeenkomt met punt 7 in de tabel in de bijlage bij Verordening (EG) nr. 1966/94 en dat is omschreven als dons- en vederdichte, rechthoekige, effen, katoenen (100 %) dekbedtijken, aan één zijde voorzien van twee openingen van ongeveer 10 cm lang, die de vulling met dons, veren of een ander materiaal mogelijk maken, ingedeeld onder GN-code 6302 31 00 (“ander beddenlinnen, van katoen”). (2) Bij Verordening (EG) nr. 3176/94 van de Commissie ( 4 ) , zoals gewijzigd bij Uitvoeringsverordening (EU) nr. 441/2013 van de Commissie ( 5 ) , is een zeer gelijkend artikel, namelijk dons- en verendichte, rechthoekige, effen, katoenen (100 %) niet wasbare dekbedtijken, met versterkte kanten en openingen aan één zijde die het vullen met dons, veren of een ander materiaal mogelijk maken, ingedeeld onder GN-code 6307 90 98 (“andere geconfectioneerde artikelen”). (3) Punt 7, kolom “Motivering”, van de tabel in de bijlage bij Verordening (EG) nr. 1966/94, en Verordening (EG) nr. 3176/94 bieden onvoldoende duidelijkheid om de desbetreffende indelingen te rechtvaardigen en objectieve criteria vast te stellen om artikelen van post 6302 te onderscheiden van artikelen van post 6307. (4) Daarom dragen de Verordeningen (EG) nr. 1966/94 en (EG) nr. 3176/94 niet bij tot het waarborgen van een uniforme indeling van deze goederen. Punt 7 van de tabel in de bijlage bij Verordening (EG) nr. 1966/94 moet daarom worden geschrapt en Verordening (EG) nr. 3176/94 moet worden ingetrokken. (5) Voor een uniforme toepassing van de gecombineerde nomenclatuur in de bijlage bij Verordening (EEG) nr. 2658/87 van de Raad ( 6 ) moet de indeling van goederen die vergelijkbaar zijn met de in punt 7 van de tabel in de bijlage bij Verordening (EG) nr. 1966/94 en in Verordening (EG) nr. 3176/94 beschreven goederen, worden verduidelijkt door een nieuwe maatregel vast te stellen voor de indeling van dit soort goederen, met voldoende motivering om onderscheid te maken tussen de goederen van de posten 6302 en 6307. Daarom moet een nieuwe maatregel worden vastgesteld voor de indeling van de in de bijlage bij deze verordening vermelde goederen. (6) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (7) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (8) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (9) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 In de tabel in de bijlage bij Verordening (EG) nr. 1966/94 wordt de rij voor punt 7 geschrapt. Artikel 4 Verordening (EG) nr. 3176/94 wordt ingetrokken. Artikel 5 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 maart 2024. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 , ELI: http://data.europa.eu/eli/reg/2013/952/2022-12-12. ( 2 ) Verordening (EG) nr. 1966/94 van de Commissie van 28 juli 1994 tot indeling van bepaalde goederen in de gecombineerde nomenclatuur ( PB L 198 van 30.7.1994, blz. 103 , ELI: http://data.europa.eu/eli/reg/1994/1966/oj). ( 3 ) Verordening (EG) nr. 705/2005 van de Commissie van 4 mei 2005 tot wijziging of intrekking van bepaalde verordeningen betreffende de indeling van goederen in de gecombineerde nomenclatuur ( PB L 118 van 5.5.2005, blz. 18 , ELI: http://data.europa.eu/eli/reg/2005/705/oj). ( 4 ) Verordening (EG) nr. 3176/94 van de Commissie van 21 december 1994 tot indeling van bepaalde goederen in de gecombineerde nomenclatuur ( PB L 335 van 23.12.1994, blz. 56 , ELI: http://data.europa.eu/eli/reg/1994/3176/2013-06-04). ( 5 ) Uitvoeringsverordening (EU) nr. 441/2013 van de Commissie van 7 mei 2013 tot wijziging of intrekking van bepaalde verordeningen betreffende de indeling van goederen in de gecombineerde nomenclatuur ( PB L 130 van 15.5.2013, blz. 1 , ELI: http://data.europa.eu/eli/reg_impl/2013/441/oj). ( 6 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 , ELI: http://data.europa.eu/eli/reg/1987/2658/2023-06-17). BIJLAGE Omschrijving Indeling (GN-code) Motivering (1) (2) (3) Een artikel in de vorm van een omhulsel/tijk van zeer dicht geweven, effen katoen (100 %), met een afmeting van ongeveer 80 cm × 80 cm. De kanten zijn versterkt met geweven biezen. Aan één zijde is er een opening van ongeveer 25 cm om te kunnen vullen. Het omhulsel/de tijk is zodanig ontworpen dat deze na invoer kan worden gevuld met bijvoorbeeld veren en/of dons en de opening daarna definitief kan worden gesloten zodat het artikel een kussen wordt. (Zie afbeeldingen) ( *1 ) 6307 90 98 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 6307 , 6307 90  en 6307 90 98 . Indeling van het artikel onder post 9404  als artikelen voor bedden en dergelijke is uitgesloten omdat het artikel niet de essentiële kenmerken heeft van een compleet artikel van post 9404  in de zin van algemene regel 2 a). Het is nog niet opgevuld of voorzien van materiaal. Indeling van het artikel onder post 6302  als beddenlinnen is uitgesloten, omdat het artikel niet de objectieve kenmerken en eigenschappen heeft van beddenlinnen van post 6302 , dat artikelen omvat zoals lakens, kussenslopen, dekbedovertrekken en matrashoezen. Dergelijke artikelen zijn ontworpen om een kussen of dekbed te bedekken en kunnen te allen tijde gemakkelijk worden verwijderd (zie ook de GS-toelichtingen op post 6302 , eerste alinea, punt 1). Het artikel heeft niet dezelfde functie of hetzelfde gebruik als beddenlinnen bedoeld bij post 6302 ; het is een product van andere aard, aangezien het moet worden gevuld en na de vulling permanent moet worden gesloten. Door het dichte weefsel en het feit dat het artikel permanent gesloten is, kan de vulling er niet uit. Het vulmateriaal kan niet gemakkelijk worden verwijderd als het artikel eenmaal is gesloten. In tegenstelling tot een kussensloop, wordt het artikel een onderdeel van het kussen. Het artikel staat bovendien niet rechtstreeks in contact met de gebruiker, aangezien het wordt bedekt met een kussensloop (het beddenlinnen zelf) voordat de consument het kan gebruiken. Aangezien het artikel niet kan worden ingedeeld onder een post die specifieker is dan post 6307 , moet het daarom worden ingedeeld onder GN-code 6307 90 98  als andere geconfectioneerde artikelen, van textiel. ( *1 ) De afbeeldingen zijn louter ter informatie. ELI: http://data.europa.eu/eli/reg_impl/2024/966/oj ISSN 1977-0758 (electronic edition)",
  "source": "EUR LEX"
}