{
  "url": "http://www.w3.org/1999/xhtml\">",
  "content": "L_2018101NL.01003701.xml 20.4.2018 NL Publicatieblad van de Europese Unie L 101/37 UITVOERINGSVERORDENING (EU) 2018/606 VAN DE COMMISSIE van 19 april 2018 tot verlening van de in artikel 99 van Verordening (EU) nr. 1308/2013 van het Europees Parlement en de Raad bedoelde bescherming aan de naam „Dons” (BOB) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 99, Overwegende hetgeen volgt: (1) Overeenkomstig artikel 97, leden 2 en 3, van Verordening (EU) nr. 1308/2013 heeft de Commissie de aanvraag van Denemarken tot registratie van de naam „Dons” als een beschermde oorsprongsbenaming (BOB) onderzocht en in het Publicatieblad van de Europese Unie ( 2 ) bekendgemaakt. (2) Daartegen werd via e-mail bezwaar aangetekend door het Italiaanse Ministerie van Landbouw (op 4 februari 2016), de „Confederazione Nazionale dei Consorzi Volontari per la Tutela delle Denominazioni dei Vini Italiani” (Federdoc) (op 5 februari 2016) en „L'Alleanza delle Cooperative Italiane-Agroalimentare” (op 8 februari 2016), overeenkomstig artikel 98 van Verordening (EU) nr. 1308/2013 en artikel 14 van Verordening (EG) nr. 607/2009 van de Commissie ( 3 ) . De Commissie heeft overeenkomstig artikel 15 van Verordening (EG) nr. 607/2009 geoordeeld dat alle drie de bezwaarschriften ontvankelijk waren. (3) Overeenkomstig artikel 16, lid 1, van Verordening (EG) nr. 607/2009 heeft de Commissie bij brief van 24 mei 2016 de bezwaarschriften aan de Deense autoriteiten doorgezonden en hen uitgenodigd binnen twee maanden opmerkingen te maken. Denemarken heeft zijn opmerkingen op 4 juli 2016 verstuurd, d.i. binnen de vereiste termijn. (4) De Commissie heeft overeenkomstig artikel 16, lid 1, van Verordening (EG) nr. 607/2009 de opmerkingen van de Deense autoriteiten op 12 januari 2017 schriftelijk meegedeeld aan de drie opposanten, die twee maanden de tijd kregen om opmerkingen te maken. Op 10 maart 2017 heeft de Commissie een antwoord ontvangen van het Italiaanse Ministerie van Landbouw, dat in een nieuwe mededeling zijn bezwaar herhaalde. (5) Overeenkomstig artikel 16, lid 3, van Verordening (EG) nr. 607/2009 moet de Commissie een besluit nemen op basis van de gegevens waarover zij beschikt. (6) Volgens alle drie de opposanten zijn bepaalde wijndruivenrassen die worden gebruikt voor de productie van „Dons”, namelijk „cabernet cortis”, „orion”, „regent”, „rondo” en „solaris”, hybriden die zijn ontstaan uit een kruising van Vitis vinifera met andere soorten van het geslacht Vitis , en mogen zij ingevolge artikel 93, lid 1, onder a), iv), van Verordening (EU) nr. 1308/2013 niet worden gebruikt voor de productie van een beschermde oorsprongsbenaming. Daarnaast stellen zij dat een ras dat is verkregen door een kruising van verschillende soorten, in geen geval kan worden beschouwd als behorende tot de soort Vitis vinifera . Volgens het Italiaanse Ministerie van Landbouw en Federdoc kan in elk land van de Europese Unie aan de hand van een onderzoek van het genoom worden bepaald of een ras behoort tot de soort Vitis vinifera of tot een kruising met een andere soort van het geslacht Vitis . (7) Het Italiaanse Ministerie van Landbouw stelt verder dat de door de mens bepaalde factoren, het oorzakelijk verband tussen de door de natuur en de mens bepaalde factoren, alsmede de informatie over de kwaliteit en de kenmerken van het product die zijn toe te schrijven aan de geografische omgeving, onvoldoende zijn uitgewerkt. Nog volgens het Italiaanse Ministerie van Landbouw is de bewering dat het zuurteprofiel van het product is toe te schrijven aan de „selectie van relatief winterharde variëteiten” op geen enkele technische of wetenschappelijke basis gestoeld, aangezien het selecteren van rassen een langdurig proces is dat geen betrekking kan hebben op hybride rassen die uit een kruising van soorten voortkomen. (8) Ten slotte is het Italiaanse Ministerie van Landbouw van oordeel dat het overbodig is voorschriften op te nemen met betrekking tot het vermelden, op het etiket, van de wijndruivenrassen en het oogstjaar, aangezien die voorschriften zijn vastgelegd in de artikelen 61 en 62 van Verordening (EG) nr. 607/2009. (9) De Commissie heeft de argumenten en bewijselementen van de opposanten en de aanvrager beoordeeld en is tot de conclusie gekomen dat de naam „Dons” moet worden geregistreerd als beschermde oorsprongsbenaming, en wel om de volgende redenen. (10) Wat betreft de bewering dat het product niet is verkregen van wijndruivenrassen van de soort Vitis vinifera , moeten verschillende elementen in aanmerking worden genomen. In de eerste plaats bestaat er geen geharmoniseerde indeling op EU-niveau van wijndruivenrassen die tot de soort Vitis vinifera behoren. Er bestaat momenteel ook geen referentielijst of een wetenschappelijk document van een officieel bevoegd orgaan, zoals de Internationale Organisatie voor Wijnbouw en Wijnbereiding (OIV), op basis waarvan Vitis vinifera en kruisingen tussen die soort en andere soorten van het geslacht Vitis op ondubbelzinnige wijze kunnen worden ingedeeld of op basis waarvan een onderscheid kan worden gemaakt tussen die soorten. In deze context moet de kwestie van de wetenschappelijke definitie in hoofdzaak worden behandeld in het kader van de inleidende nationale procedure die overeenkomstig artikel 96 van Verordening (EU) nr. 1308/2013 door de lidstaten moet worden gevoerd. Denemarken baseert zich op de Duitse classificatie, die de vijf betrokken wijndruivenrassen indeelt bij Vitis vinifera . In de tweede plaats moet de Commissie, uit hoofde van artikel 16, lid 3, van Verordening (EG) nr. 607/2009 met betrekking tot het onderzoek van bezwaren, elk besluit om een oorsprongsbenaming af te wijzen of te registreren, nemen op basis van de gegevens waarover zij beschikt. In het onderhavige geval hebben de opposanten geen solide wetenschappelijke bewijzen of gegevens verstrekt waaruit blijkt dat het product niet is verkregen van wijndruivenrassen die behoren tot de soort Vitis vinifera . De Commissie merkt ten slotte op dat in verscheidene andere lidstaten de betrokken wijndruivenrassen worden gebruikt voor de productie van wijnen met een beschermde oorsprongsbenaming. (11) Om bovengenoemde redenen kan niet worden geconcludeerd dat het product waarnaar de naam „Dons” verwijst, is verkregen van wijndruivenrassen die niet behoren tot de soort Vitis vinifera . De op die grond gebaseerde bezwaren moeten dan ook worden afgewezen. (12) Wat betreft het vermeende gebrek aan informatie over het verband, stelt de Commissie vast dat een beschrijving is gegeven van de relevante natuurlijke factoren in de geografische omgeving, alsmede van hun verband met de specifieke kwaliteit en kenmerken van het product, die met name tot uitdrukking komen in het hogere melkzuurgehalte dat het product onderscheidt van klassieke mousserende wijnen. De noodzakelijke elementen waaruit het verband blijkt, zijn dan ook vermeld in overeenstemming met artikel 7 van Verordening (EG) nr. 607/2009. Met betrekking tot de door de mens bepaalde factoren wordt het zuurteprofiel van het product toegeschreven aan de selectie van relatief winterharde variëteiten, wat in overeenstemming is met artikel 93, lid 1, onder a), i), van Verordening (EU) nr. 1308/2013. (13) Wat betreft de stelling dat het overbodig is voorschriften op te nemen die bij de verordening zijn vastgelegd, lijkt die opname toch passend om redenen van duidelijkheid en het correcte begrip van de voorschriften door potentieel in aanmerking komende producenten, aangezien sommige van de voorschriften verder gaan dan het Unierecht. (14) In het licht van het bovenstaande is de Commissie overeenkomstig artikel 99 van Verordening (EU) nr. 1308/2013 van oordeel dat de aanvraag voldoet aan de in die verordening vastgelegde voorwaarden en dat de naam „Dons” moet worden beschermd en moet worden ingeschreven in het in artikel 104 van die verordening bedoelde register. (15) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 De naam „Dons” (BOB) wordt beschermd. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 april 2018. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 671 . ( 2 ) PB C 407 van 8.12.2015, blz. 4 . ( 3 ) Verordening (EG) nr. 607/2009 van de Commissie van 14 juli 2009 tot vaststelling van uitvoeringsbepalingen voor Verordening (EG) nr. 479/2008 van de Raad wat betreft beschermde oorsprongsbenamingen en geografische aanduidingen, traditionele aanduidingen, etikettering en presentatie van bepaalde wijnbouwproducten ( PB L 193 van 24.7.2009, blz. 60 ).",
  "source": "EUR LEX"
}