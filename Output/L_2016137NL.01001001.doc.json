{
  "url": "http://www.w3.org/1999/xhtml\"><!--",
  "content": "L_2016137NL.01001001.xml 26.5.2016 NL Publicatieblad van de Europese Unie L 137/10 UITVOERINGSVERORDENING (EU) 2016/824 VAN DE COMMISSIE van 25 mei 2016 tot vaststelling van technische uitvoeringsnormen met betrekking tot de inhoud en vorm van de beschrijving van de werking van multilaterale handelsfaciliteiten en georganiseerde handelsfaciliteiten en de kennisgeving aan de Europese Autoriteit voor effecten en markten overeenkomstig Richtlijn 2014/65/EU van het Europees Parlement en de Raad betreffende markten voor financiële instrumenten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( 1 ) , en met name artikel 18, lid 11, derde alinea, Overwegende hetgeen volgt: (1) Het is belangrijk te erkennen dat de bevoegde autoriteiten volledige informatie moeten ontvangen over het doel, de structuur en de organisatie van multilaterale handelsfaciliteiten (multilateral trading facilities — MTF's) en georganiseerde handelsfaciliteiten (organised trading facilities — OTF's) waarop zij toezicht zullen moeten uitoefenen om voor de efficiënte en ordelijke werking van de financiële markten te zorgen. (2) Deze informatie dient te berusten op de informatie die een beleggingsonderneming of marktexploitant zou moeten verstrekken als onderdeel van de algemene vergunningsvereisten overeenkomstig Richtlijn 2014/65/EU. Daarbij moet de focus liggen op de specifieke functionaliteit van het handelssysteem om de bevoegde autoriteiten in staat te stellen te beoordelen of het systeem voldoet aan de definitie van een MTF of OTF en om te beoordelen of het in overeenstemming is met de bijzondere platformgeoriënteerde vereisten van Richtlijn 2014/65/EU en Verordening (EU) nr. 600/2014 van het Europees Parlement en de Raad ( 2 ) . Het vereiste van een gedetailleerde beschrijving mag niet van invloed zijn op de verplichting voor een beleggingsonderneming of marktexploitant om andere informatie aan de betrokken bevoegde autoriteit te verstrekken als vereist overeenkomstig Richtlijn 2014/65/EU en Verordening (EU) nr. 600/2014, of de rechten van de bevoegde autoriteiten om andere informatie te vragen als onderdeel van hun voortdurende toezicht op handelsplatforms. (3) De door bevoegde autoriteiten ontvangen informatie moet ervoor zorgen dat gedetailleerde beschrijvingen van de werking van de MTF of de OTF overeenkomstig Richtlijn 2014/65/EU op uniforme wijze worden verzameld en informatie voor bestaande MTF's die reeds opereren overeenkomstig een nationale vergunning op het tijdstip waarop het vereiste van indiening van een gedetailleerde beschrijving van kracht wordt, efficiënt wordt verwerkt. (4) Aangezien mkb-groeimarkten zich hierin van andere MTF's onderscheiden dat zij onderworpen zijn aan bijkomende regels overeenkomstig Richtlijn 2014/65/EU, is het noodzakelijk dat mkb-groeimarkten bijkomende informatie verstrekken. (5) Aangezien OTF's zich hierin van MTF's onderscheiden dat door de exploitant bij het handelsproces discretionaire regels kunnen worden gebruikt, en omdat de exploitant van een OTF verantwoordelijkheden draagt tegenover gebruikers van het systeem, moeten OTF's bijkomende informatie verstrekken. (6) Om voor een efficiënte verwerking te zorgen, moet de vereiste informatie in elektronische vorm worden verstrekt. (7) Om de bekendmaking door de Europese Autoriteit voor effecten en markten (ESMA) van de lijst van alle MTF's en OTF's in de Unie vergezeld van informatie over de diensten die zij aanbieden en hun unieke identificatiecode te vergemakkelijken, moet een standaardtemplate voor die informatie worden gebruikt. (8) Om redenen van consistentie en om voor de soepele werking van de financiële markten te zorgen, is het noodzakelijk dat de in deze verordening vastgestelde bepalingen en de gerelateerde nationale bepalingen tot omzetting van Richtlijn 2014/65/EU vanaf dezelfde datum van toepassing zijn. (9) Persoonsgegevens die overeenkomstig deze verordening worden verstrekt, moeten voor welbepaalde, uitdrukkelijk omschreven en gerechtvaardigde doeleinden worden verkregen en mogen vervolgens niet worden verwerkt op een wijze die onverenigbaar is met die doeleinden. Overeenkomstig artikel 6 van Richtlijn 95/46/EG van het Europees Parlement en de Raad ( 3 ) dienen persoonsgegevens niet langer dan noodzakelijk is te worden bewaard ten behoeve van het uitoefenen van de toezichtsfunctie en moet een maximale bewaringstermijn worden vermeld. (10) Deze verordening is gebaseerd op de ontwerpen van technische uitvoeringsnormen die de ESMA aan de Commissie heeft voorgelegd. (11) De ESMA heeft openbare publieksraadplegingen gehouden over de ontwerpen van technische uitvoeringsnormen waarop deze verordening is gebaseerd, de eventuele daaraan verbonden kosten en baten geanalyseerd en de bij artikel 37 van Verordening (EU) nr. 1095/2010 van het Europees Parlement en de Raad ( 4 ) opgerichte Stakeholdergroep effecten en markten om advies verzocht, HEEFT DE VOLGENDE VERORDENING VASTGESTELD: Artikel 1 Definities Voor de toepassing van deze verordening wordt verstaan onder: 1. „relevante exploitant” : a) een beleggingsonderneming die een multilaterale handelsfaciliteit (multilateral trading facility — MTF) exploiteert; b) een beleggingsonderneming die een georganiseerde handelsfaciliteit (organised trading facility — OTF) exploiteert; c) een marktexploitant die een MTF exploiteert; d) een marktexploitant die een OTF exploiteert; 2. „activacategorieën” : de categorieën financiële instrumenten als bepaald in deel C van bijlage I bij Richtlijn 2014/65/EU. Artikel 2 Over MTF's en OTF's te verstrekken informatie 1.   Een relevante exploitant verstrekt aan zijn bevoegde autoriteit de volgende informatie: a) de activacategorieën van aan de MTF of OTF verhandelde financiële instrumenten; b) de regels en procedures om financiële instrumenten beschikbaar te maken voor de handel, alsmede bijzonderheden over de publicatieregelingen die worden gebruikt om die informatie beschikbaar te stellen voor het publiek; c) de regels en procedures om te zorgen voor de objectieve en niet-discriminerende toegang tot de handelsfaciliteiten alsmede bijzonderheden over de publicatieregelingen die worden gebruikt om die informatie beschikbaar te stellen voor het publiek; d) de maatregelen en procedures om ervoor te zorgen dat voldoende informatie publiek beschikbaar is voor gebruikers van de MTF of OTF om zich een beleggingsoordeel te vormen, rekening houdend met zowel de aard van de gebruikers als de categorieën verhandelde financiële instrumenten; e) de systemen, procedures en regelingen om te zorgen voor naleving van de voorwaarden neergelegd in de artikelen 48 en 49 van Richtlijn 2014/65/EU; f) een gedetailleerde beschrijving van de regelingen om de verschaffing van liquiditeit aan het systeem te vergemakkelijken, zoals marketmakingregelingen; g) de regelingen en procedures om transacties te monitoren als vereist bij artikel 31 van Richtlijn 2014/65/EU; h) de regels en procedures voor opschorting en uitsluiting van financiële instrumenten van de handel als vereist bij artikel 32 van Richtlijn 2014/65/EU; i) de regelingen om te voldoen aan de verplichtingen inzake transparantie voor en na de handel die gelden voor de verhandelde financiële instrumenten en de handelsfunctionaliteit van de MTF of OTF; die informatie gaat vergezeld van informatie over elk voornemen om gebruik te maken van ontheffingen op grond van de artikelen 4 en 9 van Verordening (EU) nr. 600/2014 en uitgestelde openbaarmaking op grond van de artikelen 7 en 11 van die verordening; j) de regelingen voor de efficiënte afwikkeling van de volgens zijn systemen uitgevoerde transacties en om ervoor te zorgen dat de gebruikers kennis dragen van hun respectieve verantwoordelijkheden op dit gebied; k) een lijst van de leden van of deelnemers aan de MTF of OTF die hij exploiteert. 2.   Een relevante exploitant verstrekt zijn bevoegde autoriteit een gedetailleerde beschrijving van de werking van zijn handelssysteem en specificeert: a) of het systeem een voice-, elektronisch of hybride handelssysteem is; b) in geval van een elektronisch of hybride handelssysteem, de aard van elk algoritme of programma dat wordt gebruikt om de matching en uitvoering van handelsintenties te bepalen; c) in geval van een voicehandelssysteem, de regels en protocollen die worden gebruikt om de matching en uitvoering van handelsintenties te bepalen; d) een toelichting over de wijze waarop het handelssysteem aan elk onderdeel van de definitie van een MTF of een OTF voldoet. 3.   Een relevante exploitant verstrekt zijn bevoegde autoriteit informatie over de wijze waarop en in welke gevallen de exploitatie van de MTF of OTF aanleiding zal geven tot mogelijke conflicten tussen de belangen van de MTF of OTF, de exploitant ervan of de eigenaars ervan en de goede werking van de MTF of OTF. De exploitant specificeert de procedures en regelingen om te voldoen aan de vereisten bepaald in artikel 18, lid 4, van Richtlijn 2014/65/EU. 4.   Een relevante exploitant verstrekt zijn bevoegde autoriteit de volgende informatie over zijn uitbestedingsregelingen met betrekking tot het beheer van, de exploitatie van of het toezicht op de MTF of OTF: a) de organisatorische maatregelen om de risico's in verband met die uitbestede activiteiten te identificeren en om de uitbestede activiteiten te monitoren; b) de contractuele overeenkomst tussen de relevante exploitant en de entiteit die de uitbestede dienst verleent waarin de aard, het toepassingsgebied, de doelstellingen en de dienstenniveauovereenkomsten worden geschetst. 5.   Een relevante exploitant verstrekt zijn bevoegde autoriteit informatie over koppelingen met of deelname van een gereglementeerde markt, MTF, OTF of een beleggingsonderneming met systematische interne afhandeling die eigendom is van dezelfde relevante exploitant. Artikel 3 Over MTF's te verstrekken bijkomende informatie Naast de in artikel 2 bepaalde informatie verstrekt een relevante exploitant zijn bevoegde autoriteit de volgende informatie met betrekking tot de vereisten bepaald in artikel 19, lid 3, van Richtlijn 2014/65/EU: a) een beschrijving van de regelingen en de systemen die zijn geïmplementeerd om de risico's waaraan de exploitant is blootgesteld, te beheren om alle significante risico's voor de exploitatie ervan te identificeren en om effectieve maatregelen in werking te stellen om deze risico's te limiteren; b) een beschrijving van de regelingen die zijn geïmplementeerd om de efficiënte en tijdige afhandeling van de met de systemen van de exploitant uitgevoerde transacties te vergemakkelijken; c) gezien de aard en omvang van de op de markt gesloten transacties en de reeks risico's en de graad van de risico's waaraan de exploitant is blootgesteld, een beschrijving van de financiële middelen die voldoende geacht worden om de ordelijke werking ervan te bevorderen. Artikel 4 Over reeds operationele MTF's te verstrekken informatie Ingeval een beleggingsonderneming of een marktexploitant met een vergunning tot exploitatie van een MTF overeenkomstig artikel 5 van Richtlijn 2004/39/EG van het Europees Parlement en de Raad ( 5 ) op de datum van toepassing van deze verordening actief is, verstrekt deze onderneming of exploitant de informatie als bedoeld in de artikelen 2 en 3 van deze verordening indien deze vereist is: a) om door de relevante exploitant vroeger bij zijn relevante autoriteit ingediende informatie te corrigeren, te actualiseren of te verduidelijken; b) om aan te tonen dat is voldaan aan de verplichtingen overeenkomstig Richtlijn 2014/65/EU en Verordening (EU) nr. 600/2014 die op de MTF niet van toepassing waren vóór de toepassing van deze verordening. Artikel 5 Bijkomende informatie die over MTF's moet worden verstrekt voor registratie als een mkb-groeimarkt Ingeval een relevante exploitant een aanvraag indient voor registratie van een MTF als een mkb-groeimarkt, zorgt die exploitant ervoor dat bij het verstrekken van de informatie overeenkomstig de artikelen 2 en 3 duidelijk wordt aangegeven welke functionaliteiten of regelingen op een mkb-groeimarkt van toepassing zijn. Artikel 6 Over OTF's te verstrekken bijkomende informatie Naast de in artikel 2 bedoelde informatie verstrekt een relevante exploitant die een OTF exploiteert aan zijn bevoegde autoriteit de volgende informatie: a) informatie over het feit of een andere beleggingsonderneming ermee is belast op onafhankelijke basis marketmaking in de OTF ervan te verrichten overeenkomstig artikel 20, lid 5, van Richtlijn 2014/65/EU; b) een gedetailleerde beschrijving van de wijze waarop en de omstandigheden waaronder hij op discretionaire basis orders in de OTF uitvoert overeenkomstig artikel 20, lid 6, van Richtlijn 2014/65/EU; c) de regels, procedures en protocollen die de exploitant in staat stellen de handelsintenties van een lid of deelnemer buiten de faciliteiten van de OTF te verzenden; d) een beschrijving van het gebruik van matched principal trading die voldoet aan artikel 20, lid 7, van Richtlijn 2014/65/EU; e) de regels en procedures om naleving te verzekeren van de artikelen 24, 25, 27 en 28 van Richtlijn 2014/65/EU voor transacties die worden gesloten in de OTF indien die regels van toepassing zijn op de relevante exploitant met betrekking tot een OTF gebruiker. Artikel 7 Specifieke informatie over de activaklasse Indien een relevante exploitant van een MTF of OTF verschillende regels op verschillende activaklassen toepast, verstrekt hij de bij deze verordening vereiste informatie voor elk van die activaklassen afzonderlijk. Artikel 8 Materiële wijzigingen 1.   Een relevante exploitant verstrekt zijn bevoegde autoriteit een beschrijving van alle materiële wijzigingen in de eerder overeenkomstig deze verordening ingediende informatie die relevant zouden zijn voor een beoordeling of die exploitant Richtlijn 2014/65/EU en Verordening (EU) nr. 600/2014 naleeft. 2.   Indien een relevante exploitant nieuwe informatie aan zijn bevoegde autoriteit zendt om eerder overeenkomstig deze verordening ingediende informatie te corrigeren, te actualiseren of te verduidelijken, hoeft hij geen weinig ingrijpende of louter technische informatie op te nemen die niet relevant zou zijn voor een beoordeling of hij Richtlijn 2014/65/EU of Verordening (EU) nr. 600/2014 naleeft. 3.   Een beleggingsonderneming of marktexploitant die over een vergunning beschikt tot exploitatie van een MTF overeenkomstig Richtlijn 2004/39/EG en actief is op de datum van toepassing van deze verordening, verstrekt zijn bevoegde autoriteit, naast de in lid 1 van dit artikel bedoelde beschrijving, een beschrijving van alle materiële wijzigingen in de informatie die eerder met betrekking tot die MTF overeenkomstig die richtlijn bij de bevoegde autoriteit is ingediend. Artikel 9 De vorm waarin de beschrijving moet worden verstrekt 1.   Indien de relevante exploitant de bevoegde autoriteit de beschrijving verstrekt van de werking van de MTF of OTF die hij exploiteert als geregeld in deze verordening, neemt de relevante exploitant duidelijke verwijzingen op die voldoen aan de vereisten van het model in tabel 1 van de bijlage. 2.   Bij het verstrekken van de informatie die op grond van deze verordening vereist is, neemt een relevante exploitant verwijzingen op naar de passende bepalingen van de regels van zijn MTF of OTF, overeenkomsten of contracten met deelnemers of relevante derde partijen en interne procedures en gedragslijnen. 3.   Een relevante exploitant verstrekt de krachtens deze verordening vereiste informatie aan zijn bevoegde autoriteit in elektronische vorm. 4.   Bij het verstrekken van de krachtens deze verordening vereiste informatie: a) voorziet een relevante exploitant elk document dat hij indient van een uniek referentienummer; b) zorgt een relevante exploitant ervoor dat in de informatie die hij indient duidelijk wordt aangegeven op welk specifiek vereiste van deze verordening deze betrekking heeft en in welk document die informatie wordt verstrekt onder gebruikmaking van het unieke referentienummer om het document te identificeren; c) zorgt een relevante exploitant ervoor dat, als een vereiste van deze verordening niet op hem van toepassing is, dit wordt vermeld en toegelicht; d) dient een relevante exploitant die informatie in in de vorm beschreven in tabel 1 van de bijlage. 5.   Indien de beschrijving wordt verstrekt in het kader van een vergunningsverzoek, dient een entiteit die om een vergunning verzoekt tot het verlenen van meer dan één dienst tegelijkertijd één aanvraag in waarin duidelijk wordt aangegeven op welke diensten de verstrekte informatie betrekking heeft. Wanneer hetzelfde document in aanmerking moet worden genomen als onderdeel van verschillende vergunningsverzoeken, wordt ten behoeve van het verstrekken van de informatie in de vorm vastgesteld in tabel 1 van de bijlage hetzelfde referentienummer gebruikt bij de indiening van hetzelfde document voor verschillende aanvragen. Artikel 10 Kennisgeving aan de ESMA Een bevoegde autoriteit stelt de ESMA in elektronische vorm en in de vorm vastgesteld in tabel 2 van de bijlage ervan in kennis wanneer aan een relevante exploitant een vergunning is verleend als MTF of OTF. Artikel 11 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van de datum die voorkomt in artikel 93, lid 1, tweede alinea, van Richtlijn 2014/65/EU. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 mei 2016. Voor de Commissie De voorzitter Jean-Claude JUNCKER ( 1 ) PB L 173 van 12.6.2014, blz. 349 . ( 2 ) Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( PB L 173 van 12.6.2014, blz. 84 ). ( 3 ) Richtlijn 95/46/EG van het Europees Parlement en de Raad van 24 oktober 1995 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens ( PB L 281 van 23.11.1995, blz. 31 ). ( 4 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 5 ) Richtlijn 2004/39/EG van het Europees Parlement en de Raad van 21 april 2004 betreffende markten voor financiële instrumenten, tot wijziging van de Richtlijnen 85/611/EEG en 93/6/EEG van de Raad en van Richtlijn 2000/12/EG van het Europees Parlement en de Raad en houdende intrekking van Richtlijn 93/22/EEG van de Raad ( PB L 145 van 30.4.2004, blz. 1 ). BIJLAGE Formaten Tabel 1 Informatieverstrekking door exploitanten van MTF's en OTF's Relevante exploitant waarvoor de aanvraag wordt ingediend Relevant artikel van Uitvoeringsverordening (EU) 2016/824 Referentienummer van het document Titel van het document Hoofdstuk, deel of bladzijde van het document waarin de informatie wordt verstrekt of redenen waarom de informatie niet wordt verstrekt Tabel 2 Aan de ESMA te zenden informatie Kennisgevende bevoegde autoriteit Naam van de relevante exploitant Naam van de geëxploiteerde MTF of OTF MIC-code Door de MTF of OTF verleende diensten",
  "source": "EUR LEX"
}