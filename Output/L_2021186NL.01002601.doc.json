{
  "url": "http://www.w3.org/1999/xhtml\">",
  "content": "L_2021186NL.01002601.xml 27.5.2021 NL Publicatieblad van de Europese Unie L 186/26 UITVOERINGSBESLUIT (EU) 2021/844 VAN DE COMMISSIE van 26 mei 2021 tot beëindiging van de antisubsidieprocedure betreffende de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Turkije DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 1 ) , en met name artikel 14, lid 1, Overwegende hetgeen volgt: 1. PROCEDURE (1) Op 12 juni 2020 heeft de Europese Commissie (“de Commissie”) een antisubsidieonderzoek geopend met betrekking tot de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal (“het onderzochte product”) van oorsprong uit Turkije. De Commissie heeft daartoe een bericht van inleiding bekendgemaakt in het Publicatieblad van de Europese Unie (“het bericht van inleiding”) ( 2 ) . (2) Het onderzochte product betreft bepaalde gewalste platte producten van ijzer, van niet-gelegeerd staal of van ander gelegeerd staal, ook indien opgerold (waaronder op maat gesneden producten en producten uit “bandstaal”), niet verder bewerkt dan warmgewalst, en niet geplateerd noch bekleed, van oorsprong uit Turkije. Dit onderzoek heeft geen betrekking op de volgende producten: — producten van roestvrij staal en siliciumstaal met georiënteerde korrel; — producten van gereedschapsstaal en sneldraaistaal; — producten, niet opgerold, zonder in reliëf gewalste motieven, met een dikte van meer dan 10 mm en een breedte van 600 mm of meer, en — producten, niet opgerold, zonder in reliëf gewalste motieven, met een dikte van 4,75 mm of meer maar niet meer dan 10 mm en een breedte van 2 050 mm of meer. (3) Het onderzoek werd geopend naar aanleiding van een klacht die was ingediend door de European Steel Association (“Eurofer” of “de klager”) namens producenten die samen meer dan 25 % van de totale productie van het onderzochte product in de Unie voor hun rekening nemen. Het bij de klacht gevoegde bewijsmateriaal inzake subsidiëring en als gevolg daarvan geleden schade werd voldoende geacht om het onderzoek te openen. (4) In het bericht van inleiding werden de belanghebbenden verzocht om met de Commissie contact op te nemen om aan het onderzoek mee te werken. Daarnaast heeft de Commissie specifiek de klagers, andere haar bekende producenten in de Unie, de haar bekende producenten-exporteurs en de Turkse autoriteiten, de haar bekende importeurs, leveranciers en gebruikers, handelaren, alsmede de haar bekende betrokken verenigingen op de hoogte gebracht van de opening van het onderzoek en hen verzocht daaraan mee te werken. (5) Alle belanghebbenden werden in de gelegenheid gesteld om binnen de in het bericht van inleiding genoemde termijn opmerkingen over de opening van het onderzoek in te dienen en een hoorzitting met de Commissie en/of de raadadviseur-auditeur in handelsprocedures aan te vragen. 2. Intrekking van de klacht en beëindiging van de procedure (6) Op 24 maart 2021 heeft de klager de Commissie laten weten de klacht in te trekken. (7) Overeenkomstig artikel 14, lid 1, van Verordening (EU) 2016/1037 kan de procedure worden beëindigd wanneer de klacht wordt ingetrokken, tenzij die beëindiging niet het belang van de Unie dient. (8) Bij het onderzoek is uit niets gebleken dat verdere behandeling van de zaak in het belang van de Unie zou zijn. (9) De Commissie is derhalve tot de conclusie gekomen dat een antisubsidieprocedure betreffende de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Turkije moet worden beëindigd zonder dat maatregelen worden ingesteld. (10) De belanghebbenden zijn hiervan op de hoogte gebracht en in de gelegenheid gesteld opmerkingen te maken. Er zijn geen opmerkingen ontvangen. (11) Het besluit is in overeenstemming met het advies van het bij artikel 15, lid 1, van Verordening (EU) 2016/1036 van het Europees Parlement en de Raad ingestelde comité ( 3 ) , HEEFT HET VOLGENDE BESLUIT VASTGESTELD: Artikel 1 De antisubsidieprocedure met betrekking tot de invoer van gewalste platte producten van ijzer, van niet-gelegeerd staal of van ander gelegeerd staal, ook indien opgerold (waaronder op maat gesneden producten en producten uit “bandstaal”), niet verder bewerkt dan warmgewalst, en niet geplateerd noch bekleed, momenteel ingedeeld onder de GN-codes 7208 10 00, 7208 25 00, 7208 26 00, 7208 27 00, 7208 36 00, 7208 37 00, 7208 38 00, 7208 39 00, 7208 40 00, 7208 52 10, 7208 52 99, 7208 53 10, 7208 53 90, 7208 54 00, 7211 13 00, 7211 14 00, 7211 19 00, ex 7225 19 10 (Taric code 7225191090), 7225 30 90, ex 7225 40 60 (Taric code 7225406090), 7225 40 90, ex 7226 19 10 (Taric code 7226191090), 7226 91 91 en 7226 91 99, van oorsprong uit Turkije, wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 26 mei 2021. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 55 . ( 2 ) Bericht van inleiding van een antisubsidieprocedure betreffende de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Turkije ( PB C 197 van 12.6.2020, blz. 4 ). ( 3 ) Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( PB L 176 van 30.6.2016, blz. 21 ).",
  "source": "EUR LEX"
}