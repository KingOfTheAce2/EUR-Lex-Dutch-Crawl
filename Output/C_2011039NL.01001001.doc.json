{
  "url": "http://www.w3.org/1999/xhtml\">",
  "content": "C_2011039NL.01001001.xml 8.2.2011 NL Publicatieblad van de Europese Unie C 39/10 BESLUIT VAN HET EUROPEES COMITÉ VOOR SYSTEEMRISICO’S van 20 januari 2011 inzake de procedures en vereisten voor de selectie, benoeming en vervanging van de leden van het wetenschappelijk adviescomité van het Europees Comité voor systeemrisico’s (ECSR/2011/2) 2011/C 39/09 DE ALGEMENE RAAD VAN HET EUROPEES COMITÉ VOOR SYSTEEMRISICO’S, Gelet op Verordening (EU) nr. 1092/2010 van het Europees Parlement en de Raad van 24 november 2010 betreffende macroprudentieel toezicht van de Europese Unie op het financiële stelsel en tot oprichting van een Europees Comité voor systeemrisico’s ( 1 ) , inzonderheid artikel 12, Gelet op Besluit ECSR/2011/1 van het Europees Comité voor systeemrisico’s van 20 januari 2011 tot vaststelling van het reglement van orde van het Europees Comité voor systeemrisico’s, inzonderheid artikel 11, HEEFT HET VOLGENDE BESLUIT VASTGESTELD: Artikel 1 Oproep tot het indienen van blijken van belangstelling 1.   Het Europees Comité voor systeemrisico’s (ECSR) publiceert een oproep tot het indienen van blijken van belangstelling voor de benoeming van externe deskundigen tot leden van het wetenschappelijk adviescomité (WAC) van het ECSR. 2.   De oproep tot het indienen van blijken van belangstelling beschrijft onder meer: a) de rol en de samenstelling van het WAC; b) de verkiesbaarheid en selectiecriteria en de benoemingsregelingen; c) de economische aspecten van het mandaat; d) de sollicitatieprocedure, met inbegrip van de uiterste termijn voor de ontvangst van sollicitaties. 3.   De oproep tot het indienen van blijken van belangstelling wordt gepubliceerd in het Publicatieblad van de Europese Unie en op de websites van het ECSR en van de instellingen waaruit de algemene raad van het ECSR haar leden rekruteert. Waar nodig, kan het ECSR de oproep tot het indienen van blijken van belangstelling via andere media bekend maken. In het geval van afwijkingen tussen de verschillende gepubliceerde versies, is de in het Publicatieblad gepubliceerde versie authentiek en heeft die voorrang boven andere versies. 4.   De uiterste termijn voor de kandidaten om sollicitaties in te dienen, is 21 kalenderdagen na de publicatie van de oproep tot het indienen van blijken van belangstelling in het Publicatieblad. Artikel 2 Selectie van de leden van het WAC 1.   Het stuurcomité selecteert de kandidaten die als lid van het WAC aan de algemene raad worden voorgesteld, alsook diegenen die geschikt zijn voor opname op een reservelijst. 2.   Het stuurcomité evalueert de kandidaten volgens de in artikel 3 uiteengezette selectiecriteria. 3.   Het stuurcomité vult voor elke kandidaat een individueel beoordelingsformulier in, met inbegrip van een samenvatting waarin hun specifieke verdiensten en tekortkomingen naar voren worden gehaald, alsook een conclusie betreffende hun geschiktheid om als lid van het WAC te worden benoemd of te worden opgenomen op de in artikel 4 voorziene reservelijst. 4.   Het stuurcomité legt de resultaten van het selectieproces ter goedkeuring voor aan de algemene raad. 5.   Het hoofd van het secretariaat van het ECSR verleent het stuurcomité ondersteuning bij het voorbereiden en organiseren van het werk voor de selectie van de leden van het WAC. Het secretariaat van het ECSR verleent technische en logistieke ondersteuning aan het stuurcomité. In geval het stuurcomité dit aangewezen acht, kan het secretariaat van het ECSR worden bijgestaan door zorgvuldig gekozen personeel van de instellingen waaruit de algemene raad van het ECSR haar leden rekruteert. Artikel 3 Selectiecriteria 1.   Overeenkomstig artikel 12, lid 1 van Verordening (EU) nr. 1092/2010, worden leden van het WAC gekozen op basis van hun algemene deskundigheid, alsmede op basis van hun diverse ervaring op academisch gebied of in andere sectoren, met name in kleine en middelgrote ondernemingen of vakbonden, of als aanbieders of afnemers van financiële diensten. De selectiecriteria voor het WAC omvatten met name: a) een diepgaande expertise van de financiële sector en de relatie daarvan met de algehele economie en een algemene deskundigheid inzake kwesties van systeemrisico’s, met name op het niveau van de Unie; b) een wetenschappelijke bijdrage aan het begrip van de wisselwerking tussen de in artikel 12 van Verordening (EU) nr. 1092/2010 genoemde sectoren; c) een doctoraat in financiën, economie of een ander relevant gebied of gelijkwaardige kwalificaties, een gedegen academische ervaring op een universiteit, zoals een professoraat, in één of meerdere gebieden die van belang zijn voor het ECSR en/of een sterk publicatieverleden; d) het vermogen om wetenschappelijk werk en publicaties collegiaal te toetsen en om complexe informatie en dossiers te analyseren; e) beroepservaring in een multidisciplinaire omgeving, bij voorkeur in een internationale context; f) bewezen schriftelijke en mondelinge communicatievaardigheden in het Engels, gebaseerd op onderwijservaring, openbare presentaties, actieve deelname aan vergaderingen van deskundigen en publicaties. Het ECSR kan in de oproepen tot het indienen van blijken van belangstelling aanvullende selectiecriteria opnemen. 2.   Werknemers van de instellingen waaruit de algemene raad van het ECSR zijn leden rekruteert ( 2 ) , komen niet in aanmerking om te solliciteren. Artikel 4 Reservelijst 1.   Op de reservelijst worden kandidaten opgenomen die niet tot lid van het WAC worden benoemd, hoewel ze niet zijn afgevallen in het selectieproces. 2.   In het geval van een vacature in het WAC selecteert het stuurcomité, met inachtneming van lid 3, een nieuwe kandidaat uit de op grond van artikel 2, lid 1, opgestelde reservelijst en stelt hen voor aan de algemene raad als lid van het WAC voor een hernieuwbaar mandaat van vier jaar. 3.   De reservelijst is geldig voor een periode van twee jaar na goedkeuring ervan. De geldigheid kan worden verlengd tot een nieuwe oproep tot het indienen van blijken van belangstelling wordt gepubliceerd. Artikel 5 Voorzitter en vicevoorzitters van het WAC 1.   Het stuurcomité verzekert dat ten minste zes van de 15 kandidaten potentieel zouden kunnen en respectievelijk worden benoemd tot voorzitter en vicevoorzitters van het WAC. 2.   De voorzitter en de twee vicevoorzitters van het WAC beschikken allen over relevante kennis en ervaring, op hoog niveau, bijvoorbeeld via een academische achtergrond, op het gebied van het bankwezen, de effectenmarkten of verzekeringen en bedrijfspensioenen. 3.   De voorzitter van het ECSR stelt kandidaten voor het voorzitterschap en de twee vicevoorzitterschappen van het WAC voor aan de algemene raad. 4.   De voorzitter en de twee vicevoorzitters van het WAC zijn burgers van de Europese Unie. 5.   Het voorzitterschap van het WAC wordt afwisselend gedurende 16 maanden bekleed door de benoemde voorzitter en de twee vicevoorzitters van het WAC. Artikel 6 Benoeming 1.   De algemene raad kan de voorstellen van het stuurcomité goedkeuren of het stuurcomité verzoeken andere kandidaten voor te stellen als lid van het WAC uit diegenen die niet door het stuurcomité zijn afgewezen. 2.   De voorzitter en de twee vicevoorzitters van het WAC worden benoemd door de algemene raad na een voorstel van de voorzitter van het ECSR. 3.   De geselecteerde deskundigen worden in een persoonlijke hoedanigheid benoemd. Ze delegeren hun verantwoordelijkheden derhalve niet aan een ander lid of aan een derde, met uitzondering van de voorzitter en de twee vicevoorzitters van het WAC in de gevallen en onder de voorwaarden uiteengezet in het reglement van orde van het ECSR. 4.   Voor alle benoemingen geldt dat de deskundige de benoemingsbrief van de voorzitter van het ECSR contrasigneert, het contract met de Europese Centrale Bank betreffende de schadeloosstelling en onkostenvergoeding ondertekent, en de in artikel 7 beschreven verklaringen verstrekt. Artikel 7 Verklaringen 1.   De deskundigen die zijn geselecteerd voor benoeming als lid van het WAC, verstrekken verklaringen waarin zij zich verbinden onafhankelijk van enigerlei externe invloed te handelen en bij het vervullen van hun taken te worden geleid door het publieke belang van de Unie als geheel. Daartoe leggen zij een schriftelijke verbintenisverklaring af, alsmede een verklaring omtrent hun belangen aan de hand van Modelformulieren 1 en 2 in de bijlage. In de verklaring omtrent belangen geven zij elk direct of indirect belang aan dat geacht kan worden afbreuk te doen aan hun onafhankelijkheid, of dat dergelijke belangen ontbreken. 2.   Leden van het WAC ondertekenen een schriftelijke verklaring dat zij zich zullen houden aan de geheimhoudingsregels, aan de hand van Modelformulier 3 in de bijlage. 3.   De voorzitter en de twee vicevoorzitters ondertekenen een schriftelijke verklaring waarin zij bevestigen geen functie in de financiële sector te bekleden. 4.   Leden van het WAC verbinden zich tot naleving van de Gedragscode die de algemene raad van het ECSR vaststelt. 5.   De hiervoor genoemde verklaringen worden gepubliceerd op de website van het ECSR. Wijzigingen met betrekking tot deze verklaringen worden onmiddellijk doorgegeven aan het hoofd van het secretariaat van het ECSR. Artikel 8 Beëindiging en vervanging 1.   De algemene raad kan het mandaat van een deskundige in de volgende omstandigheden beëindigen: a) indien de deskundige zijn ontslag indient of diens mandaat afloopt zonder te worden hernieuwd; b) indien de deskundige verzuimt drie opeenvolgende reguliere vergaderingen van het WAC bij te wonen, tenzij hij bewijst dat gezondheidsredenen het bijwonen onmogelijk maken; c) in geval van belangenverstrengeling, plichtsverzuim of ernstig wangedrag. 2.   Indien het mandaat van een lid van het WAC vóór het einde van de vierjarige termijn wordt beëindigd, zijn artikel 4, lid 2 en 3 van toepassing. 3.   De voorzitter of de vicevoorzitters kunnen worden vervangen door een zittend lid van het WAC, dat op zijn beurt wordt vervangen op grond van de in lid 2 beschreven procedure. 4.   Op voorstel van het stuurcomité kan de algemene raad besluiten het mandaat van een lid van het WAC na ommekomst te hernieuwen voor een verdere periode van vier jaar. Artikel 9 Publicatie Dit besluit wordt bekendgemaakt in het Publicatieblad van de Europese Unie . Gedaan te Frankfurt am Main, 20 januari 2011. De voorzitter van het ECSR Jean-Claude TRICHET ( 1 ) PB L 331 van 15.12.2010, blz. 1 . ( 2 ) De Europese Centrale Bank, de nationale centrale banken van de lidstaten van de Europese Unie, de Commissie, de Europese toezichthoudende autoriteit (Europese Bankautoriteit), de Europese toezichthoudende autoriteit (Europese Autoriteit voor verzekeringen en bedrijfspensioenen), de Europese toezichthoudende autoriteit (Europese Autoriteit voor effecten en markten), de bevoegde nationale toezichthoudende autoriteiten, het Economisch en Financieel Comité. BIJLAGE MODELFORMULIER 1:   TOEZEGGING VAN ONAFHANKELIJKHEID Naam: Ik verplicht me hierbij onafhankelijk van enigerlei externe invloed te handelen en uitsluitend te handelen in het belang van de Unie. Met name weet ik dat ik verplicht ben jaarlijks een schriftelijke verklaring op te stellen omtrent mijn belangen en bij elke vergadering van het wetenschappelijk adviescomité (WAC) elk belang bekend te maken dat geacht zou kunnen worden afbreuk te doen aan mijn onafhankelijkheid met betrekking tot de punten op de agenda of tot mijn bijdrage aan het werk van het WAC in het algemeen. Ik zal onmiddellijk elke poging van derden om mij direct of indirect met het oog op mijn mandaat te beïnvloeden aan het WAC rapporteren. Gedaan te op Handtekening: MODELFORMULIER 2:   VERKLARING VAN DE BELANGEN VAN EEN LID Naam: Informatie betreffende directe of indirecte belangen die potentieel relevant zijn voor het werk van het wetenschappelijk adviescomité (WAC) en voor de missie van het Europees Comité voor systeemrisico’s (ECSR): 1. Direct belang (financiële voordelen die bijvoorbeeld voortvloeien uit dienstbetrekking, aangenomen werk, beleggingen, honoraria etc.): 2. Indirecte belangen (indirecte financiële voordelen, bijv. subsidies, sponsoring, of andere voordelen): 3. Belangen die voortvloeien uit de beroepsactiviteiten van het lid of zijn/haar naaste familieleden: 4. Elke rol als lid van of affiliatie met organisaties of lichamen of clubs die een belang hebben bij het werk van het WAC of de missie van het ECSR: 5. Overige belangen of feiten die het lid relevant acht: Verklaring: Ik verklaar op mijn woord van eer dat de hiervoor verstrekte informatie waar en volledig is. Elke wijziging in de bovengenoemde informatie zal ik onmiddellijk meedelen aan het WAC en aan het secretariaat van het ECSR. Gedaan te op Handtekening: MODELFORMULIER 3:   VERKLARING BETREFFENDE GEHEIMHOUDING Naam: Hierbij verklaar ik dat ik me bewust ben van mijn verplichting geheimhouding te betrachten. Ik ben verplicht informatie verkregen als gevolg van mijn lidmaatschap van het wetenschappelijk adviescomité (WAC) en mijn werk voor het Europees Comité voor systeemrisico’s niet te onthullen, tenzij ik anderszins gemachtigd ben. Ik zal ook de vertrouwelijke aard respecteren van de meningen die door andere leden van het WAC of door waarnemers of andere deelnemers tijdens discussies in vergaderingen worden verkondigd of schriftelijk worden verstrekt. Gedaan te op Handtekening:",
  "source": "EUR LEX"
}