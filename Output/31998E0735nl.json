{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998E0735:NL:HTML\">",
  "content": "EUR-Lex - 31998E0735 - NL Avis juridique important | 31998E0735 98/735/GBVB: Gemeenschappelijk optreden van 22 december 1998 door de Raad vastgesteld op grond van artikel J.3 van het Verdrag betreffende de Europese Unie, ter ondersteuning van het democratiseringsproces in Nigeria Publicatieblad Nr. L 354 van 30/12/1998 blz. 0001 - 0002 GEMEENSCHAPPELIJK OPTREDEN van 22 december 1998 door de Raad vastgesteld op grond van artikel J.3 van het Verdrag betreffende de Europese Unie, ter ondersteuning van het democratiseringsproces in Nigeria (98/735/GBVB) DE RAAD VAN DE EUROPESE UNIE, Gelet op het Verdrag tot oprichting van de Europese Unie, inzonderheid op de artikelen J.3 en J.11, Gelet op de algemene richtsnoeren in de conclusies die de Europese Raad van Madrid op 15-16 december 1995 heeft aangenomen, Overwegende dat de Raad op 30 oktober 1998, op basis van artikel J.2 van het Verdrag, gemeenschappelijk standpunt 98/614/GBVB heeft vastgesteld en een verklaring over Nigeria heeft afgelegd waarin de EU zich bereid verklaart om concrete maatregelen in overweging te nemen ter ondersteuning van de parlements- en presidentsverkiezingen die op respectievelijk 20 en 27 februari 1999 in Nigeria plaatshebben; Overwegende dat de Commissie, in het kader van de internationale actie die door de Verenigde Naties wordt gecoördineerd, namens de Europese Gemeenschap en haar lidstaten, een reeks activiteiten heeft ondernomen om assistentie bij de voorbereiding van de verkiezingen te verlenen en waarnemers voor het toezicht op de verkiezingen te sturen, inclusief steun aan de werking van de Nigerian Independent National Election Commission en assistentie bij het toezicht ter plaatse op de verkiezingen (Transition Monitoring Group); Overwegende dat de EU tevens aan de steun voor het verkiezingsproces zal bijdragen door het uitzenden van een EU-contingent van verkiezingswaarnemers die zullen worden geïntegreerd in de algemene coördinatiestructuur van de Verenigde Naties; Overwegende dat het voorzitterschap, om de zichtbaarheid van de EU te garanderen, en vanwege het ontbreken van een door de VN benoemde woordvoerder, een EU-woordvoerder zal aanwijzen, HEEFT HET VOLGENDE GEMEENSCHAPPELIJK OPTREDEN VASTGESTELD: Artikel 1 1. De Europese Unie stuurt een contingent van 100 EU-waarnemers naar de verkiezingen in februari 1999 in Nigeria in het kader van de internationale waarnemingsmissie die door de Verenigde Naties wordt gecoördineerd. 2. Het voorzitterschap wijst een EU-woordvoerder aan die verantwoordelijk is voor de gezamenlijke verklaringen van de EU en de VN en voor pers en public relations. Artikel 2 1. Een bedrag van ten hoogste EUR 810.000 komt ten laste van de algemene begroting van de Europese Gemeenschappen. Dit bedrag is bedoeld voor de dekking van de operationele uitgaven van de EU-waarnemingsmissie in Nigeria en wordt door de VN-vrijwilligers beheerd onder de verantwoordelijkheid van de Commissie. 2. De bezoldiging en daarmee verband houdende kosten van de door de EU aangewezen waarnemers komen ten laste van de lidstaten die de waarnemers leveren. 3. De uitgaven die worden gefinancierd uit het in lid 1 genoemde bedrag, worden beheerd overeenkomstig de communautaire begrotingsprocedures en -voorschriften. Artikel 3 De Raad neemt er nota van dat de Commissie voornemens is haar optreden te richten op het verwezenlijken van de doelstellingen en prioriteiten van dit gemeenschappelijk optreden, in voorkomend geval via de nodige communautaire maatregelen. Artikel 4 Dit gemeenschappelijk optreden treedt in werking op 1 januari 1999. Artikel 5 Dit gemeenschappelijk optreden wordt in het Publicatieblad bekendgemaakt. Gedaan te Brussel, 22 december 1998. Voor de Raad De Voorzitter C. EINEM",
  "source": "EUR LEX"
}