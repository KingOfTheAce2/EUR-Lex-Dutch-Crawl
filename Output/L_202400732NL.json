{
  "url": "http://www.w3.org/1999/xhtml\">",
  "content": "L_202400732NL.000101.fmx.xml Publicatieblad van de Europese Unie NL Serie L 2024/732 1.3.2024 UITVOERINGSBESLUIT (EU) 2024/732 VAN DE COMMISSIE van 28 februari 2024 tot verlenging van de termijn voor het verstrijken van de goedkeuring van aluminiumfosfide voor gebruik in biociden van de productsoorten 14 en 18 overeenkomstig Verordening (EU) nr. 528/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 14, lid 5, Na raadpleging van het Permanent Comité voor biociden, Overwegende hetgeen volgt: (1) Aluminiumfosfide is in bijlage I bij Richtlijn 98/8/EG van het Europees Parlement en de Raad ( 2 ) opgenomen als werkzame stof voor gebruik in biociden van de productsoorten 14 en 18. Daarom wordt deze stof overeenkomstig artikel 86 van Verordening (EU) nr. 528/2012 geacht op grond van die verordening te zijn goedgekeurd onder de in bijlage I bij Richtlijn 98/8/EG vastgestelde voorwaarden. (2) Op 26 februari 2020 zijn overeenkomstig artikel 13, lid 1, van Verordening (EU) nr. 528/2012 aanvragen ingediend voor de verlenging van de goedkeuring van aluminiumfosfide voor gebruik in biociden van de productsoorten 14 en 18 (“de aanvragen”). (3) De beoordelende bevoegde autoriteit van Duitsland heeft de Commissie op 25 mei 2020 geïnformeerd over haar besluit op grond van artikel 14, lid 1, van Verordening (EU) nr. 528/2012 dat een volledige beoordeling van de aanvragen noodzakelijk was. Overeenkomstig artikel 8, lid 1, van die verordening moet de beoordelende bevoegde autoriteit binnen 365 dagen na de validering van een aanvraag een volledige beoordeling hiervan uitvoeren. (4) De beoordelende bevoegde autoriteit kan overeenkomstig artikel 8, lid 2, van Verordening (EU) nr. 528/2012 in voorkomend geval de aanvrager verzoeken voldoende gegevens te verstrekken om de beoordeling uit te voeren. In dat geval wordt de periode van 365 dagen geschorst; de schorsing mag niet langer duren dan in totaal 180 dagen, tenzij de aard van de gevraagde gegevens of uitzonderlijke omstandigheden een langere schorsing rechtvaardigen. (5) Overeenkomstig artikel 14, lid 3, van Verordening (EU) nr. 528/2012 stelt het Europees Agentschap voor chemische stoffen (“het agentschap”) binnen 270 dagen na ontvangst van een aanbeveling van de beoordelende bevoegde autoriteit een advies op over de verlenging van de goedkeuring van de werkzame stof en zendt dit toe aan de Commissie. (6) De termijn voor het verstrijken van de goedkeuring van aluminiumfosfide voor gebruik in biociden van de productsoorten 14 en 18 is bij Uitvoeringsbesluit (EU) 2021/1284 van de Commissie ( 3 ) verlengd tot en met 31 juli 2024, zodat er voldoende tijd was voor de behandeling van de aanvragen. (7) Op 20 september 2023 heeft de beoordelende bevoegde autoriteit de Commissie meegedeeld dat een bijkomende verlenging van de goedkeuring van aluminiumfosfide voor gebruik in biociden van de productsoorten 14 en 18 nodig is om de beoordeling ervan af te ronden. De beoordelende bevoegde autoriteit verwacht de beoordelingsverslagen over de verlenging in het tweede kwartaal van 2024 bij het agentschap in te dienen. (8) De goedkeuring zal dus om redenen buiten de invloed van de aanvrager waarschijnlijk verstrijken voordat een besluit over de verlenging ervan is genomen. Daarom moet de termijn voor het verstrijken van de goedkeuring met een zodanige termijn verder worden verlengd dat er voldoende tijd is om de behandeling van de aanvragen af te ronden. Rekening houdend met de termijn waarover de beoordelende bevoegde autoriteit beschikt voor de beoordeling, de termijn waarover het agentschap beschikt voor de opstelling en indiening van de adviezen en de tijd die de Commissie nodig heeft om te besluiten of de goedkeuring van aluminiumfosfide voor gebruik in biociden van de productsoorten 14 en 18 kan worden verlengd, moet de termijn voor het verstrijken van de goedkeuring worden verlengd tot en met 31 januari 2026. (9) Na de verdere verlenging van de termijn voor het verstrijken van de goedkeuring, blijft de goedkeuring van aluminiumfosfide gelden voor gebruik in biociden van de productsoorten 14 en 18, onder voorbehoud van de naleving van de in bijlage I bij Richtlijn 98/8/EG vastgestelde voorwaarden, HEEFT HET VOLGENDE BESLUIT VASTGESTELD: Artikel 1 De in Uitvoeringsbesluit (EU) 2021/1284 vastgestelde termijn voor het verstrijken van de goedkeuring van aluminiumfosfide voor gebruik in biociden van de productsoorten 14 en 18 wordt verlengd tot en met 31 januari 2026. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 28 februari 2024. Voor de Commissie De voorzitter Ursula VON DER LEYEN ( 1 ) PB L 167 van 27.6.2012, blz. 1 , ELI: http://data.europa.eu/eli/reg/2012/528/2022-04-15. ( 2 ) Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( PB L 123 van 24.4.1998, blz. 1 , ELI: http://data.europa.eu/eli/dir/1998/8/2013-08-20). ( 3 ) Uitvoeringsbesluit (EU) 2021/1284 van de Commissie van 2 augustus 2021 tot verlenging van de termijn voor het verstrijken van de goedkeuring van aluminiumfosfide voor gebruik in biociden van de productsoorten 14 en 18 ( PB L 279 van 3.8.2021, blz. 35 , ELI: http://data.europa.eu/eli/dec_impl/2021/1284/oj). ELI: http://data.europa.eu/eli/dec_impl/2024/732/oj ISSN 1977-0758 (electronic edition)",
  "source": "EUR LEX"
}