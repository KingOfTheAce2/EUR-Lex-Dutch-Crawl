{
  "url": "http://www.w3.org/1999/xhtml\">",
  "content": "L_2007090NL.01007301.xml 30.3.2007 NL Publicatieblad van de Europese Unie L 90/73 BESCHIKKING VAN DE COMMISSIE van 6 december 2006 betreffende de door België ten uitvoer gelegde steunregeling voor onderzoek en ontwikkeling in de luchtvaartindustrie (Kennisgeving geschied onder nummer C(2006) 5792) (Slechts de teksten in de Nederlandse en de Franse taal zijn authentiek) (Voor de EER relevante tekst) (2007/199/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 88, lid 2, eerste alinea, Gelet op de Overeenkomst betreffende de Europese Economische Ruimte, en met name op artikel 62, lid 1, onder a), Gelet op Verordening (EG) nr. 659/1999 van 22 maart 1999 van de Raad tot vaststelling van nadere bepalingen voor de toepassing van artikel 93 van het EG-Verdrag ( 1 ) , en met name op artikel 7, Gelet op het besluit van 22 juni 2006 ( 2 ) waarbij de Commissie de procedure van artikel 88, lid 2, met betrekking tot steunmaatregel C 27/2006 (ex NN 22/2004) heeft ingeleid, Nadat zij de betrokkenen heeft uitgenodigd hun opmerkingen overeenkomstig genoemd artikel bekend te maken, Overwegende hetgeen volgt: 1.   PROCEDURE (1) Bij brief van 13 februari 2004, bij de Commissie ingeschreven op 18 februari 2004, heeft België een steunregeling voor onderzoek en ontwikkeling („O&O”) in de luchtvaartindustrie bij de Commissie aangemeld. Bij brieven van 23 december 2004 en 1 juli 2005, bij de Commissie ingeschreven op 3 januari en 5 juli 2005, heeft België aanvullende gegevens meegedeeld. (2) De Commissie stelde België bij schrijven van 22 juni 2006 in kennis van haar besluit, ten aanzien van deze steun de procedure van artikel 88, lid 2, van het EG-Verdrag in te leiden. (3) België heeft haar opmerkingen bij schrijven van 11 september 2006, dat op dezelfde dag werd ingeschreven, aan de Commissie doen toekomen. (4) Bij schrijven van 2 oktober 2006 verzocht de Commissie België om aanvullende inlichtingen, welke haar werden toegezonden bij brieven van 23 en 24 november 2006, die op dezelfde dag werden ingeschreven. (5) Het besluit van de Commissie om de procedure in te leiden, is bekendgemaakt in het Publicatieblad van de Europese Unie ( 3 ) . De Commissie heeft de belanghebbenden uitgenodigd hun opmerkingen over de betrokken steunmaatregel kenbaar te maken. (6) De Commissie heeft in dit verband geen opmerkingen van derden ontvangen. 2.   BESCHRIJVING 2.1.   Doelstelling, rechtsgrond, duur en budget van de regeling (7) De steunregeling heeft tot doel de technologische capaciteiten te versterken van Belgische ondernemingen die aan een programma voor de ontwikkeling van een vliegtuig voor de burgerluchtvaart deelnemen en de werkgelegenheid in deze sector in stand te houden en te ontwikkelen. Volgens ramingen van de Belgische autoriteiten kan de regeling in de komende 20 jaar leiden tot de schepping van 2 500 tot 3 000 nieuwe arbeidsplaatsen. (8) De Belgische ministerraad heeft in zijn bijeenkomst van 1 december 2000 besloten financiële steun toe te kennen voor een steunregeling voor onderzoek en ontwikkeling in de luchtvaartindustrie. De steun wordt door de federale staat verleend volgens een op 20 november 2001 tussen de staat en de gewesten gesloten overeenkomst, op basis van de begrotingswet (Wet houdende eerste aanpassing van de algemene uitgavenbegroting van het begrotingsjaar 2001 — wet van 27 juli 2001, bekendgemaakt in het Belgisch Staatsblad van 14 mei 2002). (9) In het kader van deze steunregeling kan de staat in de periode 2002-2006 voorschotten aan begunstigde ondernemingen uitkeren. In het besluit van de ministerraad van 1 december 2000 wordt aangegeven, dat het totale budget van 195 038 000 EUR als volgt wordt verdeeld: 112 457 000 EUR voor de rompenbouwers, 41 307 000 EUR voor de leveranciers van uitrustingen en 41 274 000 EUR voor de motorenfabrikanten. 2.2.   Begunstigden, in aanmerking komende onderzoekswerkzaamheden en kosten (10) In België gevestigde ondernemingen die partners of onderaannemers zijn van leveranciers van de motoren of van de uitrustingen voor een ontwikkelingsprogramma van een vliegtuig voor de burgerluchtvaart kunnen een beroep doen op de regeling. Deze ondernemingen moeten beschikken over een technologie die de belangstelling van de bouwer of zijn partners kan opwekken met het oog op het gebruik voor het desbetreffende type vliegtuig. (11) De bijdrage van de Belgische overheid bestaat in een tegemoetkoming in de kosten voor industrieel onderzoek en preconcurrentiële ontwikkeling in de zin van bijlage I bij de communautaire kaderregeling inzake staatssteun voor onderzoek en ontwikkeling ( 4 ) (hierna „kaderregeling O&O”). (12) De subsidiabele kosten voor O&O zijn die welke direct met het project zijn verbonden, met uitzondering van alle commerciële en/of marketingkosten die noodzakelijk zijn voor het verkrijgen van contracten, op voorwaarde dat zij na 1 december 2000 zijn gemaakt, door de onderneming zijn gerechtvaardigd, door de federale overheid zijn gecontroleerd en aanvaard, en noodzakelijk zijn voor de uitvoering van de hiervoor omschreven taken op het vlak van O&O. De subsidiabele kosten moeten beantwoorden aan de definities in bijlage II bij de O&O-kaderregeling. De certifiëringskosten komen niet voor steun in aanmerking. 2.3.   Instrument, intensiteit en cumulering van steun (13) De steun wordt toegekend in de vorm van terug te betalen voorschotten door middel van betalingen aan de overheid die gekoppeld zijn aan het op de markt brengen van de desbetreffende producten of technologieën, met een intensiteit van ten hoogste 75 % van de kosten van industrieel onderzoek (basis van 60 %, verhoogd met eventuele procentpunten maar nooit hoger dan 75 %) en 50 % van de kosten van preconcurrentiële ontwikkeling (basis van 40 %, verhoogd met eventuele procentpunten maar nooit hoger dan 50 %). (14) Het voorschot wordt terugbetaald volgens een regeling waarbij een bijdrage op de door het project gegenereerde omzet wordt betaald en de volledige terugbetaling van het voorschot wordt beoogd. In het model van de tussen de Belgische staat en de begunstigde onderneming te sluiten overeenkomst wordt bepaald, dat de desbetreffende onderneming in geen geval rente op het voorschot zal hoeven te betalen. De terugbetalingen worden beëindigd wanneer de hoofdsom van het voorschot is terugbetaald. (15) De Belgische autoriteiten hebben zich ertoe verbonden, de cumulatieregels na te leven en de steunintensiteit te beperken tot de in de O&O-kaderregeling vastgelegde maxima. Voor hetzelfde project zal geen andere overheidssteun dan die van de federale overheid worden verleend. 2.4.   Stimulerend karakter van de steun en verbintenissen (16) De steunregeling voorziet in de naleving van de bepalingen inzake de noodzakelijkheid en het stimulerende karakter van de steun. Elk subsidiabel project moet op technisch en/of op financieel vlak een zodanige risicograad inhouden dat de volledige financiering niet geheel door de aanvragende onderneming kan worden gedragen. De aanvragende onderneming moet voor een eventuele toekenningsbeslissing een volledig technisch en financieel dossier indienen. Elk dossier wordt afzonderlijk beoordeeld door de diensten van de minister die bevoegd is voor economie en wetenschapsbeleid. De Belgische autoriteiten hebben zich ook ertoe verbonden, het stimulerende karakter van de steun na te gaan op grond van onderzoeken bij de begunstigde ondernemingen en dit stimulerende effect in jaarlijkse verslagen aan de Commissie aan te tonen. (17) De Belgische autoriteiten verbinden zich ertoe, grote projecten afzonderlijk aan te melden overeenkomstig punt 4.7 van de O&O-kaderregeling. Zij hebben de steun ten behoeve van Techspace Aero voor het vervaardigen van het lagedrukonderdeel van de motor GP7000 (steunmaatregel C 28/2006 — ex NN 23/2004) aangemeld. 2.5.   Redenen voor het inleiden van de procedure (18) In haar besluit van 22 juni 2006 heeft de Commissie de maatregel onderzocht in het licht van de O&O-kaderregeling en uitte zij twijfel over de verenigbaarheid van de steun met de kaderregeling. (19) De Commissie merkte op, dat de steun is verleend in de vorm van een voorschot waarvan de terugbetalingsregeling is gekoppeld aan de commercialisering van het product dat op basis van de onderzoeksactiviteit is ontwikkeld. Dit soort voorschotten, die bij succes moeten worden terugbetaald, is zeer klassiek in de luchtvaartindustrie. (20) In punt 5.6 van de O&O-kaderregeling komt de mogelijkheid van dit soort voorschot specifiek aan de orde. In dit punt wordt aangegeven, dat voor dergelijke vormen van steun een hogere steunintensiteit dan de gebruikelijke percentages (25 % voor preconcurrentiële ontwikkeling en 50 % voor industrieel onderzoek) kan worden toegestaan, waarbij de gestelde terugbetalingsregeling per geval wordt beoordeeld. (21) Talrijke steunmaatregelen in de vorm van voorschotten die alleen behoeven te worden terugbetaald indien de onderzoeksactiviteiten succesvol zijn, zijn sedert de inwerkingtreding van de O&O-kaderregeling bij de Commissie aangemeld. Naar aanleiding hiervan heeft de Commissie een praktijk inzake de uitlegging van punt 5.6 van deze kaderregeling ontwikkeld ( 5 ) . (22) In de gevallen die tot nu toe door de Commissie zijn beoordeeld, werd in de regeling inzake de terugbetaling van de voorschotten bepaald, dat bij slagen van het programma niet alleen de hoofdsom van het voorschot maar ook de rente, die aan de hand van het door de Commissie voor de desbetreffende lidstaat op het ogenblik van de toekenning van de steun geldende referentie- en disconteringspercentage wordt berekend, diende te worden terugbetaald. De terugbetaling was zelfs hoger bij een eclatant succes van het programma. (23) In deze omstandigheden is de praktijk van de Commissie geweest, de verhouding van het „bedrag van het voorschot tot de subsidiabele kosten” te beperken tot ten hoogste 40 % voor de activiteiten inzake preconcurrentiële ontwikkeling en 60 % voor de activiteiten inzake industrieel onderzoek. De basispercentages kunnen evenwel worden verhoogd met de in punt 5.10 van de O&O-kaderregeling genoemde procentpunten. (24) Bij de hier onderzochte steunregeling stelt de Commissie vast, dat de Belgische autoriteiten deze drempels van 40 % en 60 % hebben toegepast (plus eventuele procentpunten overeenkomstig punt 5.10 van de O&O-kaderregeling), maar dat in de terugbetalingsregeling van het uitgekeerde voorschot niet is voorzien in de terugbetaling van rente, zelfs niet bij het slagen van het programma. (25) De regeling inzake de terugbetaling van de steun is dan ook aanzienlijk gunstiger voor de ondernemingen die voor de steunregeling in aanmerking komen dan de klassieke terugbetalingsregeling die was vastgesteld voor de begunstigden van de tot nu toe door de Commissie onderzochte steunmaatregelen. De afwezigheid van terugbetaling van rente leidt namelijk tot de zekerheid dat in alle gevallen een steunbestanddeel zal worden ontvangen, terwijl volgens de klassieke terugbetalingsregeling dit steunelement bij succes volledig afwezig kan zijn (en zelfs negatief kan worden bij eclatant succes, waarbij de onderneming zorgt voor een financieel voordeel voor de overheid, ook in reële termen). 3.   OPMERKINGEN VAN BELGIË 3.1.   Budget van de maatregel (26) Na het besluit van 22 juni 2006 lieten de Belgische autoriteiten weten, dat de voor de rompenbouwers bedoelde financiering niet onder de betrokken regeling valt. In het besluit van de ministerraad van 1 december 2000 wordt een verschil gemaakt tussen het voor de rompenbouwers vastgestelde budget en het budget voor de leveranciers van uitrustingen en de motorenfabrikanten. De voorwaarden voor toekenning van steun aan de rompenbouwers verschillen duidelijk van die welke betrekking hebben op de leveranciers van uitrustingen en de motorenfabrikanten. De in het besluit van de ministerraad van 1 december 2000 vastgelegde staatssteun is alleen voor laatstgenoemde ondernemingen bestemd. 3.2.   Aanpassing van de staatssteun die aan leveranciers van uitrustingen en motorenfabrikanten wordt toegekend (27) De Belgische autoriteiten willen de steun aan de leveranciers van uitrustingen en motorenfabrikanten wijzigen volgens de modelovereenkomsten die op 23 november 2006 aan de Commissie zijn overgelegd. Voor de aanpassing worden twee alternatieven voorgesteld. Voor ieder project waarvoor steun wordt verleend, wordt één enkel alternatief weerhouden. (28) Het eerste alternatief bestaat erin, dat een gedeelte van de verleende steun wordt teruggevorderd om de intensiteit terug te brengen tot het niveau van de in de O&O-kaderregeling voor een subsidie vastgelegde intensiteit (maximaal 50 % voor activiteiten op het gebied van industrieel onderzoek en 25 % voor activiteiten op het gebied van preconcurrentiële ontwikkeling, verhoogd met eventuele procentpunten). De Belgische autoriteiten zullen uiterlijk op 31 maart 2007 het teveel aan steun terugvorderen met toepassing van een rentevoet die gelijk is aan het referentie- en disconteringspercentage van de Commissie dat van kracht was op het moment waarop de steun werd verleend. Naast deze eerste terugvordering, en zoals is vastgelegd in de overeenkomst waarbij de steun wordt verleend, zullen de Belgische autoriteiten in geval van slagen van het project vragen om terugbetaling zonder rente van het gedeelte van de steun dat de onderneming heeft gehouden. Tabel 1 Tot subsidie-intensiteit teruggebrachte voorschotten Begunstigden Subsidiabele kosten (1 000 EUR) Eindintensiteit Uitgekeerd voorschot (1 000 EUR) Terugvordering met rente (1 000 EUR) Rentevoet Industrieel onderzoek Preconcurrentiële ontwikkeling Industrieel onderzoek Preconcurrentiële ontwikkeling Septentrio […] ( 6 ) […] 60 % 35 % 5 454 912 3,95 % ASCO […] […] 50 % 25 % 1 473 407 3,95 % ASCO […] […] 50 % 25 % 2 434 988 3,95 % ASCO […] […] 50 % 25 % 3 308 1 180 3,70 % LMS […] […] 50 % 25 % 3 264 782 4,43 % BARCO […] […] 50 % 25 % 0 0 — BARCO […] […] 50 % 25 % 2 120 575 3,95 % BARCO […] […] 50 % 25 % 904 189 4,08 % Advanced Products […] […] 60 % 35 % 23 8 4,43 % (29) Het tweede alternatief behoudt de regeling van alleen in geval van succes terug te betalen voorschotten en past de terugbetaling ervan aan, aan de praktijk van de Commissie. De door de Belgische autoriteiten vastgestelde terugbetalingsregeling is progressief en maakt, bij slagen van het project, terugbetaling mogelijk van het nominale steunbedrag en de rente, berekend op basis van het op het ogenblik van de toekenning van de steun geldende referentie- en disconteringspercentage van de Commissie. Tabel 2 Voorschotten waarvan de terugbetaling in overeenstemming met de praktijk van de Gemeenschap wordt Begunstigden Subsidiabele kosten (duizend EUR) Intensiteit Voorschot (1 000 EUR) Rente (1 000 EUR) ( 7 ) Rentevoet Succes (verkochte shipsets) Industrieel onderzoek Preconcurrentiële ontwikkeling Industrieel onderzoek Preconcurrentiële ontwikkeling Europlasma […] […] 75 % 50 % 1 262 525 4,80 % […] Europlasma […] […] 75 % 50 % 719 290 4,80 % […] Europlasma […] […] 75 % 50 % 1 202 362 4,80 % […] Electronic Apparatus […] […] 70 % 50 % 8 131 3 062 4,08 % […] Samtech […] […] 70 % 50 % 1 075 305 4,36 % […] XenICS/FOS&S […] […] 70 % 50 % 8 214 3 482 4,08 % […] (30) Het commerciële succes wordt vastgesteld op basis van de verkoop die op het ogenblik waarop de steun wordt verleend, wordt verwacht. Voor de terugbetaling van het voorschot worden de totale verkopen in aanmerking genomen. (31) De aan iedere verkoop verbonden terugbetaling is voor Electronic Apparatus en XenICS/FOS&S een vast bedrag. Met deze vaste betaling kan enerzijds de hoofdsom en anderzijds de rente worden terugbetaald. (32) Daarentegen is de aan iedere verkoop verbonden terugbetaling voor Europlasma en Samtech variabel. In deze gevallen bestaat de variabele betaling uit: — een vast bedrag dat overeenkomt met de hoofdsom van het voorschot, verdeeld over het aantal verkopen dat het succes bepaalt, en — een variabel bedrag dat naar gelang van de verkopen wordt berekend en dat de rente dekt die verschuldigd is over het gedeelte van de hoofdsom dat nog moet worden terugbetaald. (33) De terugbetalingen zijn lineair wat Europlasma betreft. (34) Voor Electronic Apparatus evolueren de terugbetalingen getrapt. Er zijn vijf trappen van […] „shipsets” voorzien. Wordt het programma middenin een „trap” onderbroken alvorens het succes is bereikt, dan verricht de onderneming een laatste terugbetaling evenredig aan het aantal stuks dat is verkocht sinds de laatste trap werd bereikt. (35) De terugbetalingen voor Samtech en XenICS/FOS&S, ten slotte, zijn exponentieel. Er zijn drie terugbetalingsfasen vastgesteld: — De eerste fase komt overeen met het eerste derde deel van de verkopen. — In de tweede fase, die met het tweede deel van eenderde van de verkopen overeenkomt, liggen de terug te betalen bedragen tweemaal zo hoog als in de eerste fase. — In de derde fase, die met het derde deel van eenderde van de verkopen overeenkomt, liggen de terug te betalen bedragen driemaal zo hoog als in de eerste fase. (36) De Belgische autoriteiten hebben als einddatum 31 december 2018 vastgelegd voor alle overeenkomsten in tabel 2, met uitzondering van de overeenkomst met Samtech, waarvoor de einddatum 31 december 2021 is. De steun in het kader van deze overeenkomst is namelijk recentelijk verleend. 3.3.   Verbintenissen (37) De Belgische autoriteiten verbinden zich ertoe: — voor 31 december 2006 de initiële overeenkomsten te wijzigen om deze in overeenstemming te brengen met de op 23 november 2006 toegezonden modelovereenkomsten en de in de overwegingen (28) tot en met (36) van deze beschikking aangegeven terugbetalingsbepalingen; — voor 31 december 2006 de gewijzigde en ondertekende overeenkomsten aan de Commissie te doen toekomen; — de praktijk van de Commissie voor terugbetalingsregelingen te respecteren indien voor 31 december 2006 nieuwe voorschotten zouden worden toegekend met hogere steunintensiteiten dan die welke door de O&O-kaderregeling voor subsidies zijn vastgesteld; — dienstige maatregelen te treffen indien in het kader van deze regeling na de inwerkingtreding van de communautaire kaderregeling inzake staatssteun voor onderzoek en ontwikkeling en innovatie nieuwe steun zou worden toegekend. 4.   BEOORDELING 4.1.   De vraag of er staatssteun is (38) Deze regeling wordt gefinancierd uit de Belgische federale staatskas. Zij verleent een voordeel aan bepaalde leveranciers van uitrustingen en motorenfabrikanten in de luchtvaartindustrie. De voorschotten worden alleen terugbetaald wanneer het product ten aanzien waarvan het onderzoek plaatsvindt een commercieel succes is en sommige voorschotten worden terugbetaald zonder dat er rente over wordt berekend. Dit is een voordeel ten opzichte van een lening volgens marktvoorwaarden. Ten slotte kan de regeling de mededinging vervalsen en het handelsverkeer tussen lidstaten beïnvloeden, aangezien leveranciers van uitrustingen en motorenfabrikanten in andere lidstaten in deze sector actief zijn. De steunmaatregel voldoet derhalve aan de cumulatieve voorwaarden om als staatssteun in de zin van artikel 87, lid 1, van het EG-Verdrag te worden aangemerkt. (39) In totaal is door middel van de betrokken regeling een bedrag van 82 581 000 EUR aan staatssteun verleend, verdeeld over een bedrag van 41 307 000 EUR voor leveranciers van uitrustingen en 41 274 000 EUR voor motorenfabrikanten. 4.2.   Onrechtmatigheid van de staatssteun (40) Over de afzonderlijke steun die in het kader van de regeling is verleend, zijn tussen de staat en de begunstigde ondernemingen overeenkomsten gesloten. De door de Belgische autoriteiten aan de Commissie toegezonden modelovereenkomst bevat geen opschortende voorwaarde betreffende uitbetaling van de voorschotten, die verband houdt met het onderzoek van de regeling door de Commissie op grond van de communautaire staatssteunregels. Daar de maatregel al is uitgevoerd, moet deze als onrechtmatig worden beschouwd in de zin van artikel 1, onder b), en f), van Verordening (EG) nr. 659/1999. 4.3.   Verenigbaarheid van de staatssteun (41) Door de wijziging volgens het eerste in overweging (28) beschreven alternatief verdwijnt het voordeel dat aanvankelijk aan de begunstigden was verleend en wordt de steunintensiteit teruggebracht tot die welke in de O&O-kaderregeling voor subsidies is vastgelegd (50 % voor activiteiten op het gebied van industrieel onderzoek en 25 % voor activiteiten op het gebied van preconcurrentiële ontwikkeling, verhoogd met eventuele procentpunten). Naast de terugvordering met rente van het te veel uitgekeerde deel gaat de terugbetaling van de resterende steun verder dan wat in de O&O-kaderregeling wordt verlangd. De aldus aangepaste steun wordt derhalve verenigbaar met deze kaderregeling. (42) De wijziging van de verleende steun volgens het tweede in de overwegingen (29) tot en met (36) beschreven alternatief brengt de terugbetalingsregeling in overeenstemming met de praktijk van de Commissie: de terugbetaling verloopt progressief en omvat bij succes het nominale bedrag van het voorschot en de gecumuleerde rente. De aldus aangepaste steun wordt derhalve in overeenstemming met de praktijk van de Commissie. (43) De tabellen 1 en 2 vermelden de tot nu toe uit hoofde van deze steunregeling begunstigde ondernemingen. De Belgische autoriteiten verbinden er zich toe, het extra voordeel weg te nemen dat zij tijdelijk aan deze ondernemingen hebben verschaft in vergelijking met de begunstigden van de steunmaatregelen in de vorm van terug te betalen voorschotten welke tot nu toe door de Commissie zijn onderzocht. Daarnaast verbinden de Belgische autoriteiten zich ertoe, de praktijk van de Commissie voor terugbetalingsregelingen te respecteren indien voor het einde van 2006 nieuwe voorschotten zouden worden toegekend met hogere steunintensiteiten dan die welke door de O&O-kaderregeling voor subsidies zijn vastgesteld. Zij verbinden zich tevens ertoe, dienstige maatregelen te treffen indien in het kader van deze regeling na de inwerkingtreding van de nieuwe communautaire kaderregeling inzake staatssteun voor onderzoek en ontwikkeling en innovatie, nieuwe steun zou worden toegekend. 5.   CONCLUSIE (44) De Commissie stelt vast, dat België in strijd met artikel 88, lid 3, van het EG-Verdrag de steunregeling voor onderzoek en ontwikkeling in de luchtvaartindustrie ten behoeve van leveranciers van uitrustingen en motorenfabrikanten op onwettige wijze ten uitvoer heeft gelegd. Niettemin verbindt België zich ertoe, vóór 31 december 2006 de verleende staatssteun aan te passen om deze verenigbaar te maken met de communautaire kaderregeling inzake staatssteun voor onderzoek en ontwikkeling en met de praktijk van de Commissie. HEEFT DE VOLGENDE BESCHIKKING GEGEVEN: Artikel 1 De steun die door België in het kader van de steunregeling voor onderzoek en ontwikkeling in de luchtvaartindustrie ten behoeve van leveranciers van uitrustingen en motorenfabrikanten ten uitvoer is gelegd, is onder de in artikel 2 bedoelde voorwaarden verenigbaar met de gemeenschappelijke markt. Artikel 2 België eist van de begunstigden van de in artikel 1 bedoelde steunregeling, dat zij de uitgekeerde voorschotten terugbetalen volgens één van de twee in de overwegingen (28) tot en met (36) beschreven methoden. Daartoe wijzigt België vóór 31 december 2006 de overeenkomsten die haar verbinden met de begunstigden van de in artikel 1 bedoelde steunregeling volgens de op 23 november 2006 door de Belgische autoriteiten aan de Commissie toegezonden modelovereenkomsten, die de nieuwe terugbetalingsvoorwaarden omvatten die in de overwegingen (28) tot en met (36) zijn beschreven. De gewijzigde en ondertekende overeenkomsten worden vóór 31 december 2006 aan de Commissie toegezonden. Artikel 3 België deelt de Commissie binnen twee maanden vanaf de kennisgeving van deze beschikking mee welke maatregelen het heeft genomen om aan de beschikking te voldoen. Artikel 4 Deze beschikking is gericht tot het Koninkrijk België. Gedaan te Brussel, 6 december 2006. Voor de Commissie Neelie KROES Lid van de Commissie ( 1 ) PB L 83 van 27.3.1999, blz. 1 . Verordening laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 2 ) PB C 196 van 19.8.2006, blz. 7 . ( 3 ) Zie voetnoot 2. ( 4 ) PB C 45 van 17.2.1996, blz. 5 . ( 5 ) Zie de zaken aangehaald in voetnoot 5 van het besluit van de Commissie van 22 juni 2006 ( PB C 196 van 19.8.2006, blz. 7 ). ( 6 ) Bedrijfsgeheim ( 7 ) Deze wordt teruggevorderd naarmate het voorschot wordt terugbetaald.",
  "source": "EUR LEX"
}