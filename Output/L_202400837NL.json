{
  "url": "http://www.w3.org/1999/xhtml\">",
  "content": "L_202400837NL.000101.fmx.xml Publicatieblad van de Europese Unie NL Serie L 2024/837 7.3.2024 UITVOERINGSBESLUIT (EU) 2024/837 VAN DE RAAD van 26 februari 2024 waarbij Zweden overeenkomstig artikel 19 van Richtlijn 2003/96/EG wordt gemachtigd een verlaagd belastingtarief toe te passen op stroom die rechtstreeks wordt geleverd aan schepen die op een ligplaats in een haven zijn afgemeerd DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2003/96/EG van de Raad van 27 oktober 2003 tot herstructurering van de communautaire regeling voor de belasting van energieproducten en elektriciteit ( 1 ) , en met name artikel 19, Gezien het voorstel van de Europese Commissie, Overwegende hetgeen volgt: (1) Bij Uitvoeringsbesluit (EU) 2020/1674 van de Raad ( 2 ) werd Zweden overeenkomstig artikel 19 van Richtlijn 2003/96/EG tot en met 31 december 2023 gemachtigd een verlaagd belastingtarief toe te passen op stroom die rechtstreeks wordt geleverd aan schepen die op een ligplaats in een haven zijn afgemeerd (“walstroom”), met uitzondering van particuliere pleziervaartuigen. (2) Bij brief van 5 april 2023 heeft Zweden verzocht overeenkomstig artikel 19 van Richtlijn 2003/96/EG te worden gemachtigd om tot en met 31 december 2027 een verlaagd tarief van elektriciteitsbelasting op walstroom te mogen blijven toepassen. Bij brief van 19 oktober 2023 hebben de Zweedse autoriteiten aanvullende informatie verstrekt. (3) Met dat verlaagde belastingtarief wil Zweden het gebruik van walstroom blijven stimuleren. Het gebruik van walstroom maakt het mogelijk op een minder milieubelastende manier te voldoen aan de behoeften van schepen die op een ligplaats in een haven zijn afgemeerd dan dat ze hun bunkerbrandstoffen zouden verbranden. (4) De maatregel draagt bij tot een betere lokale luchtkwaliteit in havensteden en tot minder geluidsoverlast, omdat het gebruik van walstroom de uitstoot van luchtverontreinigende stoffen door de verbranding van bunkerbrandstoffen helpt te voorkomen. De maatregel zal daarom naar verwachting bijdragen tot de doelstellingen van het milieu-, gezondheids- en klimaatbeleid van de Unie. (5) Zweden machtigen een verlaagd belastingtarief op walstroom toe te passen, gaat niet verder dan wat nodig is om het gebruik van walstroom te bevorderen, aangezien stroomopwekking aan boord vanuit het oogpunt van concurrentie in de meeste gevallen nog altijd het interessantste alternatief zal zijn. Om dezelfde reden, en ook omdat de relevante technologie momenteel nog niet wijdverbreid is op de markt, valt niet te verwachten dat de toepassing van dat verlaagde belastingtarief tot aanzienlijke concurrentieverstoringen zal leiden zolang het van kracht is, en derhalve evenmin dat het de goede werking van de interne markt zal belemmeren. (6) Overeenkomstig artikel 19, lid 2, van Richtlijn 2003/96/EG moet iedere uit hoofde van artikel 19, lid 1, van die richtlijn verleende machtiging van beperkte duur zijn. Om ervoor te zorgen dat de machtiging lang genoeg geldt om de marktdeelnemers er niet van te weerhouden de noodzakelijke investeringen te doen, is het passend de machtiging tot en met 31 december 2027 te verlenen. Indien de Raad uit hoofde van artikel 113 of een andere relevante bepaling van het Verdrag betreffende de werking van de Europese Unie echter gewijzigde algemene regels betreffende belastingvoordelen voor walstroom vaststelt en indien die regels vóór 31 december 2027 van toepassing worden, moet die machtiging vervallen op de datum van toepassing van die gewijzigde algemene regels. (7) Om scheepsexploitanten en havenbeheerders rechtszekerheid te bieden en een mogelijke toename van de administratieve lasten voor elektriciteitsdistributeurs of -herdistributeurs te voorkomen, moet ervoor worden gezorgd dat Zweden het verlaagde belastingtarief voor walstroom kan blijven toepassen. De gevraagde machtiging moet daarom met ingang van 1 januari 2024 worden verleend om naadloos aan te sluiten op de eerdere regeling die van kracht was uit hoofde van Uitvoeringsbesluit (EU) 2020/1674. Door in de toepassing met ingang van een datum vóór de inwerkingtreding van de bijzondere maatregel te voorzien, wordt het gewettigd vertrouwen van marktdeelnemers en particulieren geëerbiedigd, aangezien de bijzondere maatregel geen inbreuk maakt op hun rechten en verplichtingen. (8) Dit besluit doet geen afbreuk aan de toepassing van de Unieregels betreffende staatssteun, HEEFT HET VOLGENDE BESLUIT VASTGESTELD: Artikel 1 Zweden wordt gemachtigd een verlaagd belastingtarief toe te passen op stroom die rechtstreeks wordt geleverd aan schepen die op een ligplaats in een haven zijn afgemeerd (“walstroom”), met uitzondering van particuliere pleziervaartuigen, op voorwaarde dat de in artikel 10 van Richtlijn 2003/96/EG vastgestelde minimumbelastingniveaus in acht worden genomen. Artikel 2 Dit besluit is van toepassing met ingang van 1 januari 2024 tot en met 31 december 2027. Indien de Raad echter op basis van artikel 113 of een andere relevante bepaling van het Verdrag betreffende de werking van de Europese Unie gewijzigde algemene regels betreffende belastingvoordelen voor walstroom invoert, vervalt dit besluit op de dag waarop die gewijzigde algemene regels van toepassing worden. Artikel 3 Dit besluit is gericht tot het Koninkrijk Zweden. Gedaan te Brussel, 26 februari 2024. Voor de Raad De voorzitter D. CLARINVAL ( 1 ) PB L 283 van 31.10.2003, blz. 51 . ( 2 ) Uitvoeringsbesluit (EU) 2020/1674 van de Raad van 29 oktober 2020 waarbij Zweden overeenkomstig artikel 19 van Richtlijn 2003/96/EG wordt gemachtigd een verlaagd belastingtarief toe te passen op stroom die rechtstreeks wordt geleverd aan schepen op een ligplaats in een haven zijn afgemeerd ( PB L 378 van 12.11.2020, blz. 3 ). ELI: http://data.europa.eu/eli/dec_impl/2024/837/oj ISSN 1977-0758 (electronic edition)",
  "source": "EUR LEX"
}