{
  "url": "http://www.w3.org/1999/xhtml\">",
  "content": "L_2005204NL.01002101.xml 5.8.2005 NL Publicatieblad van de Europese Unie L 204/21 BESCHIKKING VAN DE COMMISSIE van 2 augustus 2005 tot erkenning van de identificatie- en registratieregeling voor schapen in de Republiek Ierland overeenkomstig artikel 4, lid 2, onder d), van Verordening (EG) nr. 21/2004 van de Raad (Kennisgeving geschied onder nummer C(2005) 2911) (Slechts de tekst in de Engelse taal is authentiek) (Voor de EER relevante tekst) (2005/597/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 21/2004 van de Raad van 17 december 2003 tot vaststelling van een identificatie- en registratieregeling voor schapen en geiten en tot wijziging van Verordening (EG) nr. 1782/2003 en de Richtlijnen 92/102/EEG en 64/432/EEG ( 1 ) , en met name op artikel 4, lid 2, onder d), Overwegende hetgeen volgt: (1) De bevoegde autoriteit van Ierland heeft een van de nodige documentatie vergezeld verzoek ingediend voor de erkenning van de identificatie- en registratieregeling voor schapen in Ierland. (2) Na een veterinair inspectiebezoek van de Commissie aan Ierland hebben de deskundigen van de Commissie geoordeeld dat de identificatie- en registratieregeling voor schapen volledig operationeel is, mits bepaalde toezeggingen worden nagekomen. (3) Ierland heeft alle noodzakelijke maatregelen genomen om met ingang van 9 juli 2005 aan Verordening (EG) nr. 21/2004 te voldoen. (4) De bevoegde autoriteit moet de nodige controles uitvoeren om na te gaan of de identificatie- en registratieregeling voor schapen naar behoren wordt toegepast. (5) De identificatie- en registratieregeling voor schapen in Ierland moet daarom worden goedgekeurd zodat deze regeling het tweede identificatiemiddel kan vervangen, behalve voor dieren in het intracommunautaire handelsverkeer. (6) De in deze beschikking vervatte maatregelen zijn in overeenstemming met het advies van het Permanent Comit√© voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De bij artikel 4, lid 2, onder c), van Verordening (EG) nr. 21/2004 vastgestelde en door de Republiek Ierland toegepaste identificatie- en registratieregeling voor schapen wordt met ingang van 9 juli 2005 als volledig operationeel erkend. Artikel 2 Onverminderd de krachtens artikel 10, lid 1, onder a), van Verordening (EG) nr. 21/2004 vast te stellen maatregelen voert de bevoegde autoriteit jaarlijks ter plekke de nodige controles uit om na te gaan of de houders de eisen met betrekking tot de identificatie en registratie van schapen naleven. Artikel 3 Deze beschikking is gericht tot de Republiek Ierland. Gedaan te Brussel, 2 augustus 2005. Voor de Commissie Markos KYPRIANOU Lid van de Commissie ( 1 ) PB L 5 van 9.1.2004, blz. 8 .",
  "source": "EUR LEX"
}