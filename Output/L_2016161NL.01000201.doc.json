{
  "url": "http://www.w3.org/1999/xhtml\">",
  "content": "L_2016161NL.01000201.xml 18.6.2016 NL Publicatieblad van de Europese Unie L 161/2 BESLUIT (EU) 2016/971 VAN DE RAAD van 17 juni 2016 betreffende de sluiting, namens de Europese Unie, van een overeenkomst in de vorm van een verklaring betreffende de uitbreiding van de handel in informatietechnologieproducten (ITA) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 6, onder a), v), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) De ministeriële verklaring inzake de handel in informatietechnologieproducten, veelal „overeenkomst inzake informatietechnologie” genoemd (Information Technology Agreement — „ITA”), is op 13 december 1996 in Singapore aangenomen. In punt 3 van de bijlage bij de ITA is vastgesteld dat de deelnemers periodiek bijeenkomen, onder auspiciën van de Raad voor de Handel in Goederen van de Wereldhandelsorganisatie (WTO), om de lijst van in aanmerking komende producten te onderzoeken teneinde bij consensus overeenstemming te bereiken over de vraag of het aangewezen is de aanhangsels van die bijlage te wijzigen om daarin bijkomende producten op te nemen in het licht van de technologische ontwikkelingen, de ervaring met de toepassing van de tariefconcessies of wijzigingen van de GS-nomenclatuur. (2) Op 8 juli 2009 heeft de Raad de Commissie gemachtigd te onderhandelen over een herziening van de ITA, met het oog op de uitbreiding van de lijst van producten in het licht van de technologische ontwikkelingen en convergentie. (3) De onderhandelingen over de uitbreiding van de ITA zijn door de Commissie gevoerd in overleg met het speciaal comité dat is ingesteld overeenkomstig artikel 207, lid 3, van het Verdrag. (4) Op 28 juli 2015 hebben de deelnemers aan de onderhandelingen een verklaring afgelegd betreffende de uitbreiding van de handel in informatietechnologieproducten (de „verklaring betreffende de uitbreiding van de ITA”) waarin de resultaten van de onderhandelingen zijn opgenomen. (5) Tijdens de tiende Ministeriële Conferentie van de WTO van 15 tot en met 18 december 2015 in Nairobi hebben de deelnemers aan de onderhandelingen de ministeriële verklaring betreffende de uitbreiding van de handel in informatietechnologieproducten van 16 december 2015 (WT/MIN 15/25) aangenomen (de „ministeriële verklaring”), die de verklaring betreffende de uitbreiding van de ITA onderschrijft en opent voor aanvaarding overeenkomstig punt 9. De ministeriële verklaring bevat ook de instemming van de deelnemers aan de onderhandelingen met de ontwerpschema's die door elk van hen zijn ingediend op grond van punt 5 van de verklaring betreffende de uitbreiding van de ITA die zijn opgenomen in het WTO-document G/MA/W/117. (6) De Overeenkomst in de vorm van de verklaring betreffende de uitbreiding van de ITA moet worden goedgekeurd namens de Unie, samen met het schema van de Unie en de schema's die door andere deelnemers aan de onderhandelingen zijn ingediend en die zijn opgenomen in het WTO-document G/MA/W/117. (7) In overeenstemming met de verklaring betreffende de uitbreiding van de ITA moet de Unie bij de WTO de nodige wijzigingen aan haar lijst bij de Algemene Overeenkomst inzake Tarieven en Handel („GATT 1994”) indienen, zoals weergegeven in de lijst van de Unie CLXXIII (G/MA/TAR/RS/357/corr.1), HEEFT HET VOLGENDE BESLUIT VASTGESTELD: Artikel 1 De verklaring betreffende de uitbreiding van de ITA en de lijsten die overeenkomstig punt 5 daarvan zijn ingediend, worden namens de Europese Unie goedgekeurd. De tekst van de verklaring betreffende de uitbreiding van de ITA, en de aanhangsels daarvan, zijn aan dit besluit gehecht. Artikel 2 De Commissie wordt gemachtigd om bij de Wereldhandelsorganisatie de nodige wijzigingen in te dienen aan de lijst van de Unie die is gehecht aan de GATT 1994, zoals vastgelegd in de lijst van de Unie CLXXIII (G/MA/TAR/RS/357/corr.1). Artikel 3 De voorzitter van de Raad wijst de persoon/personen aan die gemachtigd is/zijn om namens de Unie de akte van aanvaarding waarin punt 9 van de verklaring betreffende de uitbreiding van de ITA voorziet, neer te leggen ( 2 ) . Artikel 4 De verklaring betreffende de uitbreiding van de ITA mag niet aldus worden uitgelegd dat daaraan rechten kunnen worden ontleend of dat deze verplichtingen bevat die rechtstreeks bij de rechtbanken van de Unie of een lidstaat kunnen worden ingeroepen. Artikel 5 Dit besluit treedt in werking op de dag waarop het wordt vastgesteld. Gedaan te Luxemburg, 17 juni 2016. Voor de Raad De voorzitter J.R.V.A. DIJSSELBLOEM ( 1 ) Goedkeuring van 8 juni 2016 (nog niet gepubliceerd in het Publicatieblad). ( 2 ) De datum van inwerkingtreding van de verklaring zal door het secretariaat-generaal van de Raad worden bekendgemaakt in het Publicatieblad van de Europese Unie .",
  "source": "EUR LEX"
}