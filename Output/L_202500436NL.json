{
  "url": "http://www.w3.org/1999/xhtml\"><!--",
  "content": "L_202500436NL.000101.fmx.xml Publicatieblad van de Europese Unie NL L-serie 2025/436 3.3.2025 BESLUIT VAN HET GERECHT van 5 februari 2025 over de uitzending van terechtzittingen waarin arresten worden uitgesproken of conclusies worden genomen uit hoofde van artikel 110 bis, lid 8, en artikel 219, lid 8, van het Reglement voor de procesvoering [2025/436] HET GERECHT, Gezien artikel 110 bis, lid 8, en artikel 219, lid 8, van zijn Reglement voor de procesvoering, Overwegende hetgeen volgt: (1) Om rekening te houden met de evolutie van de communicatietechnologie en gelet op de noodzaak om de Europese rechtsbedeling dichter bij de burgers van de Unie te brengen acht het Gerecht het opportuun om sommige van zijn gerechtelijke activiteiten via de internetsite van het Hof van Justitie van de Europese Unie uit te zenden. (2) Door via de internetsite van het Hof van Justitie van de Europese Unie terechtzittingen met betrekking tot zaken voor het Gerecht uit te zenden waarin arresten worden uitgesproken of conclusies worden genomen, kunnen burgers van de Unie op afstand deze gerechtelijke activiteiten van het Gerecht volgen. (3) De artikelen 110 bis en 219 van het Reglement voor de procesvoering voorzien in de mogelijkheid om terechtzittingen waarin rechtstreekse beroepen respectievelijk prejudiciële verwijzingen worden behandeld uit te zenden. In lid 8 van deze artikelen wordt bepaald dat het Gerecht de nadere regels op grond waarvan de terechtzittingen worden uitgezonden, vaststelt bij een besluit dat in het Publicatieblad van de Europese Unie wordt bekendgemaakt. (4) Artikel 246, lid 5, van het Reglement voor de procesvoering bepaalt dat het bepaalde in de artikelen 110 bis en 219 over de uitzending van terechtzittingen pas van toepassing is vanaf de inwerkingtreding van het besluit bedoeld in respectievelijk artikel 110 bis, lid 8, en artikel 219, lid 8, van het Reglement voor de procesvoering. (5) In dit stadium moeten derhalve nadere regels worden vastgesteld voor de uitzending van terechtzittingen waarin arresten worden uitgesproken en conclusies worden genomen, onverminderd een later besluit over de nadere regels voor de uitzending van pleitzittingen. (6) Overeenkomstig artikel 49 van het Reglement voor de procesvoering is enkel de tekst van het arrest of de conclusie in de procestaal of, in voorkomend geval, in een andere krachtens artikel 46, lid 8, van dit Reglement toegestane taal authentiek. (7) Persoonsgegevens moeten worden beschermd tijdens de uitzending van terechtzittingen waarin arresten worden uitgesproken of conclusies worden genomen. (8) Aangezien gegevens over gerechtelijke procedures die op internet bekend zijn gemaakt, gelinkt kunnen worden en dan met behulp van zoekmachines kunnen worden gevonden, worden de partijen en de in artikel 23 van het Statuut bedoelde belanghebbenden gewezen op de artikelen 66, 66 bis en 201 van het Reglement voor de procesvoering, BESLUIT: Artikel 1 Onderwerp en werkingssfeer 1.   Bij dit besluit worden nadere regels vastgesteld voor de uitzending via de internetsite van het Hof van Justitie van de Europese Unie van terechtzittingen met betrekking tot zaken voor het Gerecht waarin arresten worden uitgesproken of conclusies worden genomen. 2.   De president van het Gerecht, de kamerpresident gehoord, bepaalt welke uitspraken van arresten worden uitgezonden. Hij bepaalt eveneens, de advocaat-generaal gehoord, welke conclusies worden uitgezonden. Artikel 2 Regels voor de uitzending 1.   De partijen en de in artikel 23 van het Statuut bedoelde belanghebbenden worden ervan op de hoogte gesteld dat de terechtzitting waarin het arrest wordt uitgesproken of de conclusie wordt genomen, zal worden uitgezonden. 2.   De uitzending van terechtzittingen waarin arresten worden uitgesproken en conclusies worden genomen, geschiedt rechtstreeks via de internetsite van het Hof van Justitie van de Europese Unie. 3.   Bij deze uitzending kan worden voorzien in een vertolking of ondertiteling. Artikel 3 Technische aspecten 1.   De uitzending wordt verzorgd door de bevoegde diensten van het Hof van Justitie van de Europese Unie door middel van een beveiligd systeem dat door de instelling wordt beheerd of gebruikt. 2.   De uitzending is toegankelijk voor elke gebruiker van de internetsite van het Hof van Justitie van de Europese Unie. Voorafgaande aanmelding is niet noodzakelijk. Artikel 4 Beschikbaarheid en opslag van de video-opnamen 1.   Tenzij de president van het Gerecht anders beslist, blijft de video-opname van een terechtzitting waarin arresten worden uitgesproken of conclusies worden genomen, gedurende drie maanden na de datum van de terechtzitting beschikbaar op de internetsite van het Hof van Justitie van de Europese Unie. 2.   Indien een terechtzitting waarin arresten worden uitgesproken of conclusies worden genomen, is uitgezonden, wordt de video-opname opgeslagen op de servers gebruikt door het Hof van Justitie van de Europese Unie. 3.   De video-opnamen die overeenkomstig het vorige lid zijn opgeslagen, kunnen door het Hof van Justitie van de Europese Unie voor communicatiedoeleinden worden gebruikt of op verzoek aan derden worden doorgegeven. Artikel 5 Bescherming van persoonsgegevens 1.   Bij de uitvoering van dit besluit zorgt het Gerecht ervoor dat persoonsgegevens worden beschermd. 2.   De interne controlemechanismen voor de verwerking van persoonsgegevens die plaatsvindt in het kader van de gerechtelijke taken van het Gerecht zijn van toepassing op de uitvoeringsmaatregelen voor de uitzending van terechtzittingen. Artikel 6 Inwerkingtreding Dit besluit treedt in werking op de dag na die van de bekendmaking ervan in het Publicatieblad van de Europese Unie . Luxemburg, 5 februari 2025. De griffier V. DI BUCCI De president M. VAN DER WOUDE ELI: http://data.europa.eu/eli/dec/2025/436/oj ISSN 1977-0758 (electronic edition)",
  "source": "EUR LEX"
}