{
  "url": "http://www.w3.org/1999/xhtml\">",
  "content": "L_2011197NL.01002001.xml 29.7.2011 NL Publicatieblad van de Europese Unie L 197/20 UITVOERINGSBESLUIT VAN DE COMMISSIE van 28 juli 2011 tot vrijstelling van de exploratie naar en exploitatie van aardolie en aardgas in Denemarken, met uitzondering van Groenland en de Faeröer, van de toepassing van Richtlijn 2004/17/EG houdende coördinatie van de procedures voor het plaatsen van opdrachten in de sectoren water- en energievoorziening, vervoer en postdiensten (Kennisgeving geschied onder nummer C(2011) 5312) (Slechts de tekst in de Deense taal is authentiek) (Voor de EER relevante tekst) (2011/481/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2004/17/EG van het Europees Parlement en de Raad van 31 maart 2004 houdende coördinatie van de procedures voor het plaatsen van opdrachten in de sectoren water- en energievoorziening, vervoer en postdiensten ( 1 ) , en met name artikel 30, lid 4 en lid 6, Gezien het op 26 mei 2011 bij e-mail ingediende verzoek van het Koninkrijk Denemarken, Overwegende hetgeen volgt: I. FEITEN (1) Op 26 mei 2011 heeft de Commissie bij e-mail een Deens verzoek ontvangen overeenkomstig artikel 30, lid 4, van Richtlijn 2004/17/EG. (2) Het door het Koninkrijk Denemarken ingediende verzoek heeft betrekking op de exploratie naar en productie van aardolie in Denemarken, exclusief Groenland en de Faeröer. In overeenstemming met vorige concentratiebeschikkingen van de Commissie ( 2 ) , zijn in het verzoek twee onderscheiden activiteiten beschreven, namelijk: a) de exploratie naar aardolie en aardgas en b) de productie van aardolie. Overeenkomstig bovengenoemde beschikkingen van de Commissie wordt „productie” voor de doeleinden van dit besluit ook geacht „ontwikkeling” in te houden, d.w.z. het opzetten van een gedegen infrastructuur voor toekomstige productie (olieplatforms, pijpleidingen, terminals enz.). Voorts vormt overeenkomstig de bestaande Commissiepraktijk „de ontwikkeling, de productie en de verkoop van ruwe olie […] een relevante productmarkt” ( 3 ) . Voor de doeleinden van dit besluit wordt „productie” derhalve ook geacht zowel „ontwikkeling” in te houden als de (eerste) verkoop van aardolie. (3) 29 ondernemingen nemen als vergunninghouder of expoitant deel in Deense olie- en/of gasconcessies, terwijl drie exploitanten verantwoordelijk zijn voor de huidige productie van olie en gas. Dit zijn Mærsk Olie og Gas A/S („Mærsk” exploiteert 15 velden), DONG E&P A/S („Dong” exploiteert 3 velden) en Hess Denmark ApS („Hess” exploiteert 1 veld) ( 4 ) . Voorts hebben Wintershall Nordzee B.V. en Altinex Oil Denmark A/S (NORECO) olie/gas ontdekt in onontwikkelde velden waar momenteel geen productie plaatsvindt. Om redenen van risicospreiding gebeurt het normale beheer van exploratie- en exploitatieactiviteiten door middel van jointventureovereenkomsten waarbij één partij als „exploitant” wordt aangewezen en de andere partijen bij de joint venture een pro-rata-aandeel krijgen in de/het door het consortium geproduceerde olie/gas. De deelnemers die niet de feitelijke exploitant zijn, hebben een volledige controle over waar, wanneer en aan wie verkocht wordt en zijn dus tegelijk partners en concurrenten van de exploitanten. (4) Het verzoek is ingediend en wordt dus ondersteund door Konkurrence- og Forbrugerstyrelsen (de Deense autoriteit voor mededinging en consumentenzaken). II. RECHTSKADER (5) Bij artikel 30 van Richtlijn 2004/17/EG is bepaald dat opdrachten voor activiteiten waarop Richtlijn 2004/17/EG van toepassing is, niet onder deze richtlijn vallen indien die activiteit in de lidstaat waarin zij wordt uitgeoefend rechtstreeks aan mededinging blootstaat op marktgebieden tot welke de toegang niet beperkt is. De rechtstreekse blootstelling aan mededinging wordt getoetst aan de hand van objectieve criteria, waarbij rekening wordt gehouden met de specifieke kenmerken van de betrokken sector. De toegang tot een markt wordt als niet-beperkt beschouwd indien de lidstaat de desbetreffende EU-wetgeving tot openstelling van een bepaalde (deel)sector ten uitvoer heeft gelegd en heeft toegepast. (6) Aangezien Denemarken Richtlijn 94/22/EG van het Europees Parlement en de Raad van 30 mei 1994 betreffende de voorwaarden voor het verlenen en het gebruikmaken van vergunningen voor de prospectie, de exploratie en de productie van koolwaterstoffen ( 5 ) ten uitvoer heeft gelegd en heeft toegepast, dient de toegang tot de markt als niet-beperkt te worden beschouwd in de zin van artikel 30, lid 3, eerste alinea, van Richtlijn 2004/17/EG. De rechtstreekse blootstelling aan de mededinging in een specifieke markt moet worden geëvalueerd op basis van verscheidene criteria, waarvan geen noodzakelijkerwijs en op zich beslissend is. (7) Wanneer wordt beoordeeld of de relevante exploitanten rechtstreeks aan mededinging blootstaan op de markten waarop dit besluit betrekking heeft, vormen het marktaandeel van de voornaamste spelers en de concentratiegraad op de markten in kwestie de te hanteren criteria. Aangezien de voorwaarden verschillen voor de onderscheiden activiteiten waarop dit besluit betrekking heeft, moet bij de desbetreffende evaluatie rekening worden gehouden met de verschillende situaties op de onderscheiden activiteiten/markten. (8) Dit besluit laat de toepassing van de mededingingsregels onverlet. III. BEOORDELING (9) Elk van de twee activiteiten waarop dit verzoek betrekking heeft (exploratie naar aardolie en aardgas, productie van aardolie) werden in de vorige Commissiebeschikkingen, waarnaar is verwezen in overweging 2, als afzonderlijke productmarkten beschouwd. Zij moeten derhalve afzonderlijk worden bekeken. (10) Overeenkomstig de gevestigde praktijk van de Commissie ( 6 ) vormt de exploratie naar olie en aardgas één relevante productmarkt aangezien het van te voren onmogelijk is te bepalen of de exploratie zal resulteren in het vinden van aardolie, dan wel aardgas. Overeenkomstig diezelfde gevestigde praktijk van de Commissie is bovendien vastgesteld dat de relevante geografische markt mondiaal is. Aangezien er geen aanwijzingen zijn dat de marktomschrijving in dit geval anders zou zijn, blijft zij gelden voor de doeleinden van dit besluit. (11) Er kunnen drie manieren worden onderscheiden om het marktaandeel te meten van de partijen die op exploratiegebied actief zijn: kapitaaluitgaven, bewezen reserves en verwachte productie. Gezien de grote verschillen tussen de vereiste investeringsniveaus in de onderscheiden geografische gebieden zijn de kapitaaluitgaven geen geschikte parameter gebleken om het marktaandeel van desbetreffende partijen te meten. Er zijn bijvoorbeeld grotere investeringen vereist voor exploratieactiviteiten naar olie en gas in de Noordzee dan in bv. in het Midden-Oosten. (12) Er worden typisch twee andere parameters gebruikt om het marktaandeel van de marktdeelnemers binnen deze sector te evalueren, namelijk hun aandeel in de bewezen reserves en in de verwachte productie ( 7 ) . (13) Overeenkomstig de beschikbare informatie bedroegen de wereldwijde gecombineerde bewezen olie- en gasreserves op 31 december 2009 in het totaal 385,58 miljard standaard kubieke meter olie-equivalent (hierna „Sm 3 o.e.”) ( 8 ) . Op 31 december 2009 bedroegen de gecombineerde bewezen olie- en gasreserves in Denemarken een weinig meer dan 0,19 miljard Sm 3 o.e. ( 9 ) , of iets meer dan 0,05 %. Het aandeel daarin van de afzonderlijke in Denemarken actieve contractanten is noodzakelijkerwijze zelfs kleiner. Overeenkomstig de beschikbare informatie bestaat er een directe correlatie tussen de bewezen olie- en gasreserves en de verwachte toekomstige productie. Niets in de beschikbare informatie wijst er derhalve op dat het marktaandeel van de afzonderlijke in Denemarken actieve contractanten wezenlijk verschillend zal zijn wanneer wordt gekeken naar de verwachte productie dan wanneer wordt gekeken naar het aandeel in de bewezen reserves. Gezien het verband tussen de bewezen reserves en de feitelijke productie geven deze cijfers een indicatie van de mededinging op de desbetreffende markten. (14) De exploratiemarkt is weinig geconcentreerd. Afgezien van ondernemingen in staatsbezit, wordt de markt gekenmerkt door de aanwezigheid van internationale verticaal geïntegreerde particuliere spelers, de zogenaamde „super majors” (BP, ExxonMobil en Shell), alsmede door een aantal zogenaamde „majors”. Deze elementen wijzen op rechtstreekse blootstelling aan mededinging. (15) Overeenkomstig de gevestigde Commissiepraktijk ( 10 ) is de ontwikkeling, de productie en de verkoop van (ruwe) aardolie een afzonderlijke productmarkt met een wereldwijde geografische omvang. Aangezien er geen aanwijzingen zijn dat de marktomschrijving in dit geval anders is, blijft zij gelden voor de doeleinden van dit besluit. Overeenkomstig de beschikbare informatie ( 11 ) bedroeg de totale mondiale dagproductie van aardolie 79,948 miljoen vaten in 2009. In datzelfde jaar werden in Denemarken een totaal van 0,265 miljoen vaten per dag geproduceerd, wat dit land een marktaandeel gaf van 0,33 %. Als wordt gekeken naar het aandeel, in 2009, van de afzonderlijke contractanten in Denemarken is de situatie de volgende: met een wereldwijde productie van 381 000 ( 12 ) vaten per dag heeft Mærsk een aandeel van 0,5 % in de wereldwijde olieproductie; de wereldwijde productie van Dong van 23 000 vaten olie per dag geeft deze onderneming een marktaandeel van 0,029 % in de olieproductie wereldwijd; Hess ten slotte heeft een wereldwijde productie van 11 575 vaten olie per dag wat deze onderneming een marktaandeel geeft van 0,014 % in de wereldwijde olieproductie. (16) Voor de doeleinden van deze analyse is het belangrijk te kijken naar de graad van concentratie op de relevante markt als geheel. In dit verband merkt de Commissie op dat de markt voor de productie van ruwe aardolie wordt gekenmerkt door de aanwezigheid van grote ondernemingen in staatsbezit en door drie internationale verticaal geïntegreerde particuliere spelers (de zogenaamde super majors , BP, ExxonMobil en Shell, waarvan het aandeel in de olieproductie in 2009 respectievelijk 3,2 %, 3,0 % en 2,0 % bedroeg), alsmede door een aantal zogenaamde majors ( 13 ) . Deze elementen wijzen erop dat de markt verscheidene spelers omvat waartussen rechtstreekse blootstelling aan mededinging kan worden verondersteld. IV. CONCLUSIES (17) Gezien de elementen die werden onderzocht in de overwegingen 5 tot en met 16 moet de voorwaarde rechtstreeks bloot te staan aan mededinging, zoals neergelegd in artikel 30, lid 1, van Richtlijn 2004/17/EG, als vervuld worden beschouwd in Denemarken, met uitzondering van Groenland en de Faeröer, voor wat de volgende diensten betreft: a) de exploratie naar aardolie en aardgas en b) de productie van aardolie. (18) Aangezien de voorwaarde van niet-beperkte toegang tot de markt als vervuld kan worden beschouwd, is Richtlijn 2004/17/EG niet van toepassing wanneer aanbestedende diensten opdrachten gunnen die bedoeld zijn om de uitvoering in Denemarken van de onder a) en b) van overweging 17 bedoelde diensten mogelijk te maken, noch wanneer prijsvragen worden georganiseerd voor de uitvoering van dergelijke activiteiten in deze geografische gebieden. (19) In het algemeen kunnen exploratievelden zowel aardolie als aardgas produceren, in verschillende percentages. De productie van aardgas maakt geen deel uit van het onderhavige verzoek tot ontheffing en voor deze sector blijft het bepaalde in Richtlijn 2004/17/EG van toepassing. In deze context wordt eraan herinnerd dat opdrachten die betrekking hebben op verscheidene activiteiten worden behandeld overeenkomstig artikel 9 van Richtlijn 2004/17/EG. Dit houdt in dat wanneer een aanbestedende dienst een aanbesteding uitschrijft in een „gemengde” procedure, dat wil zeggen een aanbesteding ter ondersteuning van de uitvoering van beide activiteiten (d.w.z. zowel activiteiten die zijn uitgezonderd van de toepassing van Richtlijn 2004/17/EG als activiteiten waarvoor geen ontheffing geldt), er moet worden gekeken naar de activiteiten waarvoor de aanbesteding in de eerste plaats bedoeld is. In het geval van een dergelijke gemengde aanbesteding waarvan het doel voornamelijk de ondersteuning van de productie van aardgas is, geldt het bepaalde in Richtlijn 2004/17/EG. Als het objectief gezien onmogelijk is vast te stellen voor welke activiteit de opdracht in de eerste plaats bedoeld is, wordt de opdracht gegund overeenkomstig de regels die zijn omschreven in artikel 9, lid 2 en lid 3, van Richtlijn 2004/17/EG. (20) Dit besluit is gegrond op de juridische en feitelijke situatie van mei 2011 tot en met juli 2011 zoals die naar voren komt uit de door de Deense autoriteiten ingediende informatie. Het kan worden herzien wanneer een aanmerkelijke wijziging van de juridische en feitelijke situatie meebrengt dat niet langer aan de voorwaarden voor de toepasselijkheid van artikel 30, lid 1, van Richtlijn 2004/17/EG is voldaan. (21) De in dit besluit vervatte maatregelen zijn in overeenstemming met het advies van het Raadgevend Comité inzake overheidsopdrachten, HEEFT HET VOLGENDE BESLUIT VASTGESTELD: Artikel 1 Richtlijn 2004/17/EG is niet van toepassing op opdrachten die door de aanbestedende diensten worden gegund en die bedoeld zijn om de volgende in Denemarken, exclusief Groenland en de Faeröer, uit te voeren diensten mogelijk te maken: a) de exploratie naar aardolie en aardgas en b) de productie van aardolie. Artikel 2 Dit besluit is gericht tot het Koninkrijk Denemarken. Gedaan te Brussel, 28 juli 2011. Voor de Commissie Michel BARNIER Lid van de Commissie ( 1 ) PB L 134 van 30.4.2004, blz. 1 . ( 2 ) Zie met name Beschikking 2004/284/EG van de Commissie van 29 september 1999 waarbĳ een concentratie verenigbaar met de gemeenschappelĳke markt en met de werking van de EER-overeenkomst wordt verklaard (zaak nr. IV/M.1383 — Exxon/Mobil) en daaropvolgende beschikkingen, onder meer de beschikking van de Commissie van 3 mei 2007 waarbĳ een concentratie verenigbaar met de gemeenschappelĳke markt wordt verklaard (zaak nr. COMP/M.4545 — Statoil/Hydro) op grond van Verordening (EEG) nr. 139/2004 van de Raad. ( 3 ) Zie o.m. de beschikking van de Commissie van 29 september 1999 waarbij een concentratie verenigbaar met de gemeenschappelijke markt en de EER-overeenkomst wordt verklaard (zaak nr. IV/M.1532 — BP Amoco/Arco), punt 14 ( PB L 18 van 19.1.2001, blz. 1 ). ( 4 ) Met deze velden worden productievelden bedoeld. ( 5 ) PB L 164 van 30.6.1994, blz. 3 , en PB L 79 van 29.3 1996, blz. 30 . ( 6 ) Zie met name de bovengenoemde Exxon/Mobil-beschikking en, meer recentelijk, de beschikking van de Commissie van 19 november 2007 waarbij een concentratie verenigbaar met de gemeenschappelijke markt wordt verklaard op grond van Verordening (EEG) nr. 139/2004 van de Raad (zaak nr. COMP/M.4934 — KazMunaiGaz/Rompetrol). ( 7 ) Zie met name de bovengenoemde Exxon/Mobil-beschikking (punten 25 en 27). ( 8 ) Zie punt 5.2.1 van de aanvraag en de daarin aangehaalde bronnen, in het bijzonder de BP Statistical Review of World Energy van juni 2010, hierna de „2010 BP Statistics” genoemd, die bij de aanvraag is gevoegd. ( 9 ) Meer bepaald 0,06 biljoen m 3 gas, wat overeenkomst met 0,0594 miljard Sm 3 o.e., en 0,9 miljard vaten olie, wat overeenkomt met 0,135 miljard Sm 3 , of een totaal van 0,1944 miljard Sm 3 . ( 10 ) Vgl. voetnoot 6. ( 11 ) Zie bladzijde 8 van de bij het verzoek gevoegde 2010 BP Statistics. ( 12 ) Waarvan 90 000 vaten per dag dagelijks worden geproduceerd in Denemarken. ( 13 ) Zoals Total, Chevron, Eni en Conoco, waarvan het marktaandeel kleiner is dan dat van de „super majors”.",
  "source": "EUR LEX"
}