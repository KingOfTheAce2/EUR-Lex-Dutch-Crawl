{
  "url": "http://www.w3.org/1999/xhtml\">",
  "content": "L_2015225NL.01001001.xml 28.8.2015 NL Publicatieblad van de Europese Unie L 225/10 VERORDENING (EU) 2015/1475 VAN DE COMMISSIE van 27 augustus 2015 tot wijziging van Verordening (EU) nr. 284/2013 wat betreft de overgangsmaatregelen ten aanzien van procedures in verband met gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 78, lid 1, onder b), Overwegende hetgeen volgt: (1) Bij Verordening (EU) nr. 284/2013 van de Commissie ( 2 ) is Verordening (EU) nr. 545/2011 van de Commissie ( 3 ) ingetrokken en zijn nieuwe gegevensvereisten voor gewasbeschermingsmiddelen vastgesteld. (2) Opdat de lidstaten en belanghebbende partijen zich kunnen voorbereiden op de inachtneming van die nieuwe vereisten, zijn in Verordening (EU) nr. 284/2013 overgangsmaatregelen vastgesteld betreffende de indiening van gegevens voor aanvragen voor de goedkeuring, de verlenging van de goedkeuring of de wijziging van de voorwaarden voor de goedkeuring van werkzame stoffen en de indiening van gegevens voor aanvragen voor de toelating, als bedoeld in artikel 28 van Verordening (EG) nr. 1107/2009, wat ook geldt voor de verlenging van de toelating en de wijziging van de toelating van gewasbeschermingsmiddelen. (3) Verwacht werd dat alle aanvragen voor verlenging van de toelating voor producten die werkzame stoffen bevatten waarvan de goedkeuring overeenkomstig Verordening (EU) nr. 1141/2010 van de Commissie ( 4 ) verlengd werd, uiterlijk op 31 december 2015 zouden worden ingediend. Bijgevolg zou Verordening (EU) nr. 545/2011 van toepassing zijn geweest op die aanvragen. Het lijkt er echter op dat een aantal van deze aanvragen na 31 december 2015 zullen moeten worden ingediend. (4) Om zeker te zijn dat voor alle aanvragen voor verlenging van toelatingen van gewasbeschermingsmiddelen die stoffen bevatten waarvan de goedkeuring overeenkomstig Verordening (EU) nr. 1141/2010 verlengd werd, dezelfde voorschriften inzake het verschaffen van gegevens gelden, moet worden voorzien in overgangsmaatregelen om ervoor te zorgen dat de gegevensvereisten van Verordening (EU) nr. 545/2011 van toepassing zijn op al dergelijke aanvragen. (5) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Aan artikel 4, lid 1, van Verordening (EU) nr. 284/2013 wordt de volgende alinea toegevoegd: „Verordening (EU) nr. 545/2011 blijft van toepassing ten aanzien van procedures in verband met de verlenging van de toelating van een gewasbeschermingsmiddel overeenkomstig artikel 43, lid 2, van Verordening (EG) nr. 1107/2009 nadat de opneming van een werkzame stof overeenkomstig Verordening (EU) nr. 1141/2010 werd verlengd.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 augustus 2015. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Verordening (EU) nr. 284/2013 van de Commissie van 1 maart 2013 tot vaststelling van de gegevensvereisten voor gewasbeschermingsmiddelen overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 93 van 3.4.2013, blz. 85 ). ( 3 ) Verordening (EU) nr. 545/2011 van de Commissie van 10 juni 2011 tot uitvoering van Verordening (EG) nr. 1107/2009 van het Europees Parlement en de Raad wat de gegevensvereisten voor gewasbeschermingsmiddelen betreft ( PB L 155 van 11.6.2011, blz. 67 ). ( 4 ) Verordening (EU) nr. 1141/2010 van de Commissie van 7 december 2010 tot vaststelling van de procedure voor de verlenging van de opneming van een tweede groep werkzame stoffen in bijlage I bij Richtlijn 91/414/EEG van de Raad en tot opstelling van de lijst van die stoffen ( PB L 322 van 8.12.2010, blz. 10 ).",
  "source": "EUR LEX"
}