{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997Y0306(01):NL:HTML\">",
  "content": "EUR-Lex - 31997Y0306(01) - NL Avis juridique important | 31997Y0306(01) Conclusies van de Raad van 17 februari 1997 over ontwikkeling van de lokale gemeenschap door educatie en opleiding Publicatieblad Nr. C 070 van 06/03/1997 blz. 0003 - 0004 CONCLUSIES VAN DE RAAD van 17 februari 1997 over ontwikkeling van de lokale gemeenschap door educatie en opleiding (97/C 70/02) I. INLEIDING 1. Ontwikkeling van de lokale gemeenschap door educatie en opleiding betrekt de mensen en instellingen op lokaal niveau bij het actief bevorderen van mogelijkheden voor permanente educatie en bij het aankweken van een cultuur van permanente educatie voor de leden van de lokale gemeenschap. Zij maakt het de mensen en instellingen op lokaal niveau mogelijk, hun verantwoordelijkheid voor het bepalen van hun behoeften verder te ontwikkelen en daarbij rekening te houden met persoonlijke, maatschappelijke, culturele en economische vereisten. 2. In de lidstaten bestaat een rijke verscheidenheid aan procedures en een veelheid van benaderingen op het gebied van de ontwikkeling van de lokale gemeenschap door educatie en opleiding. De exacte definitie van het begrip \"ontwikkeling van de lokale gemeenschap door educatie en opleiding\" zal dus variëren naar gelang van de plaatselijke omstandigheden en het grondwettelijk en wettelijk kader van de lidstaat in kwestie. Bovendien impliceert ontwikkeling van de lokale gemeenschap door educatie en opleiding, niet noodzakelijkerwijze veranderingen in de bestaande wettelijke, grondwettelijke en organisatorische regelingen voor het verstrekken van educatie- en opleidingsdiensten. 3. Ontwikkeling van de lokale gemeenschap door educatie en opleiding betekent echter in het algemeen dat de mensen op lokaal niveau een inspanning leveren om hun ontwikkelingspotentieel optimaal te benutten door deel te nemen aan de planning en tenuitvoerlegging van hun eigen leerprogramma's binnen de lokale gemeenschap. Het gaat hoofdzakelijk om volwassenenprogramma's, die buiten de formele onderwijs- en opleidingsvoorzieningen worden georganiseerd. Ook zou het aanbieden van dergelijke programma's een wisselwerking tussen de onderwijs- en opleidingsinstellingen en de lokale gemeenschappen kunnen omvatten. 4. Ontwikkeling van de lokale gemeenschap door educatie en opleiding is belangrijk voor de permanente maatschappelijke, culturele en economische ontwikkeling van het individu en van de lokale gemeenschap. Het is belangrijk de lokale gemeenschappen in staat te stellen om op doeltreffender wijze om te gaan met de snelle veranderingen in de maatschappij en tevens de actieve deelname van alle burgers aan het politieke en democratische proces te bevorderen. 5. In het Witboek van de Europese Commissie \"Groei, concurrentievermogen en werkgelegenheid\" werd een goed opgeleide en actieve bevolking erkend als: \"een noodzaak, wil Europa een rol van betekenis spelen in het wereldwijde, politieke, economische en culturele spel en wil men de Europese democratie behouden en ontwikkelen.\". 6. Verder wordt in het Witboek gesteld dat, voor een grotere participatie van de bevolking aan de democratische ontwikkeling, een alomvattend systeem van volwasseneneducatie en beroepsonderwijs en -opleiding niet slechts een vereiste is, doch dat dit systeem een zodanige opzet moet hebben dat het, behalve het beroepskeuze-element, ook algemene en culturele aspecten insluit. 7. Levenslange betrokkenheid bij een groot aantal artistieke en culturele activiteiten biedt veel perspectief voor de verrijking van het leven van de mensen en voor het bevorderen van artistieke waardering en creativiteit. Onderwijs en opleiding op het niveau van de lokale gemeenschap en permanente educatie in het algemeen moeten daarom een passend evenwicht zien te vinden tussen maatschappelijke, culturele, economische en artistieke overwegingen. DE RAAD VAN DE EUROPESE UNIE, Gelet op deze overwegingen en op de conclusies van de Raad over een strategie voor permanente educatie, alsmede - de bepalingen van de artikelen 126 en 127 van het Verdrag; - het in artikel 3 B van het Verdrag genoemde subsidiariteitsbeginsel; en, - de noodzaak om zich te houden aan de financiele vooruitzichten voor de Europese Gemeenschap, NEEMT DE VOLGENDE CONCLUSIES AAN: II. BEGINSELEN Een aanpak ter bevordering van de ontwikkeling van de lokale gemeenschap door educatie en opleiding moet berusten op de volgende beginselen: 1. individuen en groepen in staat stellen, door een proces van informatie en educatie nieuwe niveaus van persoonlijk en maatschappelijk bewustzijn te bereiken. 2. de mensen op lokaal niveau in staat stellen, betrokken te worden bij het bepalen van hun behoeften en bij het ontwikkelen, binnen het wettelijk en het budgettair kader, van aan deze behoeften aangepaste leerprogramma's en andere programma's op een progressive en participatieve wijze, en daarbij rekening houden met het potentieel van nieuwe informatie- en communicatietechnologieën; 3. sociale integratie bevorderen door de mensen actief te betrekken bij de politieke, economische, culturele en sociale aspecten van hun maatschappij; 4. gelijkheid van rechten en kansen bevorderen voor alle personen in lokale gemeenschappen. III. ACTIEGEBIEDEN De Raad erkent het grote potentiële voordeel dat verkregen kan worden door een uitwisseling van ervaring en informatie tussen de lidstaten, en roept de Commissie op om, binnen het bestaande wettelijke en budgettaire kader, een aanvang te maken met een studie van de procedures en de benaderingen op het gebied van de ontwikkeling van de lokale gemeenschap door educatie en opleiding in de verschillende lidstaten, met als doel voorbeelden van goede procedures te verspreiden en na te gaan hoe officiële en niet-officiële educatie en opleiding voor de mensen op lokaal niveau kan bijdragen tot de verrijking van het leven en de ontwikkeling van vaardigheden.",
  "source": "EUR LEX"
}