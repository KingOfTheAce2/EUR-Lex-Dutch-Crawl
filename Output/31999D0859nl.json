{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0859:NL:HTML\">",
  "content": "EUR-Lex - 31999D0859 - NL Avis juridique important | 31999D0859 1999/859/EG: Besluit van de Raad van 6 december 1999 inzake de principes, prioriteiten, tussentijdse doelstellingen en voorwaarden van het partnerschap voor de toetreding met de Republiek Slovenië Publicatieblad Nr. L 335 van 28/12/1999 blz. 0061 - 0066 BESLUIT VAN DE RAAD van 6 december 1999 inzake de principes, prioriteiten, tussentijdse doelstellingen en voorwaarden van het partnerschap voor de toetreding met de Republiek Slovenië (1999/859/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 622/98 van de Raad van 16 maart 1998 betreffende de hulp aan de kandidaat-lidstaten in het kader van de pretoetredingsstrategie, en inzonderheid de invoering van partnerschappen voor de toetreding(1), inzonderheid op artikel 2, Gelet op het voorstel van de Commissie, Overwegende hetgeen volgt: (1) De Europese Raad van Luxemburg heeft verklaard dat het partnerschap voor de toetreding een nieuw instrument is, dat de spil vormt van de versterkte pretoetredingsstrategie. (2) Verordening (EG) nr. 622/98 bepaalt dat de Raad op voorstel van de Commissie met gekwalificeerde meerderheid van stemmen een besluit neemt over de beginselen, prioriteiten, tussentijdse doelstellingen en voorwaarden van de onderscheiden partnerschappen voor de toetreding, zoals deze aan elke kandidaat-lidstaat worden voorgelegd, alsook over belangrijke wijzigingen die daarin naderhand worden aangebracht. (3) Voor de hulpverlening van de Gemeenschap moet worden voldaan aan een aantal essentiële voorwaarden, inzonderheid het nakomen van de in de Europaovereenkomsten vervatte verbintenissen en het maken van vorderingen bij het voldoen aan de criteria van Kopenhagen; de Raad kan, wanneer een essentieel element ontbreekt, op voorstel van de Commissie, met gekwalificeerde meerderheid van stemmen, passende maatregelen nemen met betrekking tot de pretoetredingshulp. (4) De Europese Raad van Luxemburg heeft besloten dat de uitvoering van het partnerschap voor de toetreding en de vorderingen bij het overnemen van het \"acquis\" zullen worden onderzocht in de instanties van de Europaovereenkomst. (5) De Commissie heeft in haar periodiek verslag voor 1999 een objectieve analyse gegeven van de voorbereidingen van de Republiek Slovenië op het lidmaatschap en heeft een aantal prioritaire gebieden voor verdere werkzaamheden aangegeven. (6) De Republiek Slovenië dient met het oog op de voorbereiding van het lidmaatschap zijn nationaal programma voor de overname van het \"acquis\" bij te werken; in dit programma moet een tijdschema zijn opgenomen voor de verwezenlijking van de prioriteiten en tussentijdse doelstellingen van het partnerschap voor de toetreding, BESLUIT: Artikel 1 Overeenkomstig artikel 2 van Verordening (EG) nr. 622/98 zijn de beginselen, prioriteiten, tussentijdse doelstellingen en voorwaarden van het partnerschap voor de toetreding met de Republiek Slovenië opgenomen in de bijlage bij dit besluit, die een integrerend deel van dit besluit vormt. Artikel 2 De uitvoering van het partnerschap voor de toetreding wordt onderzocht in de instanties van de Europaovereenkomst en door de passende instanties van de Raad waaraan de Commissie regelmatig verslag uitbrengt. Artikel 3 Dit besluit wordt van kracht op de derde dag volgende op die van zijn bekendmaking in het Publicatieblad van de Europese Gemeenschappen. Gedaan te Brussel, 6 december 1999. Voor de Raad De voorzitter T. HALONEN (1) PB L 85 van 20.3.1998, blz. 1. BIJLAGE SLOVENIË: PARTNERSCHAP VOOR DE TOETREDING 1999 1. DOELSTELLINGEN Het partnerschap voor de toetreding heeft ten doel in een alomvattend kader de prioritaire gebieden te omschrijven voor verdere werkzaamheden zoals die zijn vastgelegd in het periodiek verslag van 1999 van de Commissie over de vorderingen van Slovenië op de weg naar toetreding, de beschikbare financiële middelen om Slovenië te helpen bij de tenuitvoerlegging van die prioriteiten en de voorwaarden voor de toekenning van die steun. Dit partnerschap voor de toetreding vormt de basis voor een aantal beleidsinstrumenten die zullen worden gebruikt om de kandidaat-lidstaten te helpen bij de voorbereiding op het lidmaatschap. Tot die instrumenten behoren het herziene nationale programma voor de overname van het acquis, de gezamenlijke evaluatie van de prioriteiten voor de middellange termijn van het economisch beleid, het pact inzake georganiseerde criminaliteit alsook de nationale ontwikkelingsplannen en andere sectorale plannen die nodig zijn voor de deelname aan de structuurfondsen na de toetreding en voor de tenuitvoerlegging van Ispa en Sapard vóór de toetreding. Elk van die instrumenten is verschillend van aard en wordt overeenkomstig specifieke procedures uitgewerkt en ten uitvoer gelegd. Zij vormen geen integrerend deel van dit partnerschap doch de prioriteiten die zij bevatten, zullen daarmee verenigbaar zijn. 2. BEGINSELEN De belangrijkste prioritaire gebieden die voor elke kandidaat-lidstaat zijn vastgesteld hebben betrekking op hun vermogen om de verplichtingen na te komen die voortvloeien uit de criteria van Kopenhagen volgens welke het lidmaatschap vereist: - dat de kandidaat-lidstaat stabiele instellingen heeft die de democratie, de rechtsorde, de mensenrechten en het respect voor en de bescherming van minderheden garanderen; - dat er een functionerende markteconomie bestaat en het land in staat is om de concurrentiedruk en de marktkrachten binnen de Europese Unie het hoofd te bieden; - dat de kandidaat-lidstaat in staat is om de verplichtingen van het lidmaatschap op zich te nemen, wat mede inhoudt dat hij de doelstellingen van een politieke, economische en monetaire unie onderschrijft. De Europese Raad van Madrid heeft erop gewezen dat de kandidaat-lidstaten hun administratieve structuren moeten aanpassen om het harmonisch functioneren van het Gemeenschapsbeleid na de toetreding te waarborgen en in Luxemburg heeft de Europese Raad beklemtoond dat omzetting van het acquis in wetgeving noodzakelijk is, maar niet voldoende; het acquis moet ook daadwerkelijk worden toegepast. 3. PRIORITEITEN EN TUSSENTIJDSE DOELSTELLINGEN Uit de periodieke verslagen van de Commissie is duidelijk de omvang gebleken van de inspanningen die de kandidaat-lidstaten op bepaalde gebieden nog moeten leveren om zich op de toetreding voor te bereiden. Daarom moeten tussenstadia worden vastgesteld in de vorm van prioriteiten die elk vergezeld moeten gaan van precieze doelstellingen die in samenwerking met de betrokken landen worden vastgesteld en waarvan de verwezenlijking bepalend zal zijn voor de te verlenen bijstand en de vooruitgang van de onderhandelingen die met sommige landen worden gevoerd en het aanknopen van nieuwe onderhandelingen met andere landen. De prioriteiten en tussentijdse doelstellingen van de herziene partnerschappen voor toetreding worden in twee groepen opgesplitst, namelijk die voor de korte en die voor de middellange termijn. Die voor de korte termijn zijn geselecteerd op grond van het feit dat redelijkerwijs mag worden aangenomen dat Slovenië ze tegen eind 2000 volledig dan wel voor een groot deel kan verwezenlijken. Verwacht wordt dat de verwezenlijking van de prioriteiten voor de middellange termijn meer dan één jaar in beslag zal nemen, hoewel - voorzover mogelijk - ook in de loop van het jaar 2000 met de uitvoering daarvan zou moeten worden begonnen. De met de uitvoering van de prioriteiten van het partnerschap voor toetreding 1998 gemaakte vorderingen worden in het periodiek verslag voor 1999 geëvalueerd. Deze evaluatie is gebruikt bij de vaststelling van de prioriteiten voor het huidige partnerschap. Slovenië heeft op 31 mei 1999 een herziene versie van zijn nationaal programma voor de overname van het acquis (NPOA) ingediend. Het bevat een tijdschema voor de verwezenlijking van de prioriteiten en tussentijdse doelstellingen, gebaseerd op het eerste partnerschap voor toetreding alsook de nodige administratieve structuren en financiële middelen. Het partnerschap voor de toetreding vermeldt de prioritaire gebieden voor de voorbereiding van Slovenië op de toetreding. Slovenië zal nochtans alle in het periodiek verslag vermelde problemen moeten oplossen. Het is tevens van belang dat Slovenië de verplichtingen nakomt op het gebied van de aanpassing van de wetgeving en tenuitvoerlegging van het acquis in overeenstemming met de verbintenissen die het in het kader van de Europaovereenkomst, de screening en het onderhandelingsproces heeft aangegaan. Er zij op gewezen dat de omzetting van het acquis in wetgeving op zichzelf niet volstaat; het moet ook daadwerkelijk worden toegepast volgens dezelfde normen als die welke binnen de Europese Unie gelden. In alle hieronder genoemde gebieden is er behoefte aan een geloofwaardige en daadwerkelijke tenuitvoerlegging en handhaving van het acquis. Steunend op de analyse van het periodiek verslag van de Commissie zijn voor Slovenië de volgende prioriteiten voor de korte en middellange termijn en tussentijdse doelstellingen vastgesteld. 3.1. Korte termijn (2000) Economische criteria - Verbetering van de concurrentiepositie door marktgerichte herstructureringen van ondernemingen, het nemen van maatregelen om binnenlandse investeringen en investeringen uit het buitenland te stimuleren; vereenvoudiging van de wettelijke en bestuursrechtelijke procedures en bevorderen van de ontwikkeling van het MKB. - Begin van de implementatie van het privatiseringsprogramma voor de banksector en het verzekeringswezen ter voltooiing van het privatiseringsproces. - Tenuitvoerlegging van een herstructureringsprogramma in de staalsector overeenkomstig de voorschriften van de Europese Unie. - Verdere herstructurering van de openbare financiën met inbegrip van de hervorming van het pensioenstelsel. - Verbetering van de faillissementsprocedures en stroomlijning van de tenuitvoerlegging daarvan. Interne markt - Overheidsopdrachten: verdere harmonisatie. - Intellectuele- en industriële-eigendomsrechten: goedkeuring van nieuwe wetgeving inzake de industriële eigendom en invoering van een certificaat inzake aanvullende bescherming; versterking van de dienst voor de intellectuele eigendom; versterking van de administratieve capaciteit en van de bestrijding van namaak, met name door een verscherping van de grenscontroles. - Vennootschapsrecht: volledige harmonisatie, met inbegrip van de intrekking van de discriminerende voorschriften ten aanzien van het gebruik van talen. - Gegevensbescherming: oprichting van een onafhankelijke toezichthoudende autoriteit. - Vrij verkeer van goederen: handhaving van de kaderwetgeving; begin van de transponering van de nieuwe-aanpakrichtlijnen en verdere aanpassing van de technische wetgeving; herstructurering van het instituut voor normen en metrologie met het oog op de scheiding van de regelgevings-, normalisatie-, erkennings- en certificeringsprocedures. - Vrij verkeer van kapitaal: bespoediging van de aanpassing van de wetgeving inzake buitenlandse directe investeringen in sectoren waarvoor nog beperkingen gelden, in het bijzonder in de financiële sector, het vervoer, de telecommunicaties en de media. - Mededinging: handhaving van de antikartelwetgeving en goedkeuring van secundaire wetgeving op dit gebied; versterking van de mededingingsautoriteit; vaststelling van wetgeving op het gebied van de staatssteun, beginnen met de tenuitvoerlegging daarvan en versterking van de autoriteit die toezicht houdt op de staatssteun; opmaken van een inventaris van de staatssteun en verder opstellen van jaarlijkse rapporten inzake de staatssteun. - Telecommunicaties: vaststellen van nieuwe wetgeving op het gebied van de telecommunicaties en oprichting van een onafhankelijke regelgevende autoriteit voor de telecommunicaties. - Audiovisuele sector: voltooiing van de aanpassing van de wetgeving. - Belastingen: sluiten van de belastingvrije winkels aan de landgrenzen; bevestigen van de aanvaarding van de beginselen van de gedragscode inzake vennootschapsbelasting en ervoor zorgen dat nieuwe belastingmaatregelen in overeenstemming zijn met die beginselen. Landbouw - Verdere aanpassing van de veterinaire en fytosanitaire wetgeving en oprichting en uitrusting van grensinspectieposten, in het bijzonder aan de landgrens met Kroatië, in de haven van Koper en op de luchthaven van Ljubljana. Vervoer - Aanpassing van de wetgeving inzake de veiligheid op zee. Milieu - Goedkeuring van een nieuwe wet op de watervoorziening en de uitvoeringsbepalingen daarvan. - Voltooiing van gedetailleerde programma's en implementatiestrategieën voor specifieke richtlijnen (in het bijzonder voor afvalbeheer, luchtverontreinigingsbewaking, risicomanagement in het kader van de geïntegreerde industriële verontreinigingsbewaking, chemicaliën, genetisch gemodificeerde organismen en stralingsbescherming). - Opstellen van een programma voor de financiering van investeringen (voor specifieke richtlijnen) dat gebaseerd is op kostenramingen van de aanpassing en realistische bronnen van overheidsfinanciën en particuliere financiering op jaarbasis. - Volledige omzetting en handhaving van de richtlijn inzake milieueffectrapportering. Werkgelegenheid en Sociale Zaken - Ondersteuning van de inspanningen van de sociale partners voor het opbouwen van capaciteit voor de ontwikkeling en de tenuitvoerlegging van het acquis, in het bijzonder door middel van een bilaterale sociale dialoog; - voorbereiding van een nationale werkgelegenheidsstrategie in het kader van de gezamenlijke herziening van het werkgelegenheidsbeleid, met het oog op latere deelname aan de Europese werkgelegenheidsstrategie. Justitie en binnenlandse zaken - Tenuitvoerlegging van de nieuwe vreemdelingen- en asielwet met het oog op de volledige deelname aan het Schengen-informatiesysteem. - Ratificatie van de Europese overeenkomst inzake het witwassen van de opbrengsten van misdrijven, de Europese overeenkomst inzake het strafrecht met betrekking tot corruptie; de OESO-overeenkomst inzake omkoperij. - Versterking van de capaciteit voor de bestrijding van het witwassen van geld. Versterking van de bestuurlijke en justitiële capaciteit, onder meer voor het beheer van en de controle op EU-fondsen - Versnelde hervorming van de overheidsadministratie, met inbegrip van de goedkeuring van een ambtenarenwet. - Phare(1), Ispa(2) en Sapard(3): verdere uitwerking van een nationaal ontwikkelingsprogramma en een programma voor plattelandsontwikkeling, vaststelling van het wettelijk, budgettair en administratief kader (handleiding en procedures voor audits) voor de programmatie en het beheer van Ispa en Sapard, met inbegrip van een mechanisme voor milieueffectrapportage en met de EG-voorschriften verenigbare regels voor overheidsopdrachten voor projecten die met communautaire fondsen worden gecofinancierd en oprichting van een goed functionerend betaalbureau voor Sapard; - Voltooiing van de kaderwetgeving voor de interne en externe financiële controle en oprichting van interne audit/controle-eenheden in de uitgavencentra. - Invoering van een doeltreffend grondregistratiesysteem, met inbegrip van de hervorming van het programma voor ruimtelijke ordening en automatisering van de grondregistratie. 3.2. Middellange termijn Politieke criteria - Voortzetten van de inspanningen voor het oplossen van grensgeschillen met Kroatië. Economische criteria - Voltooien van de herstructurering, commercialisatie en liberalisatie van de overheidsnutsbedrijven, met inbegrip van de prijsliberalisatie en het herstel van de vrije mededinging. - Verdere hervorming van de kapitaalmarkt en, onder meer, verbetering van de bescherming van minderheidsaandeelhouders. - Vaststelling van een procedure voor jaarlijks belastingtoezicht die de verslaglegging, het toezicht op en de controle van de overheidsfinanciën, in het bijzonder de belastingpositie, in overeenstemming brengt met de procedures van de Europese Unie. Interne markt - Overheidsopdrachten: afschaffing van het prijsvoordeel van 10 % voor binnenlandse inschrijvers. - Intellectuele- en industriële-eigendomsrechten: voltooiing van de aanpassing. - Vrij verkeer van goederen: voltooiing van de sectorale wetgeving en aanpassing aan de EN-normen, invoering van passende implementatiestructuren voor alle sectoren en van een systeem voor markttoezicht. - Vrij verkeer van kapitaal: opheffing van de resterende beperkingen op kortetermijntransacties en op de verwerving van onroerend goed door buitenlandse entiteiten; voltooiing van de liberalisatie van kapitaalstromen. - Vrij verkeer van personen: volledige aanpassing van de wederzijdse erkenning van getuigschriften. - Vrij verkeer van diensten: doeltreffend toezicht op de financiële diensten. - Mededinging: verbetering van de procedures en versterking van de autoriteiten die bevoegd zijn voor de handhaving van de antikartelwetgeving en de voorschriften inzake staatssteun; verbetering van de transparantie en de doorstroming van gegevens, coördinatie en opleiding op alle niveaus van het overheidsapparaat. - Belastingen: opheffing van de resterende discrepanties tussen de BTW- en accijnsregelingen en het acquis van de EU, in het bijzonder door de tenuitvoerlegging van de overgangsregeling voor de BTW en verhoging van de accijnzen op tabak en alcoholhoudende dranken; herziening van de bestaande wetgeving en verificatie van de compatibiliteit met de gedragscode voor de vennootschapsbelasting. - Consumentenbescherming: verdere aanpassing en versterking van het markttoezicht en van de met de handhaving belaste autoriteiten. - Douane: voltooien van de aanpassing aan het acquis, onder meer wat de bepalingen inzake de vrije zones betreft; versterking van de grenscontroles; verbetering van de operationele capaciteit van de douanediensten; verdere ontwikkeling van de informatisering; voortzetting van de strijd, tegen fraude en corruptie. Landbouw - Versterking van de beleidsmechanismen en administratieve structuren van het gemeenschappelijk landbouwbeleid (toezicht op de landbouwmarkten en tenuitvoerlegging van maatregelen inzake structurele ontwikkeling en plattelandsontwikkeling, oprichting van organen en controlemechanismen). - Verdere aanpassing en versterking van de wetgeving in de veterinaire en fytosanitaire sector, in het bijzonder voltooiing van het systeem voor de identificatie van dieren, tenuitvoerlegging van een systeem voor kwaliteitscontrole (Hazard Analysis Critical Control Point), behandeling van dierlijke afvalstoffen, modernisering van de programma's voor het toezicht op de afvalbehandeling van vlees- en zuivelverwerkende fabrieken en op de zoönose, voltooiing van de inspectiesystemen aan de toekomstige buitengrenzen. - Modernisering van de levensmiddelenverwerkende sector en verdere herstructurering van de agro-levensmiddelensector. Visserij - Totstandbrenging van de nodige capaciteit voor de tenuitvoerlegging en de handhaving van het gemeenschappelijk visserijbeleid, met inbegrip van de oprichting van de nodige instellingen en het beschikbaar stellen van apparatuur voor de inspecties en controles op centraal en regionaal niveau. Energie - Handhaving van hoge nucleaireveiligheidsniveaus (rekening houdend met de resultaten van seismografisch onderzoek) in de kerncentrale van Krsko. - Verdere verbetering van het energierendement en tenuitvoerlegging van de voorschriften inzake de olievoorraden. - Voorbereiding op de interne energiemarkt, met name de richtlijnen inzake elektriciteit en gas (met inbegrip van de invoering van kostendekkende energieprijzen en de oprichting van een regelgevende instantie). - Versterking van de regelgevingsprocedures op het gebied van de nucleaire veiligheid en de stralingsbescherming. Vervoer - Aanpassing van de wetgeving op het gebied van het luchtvervoer (in het bijzonder wat de luchtveiligheid en de luchtverkeersleiding betreft), het wegvervoer (markttoegang, veiligheid van het wegverkeer, vervoer van gevaarlijke stoffen en belastingen) en het maritiem vervoer. Werkgelegenheid en sociale zaken - Omzetting en toepassing van de EU-wetgeving op het gebied van de veiligheid en de gezondheid op het werk, de arbeidswetgeving, de gelijke behandeling van mannen en vrouwen, en de volksgezondheid; versterking van de betrokken administratieve structuren (in het bijzonder versterking van de arbeidsinspectie en van de dienst voor de veiligheid en de gezondheid op het werk) en van de diensten die belast zijn met de coördinatie van de sociale zekerheid. Economische en sociale cohesie - Ontwikkeling van een nationaal beleid voor economische en sociale cohesie; voorbereiding van de implementatie van een regionaal ontwikkelingsprogramma en initiatieven van de Gemeenschap; verbetering van de administratieve structuren; organisatie van begrotingsstelsel en -procedures overeenkomstig de normen van de Structuurfondsen, met inbegrip van de beoordeling en de evaluatie. Milieu - Tenuitvoerlegging van de wetgeving inzake afvalbeheer, luchtverontreinigingsbewaking en industriële verontreinigingsbewaking, risicomanagement, chemicaliën, genetisch gemodificeerde organismen en stralingsbescherming. - Versterking van de bestuurlijke capaciteit op alle niveaus. - Integratie van de beginselen van duurzame ontwikkeling bij het vaststellen en de tenuitvoerlegging van alle andere sectorale beleidsmaatregelen. Justitie en binnenlandse zaken - Verdere versterking van de met de rechtshandhaving belaste instanties (personeelsbezetting, opleiding en uitrusting), voortzetting van de strijd tegen de georganiseerde misdaad, de handel in vrouwen en kinderen, de illegale handel in verdovende middelen en de corruptie; betere coördinatie tussen de met de rechtshandhaving belaste instanties; - Verdere geleidelijke aanpassing van de visumwetgeving en -praktijken aan die van de Europese Unie. Versterking van de bestuursrechtelijke en justitiële capaciteit, met inbegrip van het beheer van de EU-fondsen - Verbetering van de werking van het justitieel apparaat, met inbegrip van het vervullen van vacatures, de opleiding van het personeel van justitie op het gebied van het Gemeenschapsrecht en vaststelling van wetgeving voor de invoering van alternatieve instrumenten voor het beslechten van civiele geschillen; overdracht van bepaalde taken van de rechtbanken naar de notarissen. - Vaststelling van wetgeving betreffende de overheidsorganen. - Versterking van het toezicht op de overheidsfinanciën door een passende personeelsbezetting, opleiding en uitrusting. - Versterking van de capaciteit op het gebied van de statistiek. 4. PROGRAMMERING De Phare-toewijzing voor de periode 1995-1999 bedroeg in totaal 126 miljoen EUR. In aansluiting op de overeenkomst van de Europese Raad van Berlijn op 24 en 25 maart 1999, zal de financiële steun aan de kandidaat-lidstaten voor de periode 2000-2006 ook steun omvatten voor pretoetredingsmaatregelen op het gebied van landbouw en plattelandsontwikkeling via het pretoetredingsinstrument Sapard (Verordening (EG) nr. 1268/1999 van de Raad; PB L 161 van 26.6.1999, blz. 87) en een structureel instrument Ispa (Verordening (EG) nr. 1267/1999 van de Raad; PB L 161 van 26.6.1999, blz. 73) die in de periode voor de toetreding prioriteit zullen geven aan soortgelijke maatregelen als die welke in het kader van het Cohesiefonds worden gefinancierd. Slovenië kan uit deze nationale toewijzingen ook een deel van zijn deelname aan communautaire programma's, waaronder het vijfde kaderprogramma voor onderzoek en technologische ontwikkeling (PB L 26 van 1.2.1999, blz. 1), financieren. Daarnaast zal Slovenië ook toegang krijgen tot financiële middelen uit de meerlandenprogramma's die verband houden met het acquis. Medefinanciering door de kandidaat-lidstaten is voor alle investeringsprojecten vereist. De Commissie heeft sedert 1998 samengewerkt met de Europese Investeringsbank (EIB) en internationale financiële instellingen, met name de Europese Bank voor Wederopbouw en Ontwikkeling (EBWO) en de Wereldbank om de medefinanciering van projecten die betrekking hebben op de pretoetredingsprioriteiten te vergemakkelijken. 5. CONDITIONALITEIT De steun van de Gemeenschap voor de financiering van projecten via de drie pretoetredingsinstrumenten, namelijk Phare, Ispa en Sapard, is afhankelijk van het feit of Slovenië de uit de Europaovereenkomst voortvloeiende verplichtingen nakomt en maatregelen neemt om te voldoen aan de criteria van Kopenhagen en met name in het jaar 2000 vorderingen maakt met de tenuitvoerlegging van de specifieke prioriteiten van dit partnerschap voor de toetreding. Bij niet-naleving van deze algemene voorwaarden kan de Raad op grond van artikel 4 van Verordening (EG) nr. 622/98 besluiten de financiële bijstand op te schorten. 6. TOEZICHT Op de tenuitvoerlegging van het partnerschap voor toetreding wordt toezicht gehouden in het kader van de Europaovereenkomst. Zoals de Europese Raad van Luxemburg heeft beklemtoond is het van belang dat de instellingen van de Europaovereenkomst het kader blijven vormen waarin de overname van het acquis volgens dezelfde modaliteiten kan worden onderzocht, ongeacht het feit of al dan niet onderhandelingen zijn geopend. De relevante delen van het partnerschap voor de toetreding worden in het bevoegde subcomité besproken. Het Associatiecomité bespreekt de algemene ontwikkelingen, de vorderingen en problemen bij het voldoen aan de prioriteiten en tussentijdse doelstellingen en meer specifieke onderwerpen die het door de subcomités voorgelegd krijgt. Het comité van beheer van Phare ziet erop toe dat de financieringsbesluiten uit hoofde van de drie pretoetredingsinstrumenten, namelijk Phare, Ispa en Sapard, met elkaar verenigbaar zijn alsook met de partnerschappen voor de toetreding, als vastgelegd in de verordening betreffende de coördinatie (Verordening (EG) nr. 1266/1999 van de Raad; PB L 161 van 26.6.1999, blz. 68). Het partnerschap voor toetreding zal ook in de toekomst indien nodig worden gewijzigd, in overeenstemming met artikel 2 van Verordening (EG) nr. 622/98. (1) Phare: Actieprogramma voor gecoördineerde hulp aan Polen en Hongarije. (2) Ispa: \"Instrument for Structural Policies for Pre-Accession\" - pretoetredingsinstrument voor structuurbeleid. (3) Sapard: \"Special Accession Programme for Agriculture en Rural Development\" - speciaal toetredingsprogramma voor landbouw en plattelandsontwikkeling. BERICHT AAN DE LEZERS Betreft: Maandelijkse registers Het alfabetische en het systematische register van de L- en C-edities van het Publicatieblad voor de maand april 1999 zijn nu verkrijgbaar. EUR-OP is van plan om de volgende uitgaven snel om de twee weken beschikbaar te stellen, zodat begin 2000 de achterstand kan zijn ingehaald. Wij betreuren de lange wachttijden die ontstaan zijn door veranderingen in onze werkmethoden, maar zijn vol vertrouwen dat de huidige problemen zich bij de uitgaven van het jaar 2000 niet meer zullen voordoen. Wij bieden u onze excuses aan voor enig u veroorzaakt ongemak.",
  "source": "EUR LEX"
}