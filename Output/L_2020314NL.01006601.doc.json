{
  "url": "http://www.w3.org/1999/xhtml\">",
  "content": "L_2020314NL.01006601.xml 29.9.2020 NL Publicatieblad van de Europese Unie L 314/66 UITVOERINGSBESLUIT (EU) 2020/1358 VAN DE COMMISSIE van 28 september 2020 betreffende de toepassing van Richtlijn 2009/103/EG van het Europees Parlement en de Raad wat betreft de controle op de verzekering tegen de wettelijke aansprakelijkheid waartoe de deelneming aan het verkeer van motorrijtuigen die gewoonlijk in Bosnië en Herzegovina zijn gestald, aanleiding kan geven (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2009/103/EG van het Europees Parlement en de Raad van 16 september 2009 betreffende de verzekering tegen de wettelijke aansprakelijkheid waartoe de deelneming aan het verkeer van motorrijtuigen aanleiding kan geven en de controle op de verzekering tegen deze aansprakelijkheid ( 1 ) , en met name artikel 2, onder b), in samenhang met artikel 8, lid 2, Overwegende hetgeen volgt: (1) Overeenkomstig artikel 8, lid 1, tweede alinea, van Richtlijn 2009/103/EG moeten voertuigen die gewoonlijk in een derde land zijn gestald, wat betreft de documentatie van de verplichte verzekering tegen de wettelijke aansprakelijkheid waartoe de deelneming aan het verkeer van dergelijke voertuigen aanleiding kan geven, beschouwd worden als gewoonlijk in de Unie gestalde voertuigen wanneer de nationale bureaus van alle lidstaten, elk voor zich, zich garant stellen — en wel elk bureau overeenkomstig de eigen nationale wetgeving betreffende de verplichte verzekering — voor de afwikkeling van de ongevallen die op hun grondgebied hebben plaatsgehad en bij de deelneming aan het verkeer door deze voertuigen zijn veroorzaakt. (2) Artikel 2 van Richtlijn 2009/103/EG stelt de toepassing van artikel 8 van die richtlijn op voertuigen die gewoonlijk in een derde land zijn gestald, afhankelijk van de sluiting van een overeenkomst tussen de nationale bureaus van verzekeraars van de lidstaten en het nationale bureau van verzekeraars van dat derde land. Voorts moet de Commissie, voor de toepassing van artikel 8 van die richtlijn op deze voertuigen, de datum van toepassing van die bepaling voor deze voertuigen vaststellen, en de typen voertuigen waarop die bepaling van toepassing is, nadat zij in nauwe samenwerking met de lidstaten zal hebben vastgesteld dat bovengenoemde overeenkomst tot stand is gekomen. (3) Op 30 mei 2002 hebben de nationale bureaus van verzekeraars van de lidstaten van de Europese Economische Ruimte en andere geassocieerde staten een overeenkomst gesloten waarbij de afwikkeling van vorderingen ten gevolge van ongevallen die zich op hun grondgebied hebben voorgedaan en veroorzaakt zijn door voertuigen die gewoonlijk op het grondgebied van de andere partijen bij die overeenkomst zijn gestald, gewaarborgd is, ongeacht of deze voertuigen verzekerd zijn (de “overeenkomst”). (4) Op 13 juni 2019 hebben de nationale bureaus van verzekeraars van de lidstaten en van Andorra, IJsland, Noorwegen, Servië en Zwitserland Addendum nr. 2 ondertekend om het nationale bureau van de verzekeraars van Bosnië en Herzegovina in de overeenkomst op te nemen. Dat addendum voorziet in de praktische regelingen die de afschaffing mogelijk maken van de verzekeringscontroles voor de in de overeenkomst genoemde voertuigen die gewoonlijk op het grondgebied van Bosnië en Herzegovina zijn gestald, waarbij het gaat om alle typen voertuigen met uitzondering van in dat land geregistreerde militaire voertuigen. (5) Derhalve is aan alle voorwaarden voor de opheffing van de controle op de verzekering tegen de wettelijke aansprakelijkheid overeenkomstig Richtlijn 2009/103/EG voldaan ten aanzien van voertuigen die gewoonlijk op het grondgebied van Bosnië en Herzegovina zijn gestald, HEEFT HET VOLGENDE BESLUIT VASTGESTELD: Artikel 1 Met ingang van 19 oktober 2020 zien de lidstaten af van het verrichten van controle op de verzekering tegen de wettelijke aansprakelijkheid voor alle typen voertuigen die gewoonlijk op het grondgebied van Bosnië en Herzegovina zijn gestald, met uitzondering van in dat land geregistreerde militaire voertuigen, bij hun binnenkomst in de Unie. Artikel 2 De lidstaten stellen de Commissie onverwijld in kennis van de ter uitvoering van dit besluit genomen maatregelen. Artikel 3 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 28 september 2020. Voor de Commissie De voorzitter Ursula VON DER LEYEN ( 1 ) PB L 263 van 7.10.2009, blz. 11 .",
  "source": "EUR LEX"
}