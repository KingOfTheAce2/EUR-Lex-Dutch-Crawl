{
  "url": "http://www.w3.org/1999/xhtml\"><!--",
  "content": "L_2022086NL.01000401.xml 14.3.2022 NL Publicatieblad van de Europese Unie L 86/4 UITVOERINGSBESLUIT (GBVB) 2022/420 VAN DE RAAD van 14 maart 2022 tot uitvoering van Besluit 2014/932/GBVB betreffende beperkende maatregelen in verband met de situatie in Jemen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2014/932/GBVB van de Raad van 18 december 2014 betreffende beperkende maatregelen in verband met de situatie in Jemen ( 1 ) , en met name artikel 3, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 18 december 2014 Besluit 2014/932/GBVB vastgesteld. (2) Het comité van de Veiligheidsraad van de Verenigde Naties ingesteld op grond van Resolutie 2140 (2014) van de Veiligheidsraad van de Verenigde Naties, heeft op 28 februari 2022 één entiteit toegevoegd aan de lijst van personen en entiteiten die aan beperkende maatregelen onderworpen zijn. (3) De bijlage bij Besluit 2014/932/GBVB moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2014/932/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 14 maart 2022. Voor de Raad De voorzitter É. BORNE ( 1 ) PB L 365 van 19.12.2014, blz. 147 . BIJLAGE De volgende subrubriek en entiteit worden toegevoegd aan de lijst in de bijlage bij Besluit 2014/932/GBVB (Lijst van personen en entiteiten als bedoeld in artikel 1, lid 1, artikel 2 bis, lid 1, en artikel 2 ter, leden 1 en 2): “ ENTITEITEN 1. DE HOUTHI'S ( *1 ) ( aliassen : a) ANSARALLAH; b) ANSAR ALLAH; c) PARTISANS OF GOD; d) SUPPORTERS OF GOD). Informatie: De Houthi's hebben handelingen verricht die de vrede, de veiligheid en de stabiliteit van Jemen bedreigen. Datum plaatsing op de VN-lijst: 24.2.2022. Aanvullende informatie uit de beschrijving van de redenen die is verstrekt door het Sanctiecomité: De Houthi's hebben aanvallen uitgevoerd waarbij burgers en civiele infrastructuur werden getroffen in Jemen, hebben een beleid van seksueel geweld en repressie gevoerd tegen politiek en professioneel actieve vrouwen, hebben kinderen gerekruteerd en ingezet, hebben aangezet tot geweld tegen groepen — onder meer op grond van religie en nationaliteit — en hebben willekeurig gebruikgemaakt van landmijnen en geïmproviseerde explosieven aan de westkust van Jemen. Tevens hebben de Houthi's het verstrekken van humanitaire hulp aan Jemen, of de toegang tot en de verdeling van humanitaire hulp in Jemen, belemmerd. De Houthi's hebben aanvallen uitgevoerd op de commerciële scheepvaart in de Rode Zee met behulp van geïmproviseerde explosieven in water en zeemijnen. Voorts hebben de Houthi's herhaaldelijk grensoverschrijdende terreuraanslagen gepleegd waarbij burgers en civiele infrastructuur werden getroffen in het Koninkrijk Saudi-Arabië en de Verenigde Arabische Emiraten en hebben zij gedreigd om bewust burgerdoelwitten te treffen. ( *1 ) Artikel 2 bis, lid 1, en artikel 2 ter, leden 1 en 2, van Besluit 2014/932/GBVB zijn niet van toepassing op deze entiteit.”\n         ”",
  "source": "EUR LEX"
}