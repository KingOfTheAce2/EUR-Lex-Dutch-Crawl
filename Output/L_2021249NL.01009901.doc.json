{
  "url": "http://www.w3.org/1999/xhtml\">",
  "content": "L_2021249NL.01009901.xml 14.7.2021 NL Publicatieblad van de Europese Unie L 249/99 BESLUIT (EU) 2021/1157 VAN DE RAAD van 30 juni 2021 betreffende het standpunt dat namens de Unie moet worden ingenomen naar aanleiding van de unilaterale verklaring van het Verenigd Koninkrijk waarin de praktijk wordt uiteengezet die het voornemens is toe te passen met betrekking tot de invoer van vleesproducten uit Groot-Brittannië in Noord-Ierland tussen 1 juli en 30 september 2021 DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 50, lid 2, Gezien het Verdrag betreffende de werking van de Europese Unie, en met name artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Akkoord over de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie (“het terugtrekkingsakkoord”) ( 1 ) is door de Unie gesloten bij Besluit (EU) 2020/135 van de Raad ( 2 ) op 30 januari 2020 en is op 1 februari 2020 in werking getreden. Het Protocol inzake Ierland/Noord-Ierland (“het protocol”) maakt integrerend deel uit van dat akkoord. (2) Artikel 5, lid 4, van het protocol voorziet in de toepassing van de in bijlage 2 bij het protocol opgenomen bepalingen van het recht van de Unie op en in het Verenigd Koninkrijk met betrekking tot Noord-Ierland. (3) De in bijlage 2 bij het protocol vermelde bepalingen van de levensmiddelenwetgeving van de Unie omvatten verboden en beperkingen met betrekking tot de invoer van bepaalde vleesproducten uit derde landen in de Unie. Deze verbodsbepalingen en beperkingen gelden vanaf het einde van de overgangsperiode voor de invoer van deze vleesproducten uit Groot-Brittannië in Noord-Ierland. (4) Op 17 december 2020 heeft het VK een unilaterale verklaring afgelegd die is genoteerd in de notulen van het Gemengd Comité tijdens een bijeenkomst daarvan in het kader van het terugtrekkingsakkoord en waarin het de praktijken uiteenzet die het voornemens is tot en met 30 juni 2021 te hanteren met betrekking tot de invoer van vleesproducten uit Groot-Brittannië in Noord-Ierland. Overeenkomstig de verklaring van het Verenigd Koninkrijk zouden vleesproducten onder de volgende voorwaarden uit Groot-Brittannië in Noord-Ierland worden ingevoerd: i) zij zouden worden onderworpen aan een kanalisatieprocedure die geldt van het aangewezen punt van uitgang in Groot-Brittannië tot de supermarkten van bestemming in Noord-Ierland; ii) zij zouden uitsluitend worden verkocht aan eindgebruikers in supermarkten in Noord-Ierland, en zij zouden niet worden verkocht aan andere bedrijven uit de levensmiddelenketen; iii) zij zouden vergezeld gaan van door de bevoegde autoriteiten van het Verenigd Koninkrijk afgegeven officiële gezondheidscertificaten (die zijn gebaseerd op vergelijkbare modellen die reeds bestaan voor vers vlees, gehakt vlees en vleesbereidingen), en iv) zij zouden worden verpakt voor eindgebruikers en een label dragen met deze tekst: “Deze producten uit het Verenigd Koninkrijk mogen niet buiten Noord-Ierland worden verkocht”. Het Verenigd Koninkrijk stelde ook dat het gedurende die periode volledig conform het in bijlage 2 van het protocol opgenomen op vleesproducten toepasselijke Unierecht zal handelen. De Unie legde een unilaterale verklaring af waarin zij nota nam van de in de unilaterale verklaring van het Verenigd Koninkrijk uiteengezette praktijk. (5) Op 17 juni 2021 heeft het Verenigd Koninkrijk de Commissie ingelicht over zijn voornemen een soortgelijke aanpak te blijven toepassen gedurende nog eens drie maanden, d.w.z. tot en met 30 september 2021. In zijn brief van 17 juni 2021 stelde het Verenigd Koninkrijk voor “de bestaande regeling inzake de respijtperiode voor deze verplaatsingen te handhaven”. (6) Het Verenigd Koninkrijk heeft op 30 juni 2021 een unilaterale verklaring afgelegd waarin de praktijk wordt uiteengezet die het voornemens is toe te passen met betrekking tot de invoer van vleesproducten uit Groot-Brittannië in Noord-Ierland tussen 1 juli en 30 september 2021. (7) Het is derhalve passend het standpunt te bepalen dat namens de Unie moet worden meegedeeld aan de co-voorzitter van het Gemengd Comité naar aanleiding van deze unilaterale verklaring van het Verenigd Koninkrijk, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen naar aanleiding van de unilaterale verklaring van het Verenigd Koninkrijk waarin de praktijk wordt uiteengezet die het voornemens is toe te passen met betrekking tot de invoer van vleesproducten uit Groot-Brittannië in Noord-Ierland van 1 juli tot en met 30 september 2021, is gebaseerd op de aan dit besluit gehechte unilaterale verklaring van de Unie. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 30 juni 2021. Voor de Raad De voorzitter A.P. ZACARIAS ( 1 ) PB L 29 van 31.1.2020, blz. 7 . ( 2 ) Besluit (EU) 2020/135 van de Raad van 30 januari 2020 betreffende de sluiting van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( PB L 29 van 31.1.2020, blz. 1 ). BIJLAGE TOEPASSING VAN HET UNIERECHT OP VLEESPRODUCTEN IN NOORD-IERLAND NA HET EINDE VAN DE OVERGANGSPERIODE UNILATERALE VERKLARING VAN DE EUROPESE UNIE De Europese Unie neemt nota van de unilaterale verklaring waarin het Verenigd Koninkrijk de praktijk uiteenzet die het land voornemens is toe te passen met betrekking tot de invoer van deze vleesproducten uit Groot-Brittannië in Noord-Ierland in de periode van 1 juli tot en met 30 september 2021. De Unie merkt op dat in de eerste zes maanden van 2021 reeds bepaalde aanpassingen in de toeleveringsketens hebben plaatsgevonden. Volgens de handelsstatistieken is dit met name het geval voor gehakt vlees. Deze aanvullende periode is bedoeld om belanghebbenden, en met name supermarkten in Noord-Ierland, in staat te stellen de aanpassing van hun toeleveringsketens te voltooien. Op deze praktijk berust het standpunt van de Unie ten aanzien van de uitoefening van de in artikel 12, lid 4, van het protocol bedoelde bevoegdheden. Zoals vermeld in de brief van het Verenigd Koninkrijk van 17 juni waarin wordt voorgesteld de in zijn unilaterale verklaring van 17 december 2020 uiteengezette aanpak met nog eens drie maanden te verlengen, stelt het Verenigd Koninkrijk in deze periode voor “de bestaande regeling inzake de respijtperiode voor deze verplaatsingen te handhaven”. De Unie herinnert eraan dat de volledige uitvoering van het terugtrekkingsakkoord een internationale wettelijke verplichting voor de Unie en het Verenigd Koninkrijk is. De Unie merkt op dat vleesproducten waarvoor de kanalisatieprocedure als bedoeld in de unilaterale verklaring van het Verenigd Koninkrijk geldt, in alle stadia van die procedure onder controle van de bevoegde autoriteiten van Noord-Ierland moeten blijven. De Unie onderstreept tevens dat het van belang is ervoor te zorgen dat grenscontroleposten in Noord-Ierland over de nodige infrastructuur en middelen beschikken om alle controles te kunnen uitvoeren die op grond van de verordening officiële controles van de EU vereist zijn.",
  "source": "EUR LEX"
}