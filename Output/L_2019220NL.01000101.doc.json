{
  "url": "http://www.w3.org/1999/xhtml\"><!--",
  "content": "L_2019220NL.01000101.xml 23.8.2019 NL Publicatieblad van de Europese Unie L 220/1 UITVOERINGSBESLUIT (EU) 2019/1372 VAN DE COMMISSIE van 19 augustus 2019 tot uitvoering van Richtlijn 2007/2/EG van het Europees Parlement en de Raad wat betreft toezicht en verslaglegging (Kennisgeving geschied onder nummer C(2019) 6026) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2007/2/EG van het Europees Parlement en de Raad van 14 maart 2007 tot oprichting van een infrastructuur voor ruimtelijke informatie in de Gemeenschap (Inspire) ( 1 ) , en met name artikel 21, lid 4, Overwegende hetgeen volgt: (1) Richtlijn 2007/2/EG schrijft voor dat de lidstaten toezicht houden op de uitvoering en het gebruik van hun infrastructuren voor ruimtelijke informatie en dat zij verslag uitbrengen over een aantal hiermee verband houdende aangelegenheden. Beschikking 2009/442/EG van de Commissie ( 2 ) legt Richtlijn 2007/2/EG ten uitvoer wat betreft dat toezicht en die verslaglegging. Ervaringen met eerdere verslaglegging en de conclusies van recente evaluaties (Refit-evaluatie van Richtlijn 2007/2/EG ( 3 ) , geschiktheidscontrole van de verslaglegging over en het toezicht op het milieubeleid van de EU ( 4 ) ) hebben de noodzaak aangetoond van vereenvoudiging en stroomlijning van het toezicht en de verslaglegging, van ondersteuning ten behoeve van een betere vergelijking van de voortgang van de tenuitvoerlegging in de lidstaten, van landelijke en EU-brede overzichten en tegelijkertijd van verlichting van de administratieve last van toezicht en verslaglegging. Geactualiseerde informatie moet op een eenvoudigere en vergelijkbare manier worden verzameld die voor alle betrokkenen bij de verslaglegging minder belastend is. Daarnaast werd het zicht op de voortgang van de tenuitvoerlegging belemmerd door het grote aantal indicatoren. Er waren te veel indicatoren, waarvan sommige niet noodzakelijkerwijs de juiste waren. Beschikking 2009/442/EG moet derhalve worden vervangen. (2) Het toezicht moet worden gebaseerd op een reeks indicatoren die worden berekend op basis van de gegevens die bij overheidsinstanties worden vergaard. Aan de hand van deze indicatoren wordt de voortgang van de tenuitvoerlegging van Richtlijn 2007/2/EG in de lidstaten gekwantificeerd en wordt het succes van de richtlijn getoetst aan haar doelstellingen. Daarom zijn de in deze handeling vastgestelde indicatoren gekozen op grond van de algemene interventielogica van Richtlijn 2007/2/EG en voorzien zij in de behoefte om te bepalen welke ruimtelijke gegevens nodig zijn (artikel 3), om de aangewezen ruimtelijke gegevens door middel van metagegevens te documenteren (artikel 4), om de online toegankelijkheid van de gedocumenteerde ruimtelijke gegevens via de netwerkdiensten zeker te stellen zodat zij vind-, raadpleeg- en downloadbaar zijn (artikelen 6 en 7) en om de ruimtelijke gegevens in interoperabele datamodellen met een gemeenschappelijk vocabularium te organiseren (artikel 5). (3) Om de administratieve last van het toezicht zo veel mogelijk te beperken, moeten de indicatoren worden berekend aan de hand van de metagegevens van verzamelingen ruimtelijke gegevens (“VRG's”) en diensten met betrekking tot ruimtelijke gegevens (“DRG's”) die al door de lidstaten worden opgesteld en bekendgemaakt overeenkomstig artikel 5 van Richtlijn 2007/2/EG, zodat de lidstaten niet elk jaar de indicatoren apart hoeven te berekenen of zelf een lijst van de VRG's en DRG's in overeenstemming met de thematische categorieën van de bijlagen I, II en III bij Richtlijn 2007/2/EG hoeven te verstrekken, zoals bepaald in Beschikking 2009/442/EG. Alleen de metagegevens die door de lidstaten worden bekendgemaakt, worden in aanmerking genomen bij de berekening van de indicatoren voor het toezicht. Metagegevens die niet zijn bekendgemaakt, zijn niet achterhaalbaar en dragen niet bij aan de infrastructuur voor ruimtelijke informatie, en worden derhalve niet meegenomen in de berekening van de indicatoren voor het toezicht. (4) Om de administratieve last van verslaglegging zo veel mogelijk te beperken, hoeven de lidstaten enkel verslag uit te brengen over de aspecten van hun infrastructuur voor ruimtelijke informatie die sinds de indiening van hun laatste verslag op grond van artikel 21, lid 3, van Richtlijn 2007/2/EG zijn gewijzigd. (5) Om ervoor te zorgen dat het toezicht en de verslaglegging overal in de Unie op consistente en vergelijkbare wijze geschiedt, moeten de lidstaten ten minste toezicht houden op eenzelfde deelverzameling van de VRG's en verslag uitbrengen over de beschikbaarheid, toegankelijkheid en interoperabiliteit daarvan. Deze uniforme deelverzameling moet bestaan uit de VRG's die de lidstaten al gebruiken voor de verslaglegging uit hoofde van de onderdelen van de EU-milieuwetgeving die in het verslag “Maatregelen om milieuverslaglegging te stroomlijnen” ( 5 ) van de Commissie worden genoemd, na een uitgebreide geschiktheidscontrole van de verslaglegging van en het toezicht op het EU-milieubeleid ( 6 ) . (6) De maatregelen waarin deze beschikking voorziet, zijn in overeenstemming met het advies van het krachtens artikel 22 van Richtlijn 2007/2/EG ingestelde comité, HEEFT HET VOLGENDE BESLUIT VASTGESTELD: Artikel 1 Onderwerp Bij dit besluit worden nadere bepalingen vastgesteld voor de tenuitvoerlegging van de verplichtingen van de lidstaten om toezicht te houden op de uitvoering en het gebruik van hun infrastructuren voor ruimtelijke informatie en over dat toezicht verslag uit te brengen aan de Commissie als bedoeld in artikel 21, leden 1 en 2, van Richtlijn 2007/2/EG. Artikel 2 Gemeenschappelijke bepalingen inzake toezicht en verslaglegging 1.   De in de artikelen 3 tot en met 7 genoemde indicatoren worden berekend aan de hand van de metagegevens voor de VRG's en DRG's die door de lidstaten worden bekendgemaakt via de in artikel 11, lid 1, onder a), van Richtlijn 2007/2/EG genoemde zoekdiensten. 2.   De lidstaten maken alle resultaten van het toezicht in overeenstemming met artikel 21, lid 1, van Richtlijn 2007/2/EG via het internet of andere passende telecommunicatiemiddelen toegankelijk voor het publiek. Artikel 3 Toezicht op de beschikbaarheid van de ruimtelijke gegevens en diensten 1.   De volgende indicatoren worden gebruikt om het aantal VRG's en DRG's te kwantificeren: a) het aantal VRG's waarvoor metagegevens voorhanden zijn (“DSi1.1”); b) het aantal DRG's waarvoor metagegevens voorhanden zijn (“DSi1.2”). 2.   De volgende indicator wordt gebruikt om het aantal VRG's te kwantificeren dat al door de lidstaat wordt gebruikt voor verslaggeving aan de Commissie uit hoofde van de milieuwetgeving: het aantal VRG's waarvan de metagegevens een trefwoord uit een door de Commissie verstrekt register bevatten waaruit blijkt dat die VRG voor verslaglegging uit hoofde van de milieuwetgeving wordt gebruikt (“DSi1.3”). 3.   De volgende indicatoren worden gebruikt om het aantal VRG's dat respectievelijk betrekking heeft op regionaal of nationaal grondgebied te kwantificeren: a) het aantal VRG's waarvan de metagegevens een trefwoord uit een door de Commissie verstrekt register bevatten waaruit blijkt dat die VRG betrekking heeft op regionaal grondgebied (“DSi1.4”); b) het aantal VRG's waarvan de metagegevens een trefwoord uit een door de Commissie verstrekt register bevatten waaruit blijkt dat die VRG betrekking heeft op het nationale grondgebied (“DSi1.5”). Artikel 4 Toezicht op de conformiteit van de metagegevens met Verordening (EG) nr. 1205/2008 van de Commissie ( 7 ) De volgende indicatoren worden gebruikt om vast te stellen welk percentage van de metagegevens voor VRG's en DRG's door de lidstaten wordt bekendgemaakt via de zoekdiensten als genoemd in artikel 11, lid 1, onder a), van Richtlijn 2007/2/EG en in overeenstemming is met Verordening (EG) nr. 1205/2008 betreffende metagegevens: a) het aantal VRG's waarvan de metagegevens in overeenstemming zijn met Verordening (EG) nr. 1205/2008, vermenigvuldigd met honderd en gedeeld door het aantal VRG's waarvoor metagegevens voorhanden zijn zoals aangegeven door de indicator “DSi1.1” (“MDi1.1”); b) het aantal DRG's waarvan de metagegevens in overeenstemming zijn met Verordening (EG) nr. 1205/2008, vermenigvuldigd met honderd en gedeeld door het aantal DRG's waarvoor metagegevens voorhanden zijn zoals aangegeven door de indicator “DSi1.2” (“MDi1.2”). Artikel 5 Toezicht op de conformiteit van de VRG's met Verordening (EU) nr. 1089/2010 van de Commissie ( 8 ) wat betreft interoperabiliteit De volgende indicatoren worden gebruikt om vast te stellen welk percentage van de VRG's in overeenstemming is met Verordening (EU) nr. 1089/2010 betreffende de interoperabiliteit van VRG's: a) het aantal VRG's dat in overeenstemming is met Verordening (EU) nr. 1089/2010, vermenigvuldigd met honderd en gedeeld door het aantal VRG's zoals aangegeven door de indicator “DSi1.1” (“DSi2”); b) het aantal met de thematische categorieën van bijlage I bij Richtlijn 2007/2/EG overeenstemmende VRG's dat in overeenstemming is met Verordening (EU) nr. 1089/2010, vermenigvuldigd met honderd en gedeeld door het aantal VRG's dat in overeenstemming is met de thematische categorieën van die bijlage (“DSi2.1”); c) het aantal met de thematische categorieën van bijlage II bij Richtlijn 2007/2/EG overeenstemmende VRG's dat in overeenstemming is met Verordening (EU) nr. 1089/2010, vermenigvuldigd met honderd en gedeeld door het aantal VRG's dat in overeenstemming is met de thematische categorieën van die bijlage (“DSi2.2”); d) het aantal met de thematische categorieën van bijlage III bij Richtlijn 2007/2/EG overeenstemmende VRG's dat in overeenstemming is met Verordening (EU) nr. 1089/2010, vermenigvuldigd met honderd en gedeeld door het aantal VRG's dat in overeenstemming is met de thematische categorieën van die bijlage (“DSi2.3”). Artikel 6 Toezicht op de toegankelijkheid van VRG's via raadpleeg- en downloaddiensten De volgende indicatoren worden gebruikt om vast te stellen welk percentage van de VRG's toegankelijk is via de raadpleegdiensten als genoemd in artikel 11, lid 1, punt b), van Richtlijn 2007/2/EG en de downloaddiensten als genoemd in punt c) van die bepaling: a) het aantal VRG's waarvoor zowel een raadpleegdienst als een downloaddienst voorhanden is, vermenigvuldigd met honderd en gedeeld door het totale aantal VRG's zoals aangegeven door de indicator DSi1.1 (“NSi2”); b) het aantal VRG's waarvoor een raadpleegdienst voorhanden is, vermenigvuldigd met honderd en gedeeld door het totale aantal VRG's zoals aangegeven door de indicator DSi1.1 (“NSi2.1”); c) het aantal VRG's waarvoor een downloaddienst voorhanden is, vermenigvuldigd met honderd en gedeeld door het totale aantal VRG's zoals aangegeven door de indicator DSi1.1 (“NSi2.2”). Artikel 7 Toezicht op het voldoen van de netwerkdiensten aan de eisen van Verordening (EG) nr. 976/2009 van de Commissie ( 9 ) De volgende indicatoren worden gebruikt om vast te stellen welk percentage van de netwerkdiensten als bedoeld in artikel 11, lid 1, van Richtlijn 2007/2/EG in overeenstemming is met Verordening (EG) nr. 976/2009 wat betreft de netwerkdiensten: a) het aantal netwerkdiensten dat in overeenstemming is met Verordening (EG) nr. 976/2009, vermenigvuldigd met honderd en gedeeld door het totale aantal netwerkdiensten (“NSi4”); b) het aantal zoekdiensten dat in overeenstemming is met Verordening (EG) nr. 976/2009, vermenigvuldigd met honderd en gedeeld door het totale aantal zoekdiensten (“NSi4.1”); c) het aantal raadpleegdiensten dat in overeenstemming is met Verordening (EG) nr. 976/2009, vermenigvuldigd met honderd en gedeeld door het totale aantal raadpleegdiensten (“NSi4.2”); d) het aantal downloaddiensten dat in overeenstemming is met Verordening (EG) nr. 976/2009, vermenigvuldigd met honderd en gedeeld door het totale aantal downloaddiensten (“NSi4.3”); e) het aantal verwerkingsdiensten dat in overeenstemming is met Verordening (EG) nr. 976/2009, vermenigvuldigd met honderd en gedeeld door het totale aantal verwerkingsdiensten (“NSi4.4”). Artikel 8 Bekendmaking van de resultaten van het toezicht De uit hoofde van artikel 21, lid 1, van Richtlijn 2007/2/EG vereiste resultaten van het toezicht worden uiterlijk op 31 maart van elk jaar bekendgemaakt, geven de stand van de tenuitvoerlegging van de infrastructuur voor ruimtelijke informatie weer op 15 december van het voorgaande jaar. De resultaten worden ten minste eens per jaar bijgewerkt. Artikel 9 Bijwerking van de korte beschrijvingen De lidstaten verstrekken een geactualiseerde korte beschrijving van de in artikel 21, lid 2, van Richtlijn 2007/2/EG genoemde punten aan de Commissie. Deze korte beschrijvingen worden alleen bijgewerkt indien sinds de vorige indiening wijzigingen hebben plaatsgevonden. Artikel 10 Intrekking Beschikking 2009/442/EG wordt ingetrokken. Artikel 11 Adressaten Dit besluit is gericht tot de lidstaten. Gedaan te Brussel, 19 augustus 2019. Voor de Commissie Karmenu VELLA Lid van de Commissie ( 1 ) PB L 108 van 25.4.2007, blz. 1 . ( 2 ) Beschikking 2009/442/EG van de Commissie van 5 juni 2009 ter uitvoering van Richtlijn 2007/2/EG van het Europees Parlement en de Raad wat betreft toezicht en verslaglegging ( PB L 148 van 11.6.2009, blz. 18 ). ( 3 ) SWD(2016) 273 final. ( 4 ) COM(2017) 312 final en SWD(2017) 230. ( 5 ) COM(2017) 312 final. ( 6 ) SWD(2017) 230 final; de volledige lijst is opgenomen in bijlage 1 (afdeling 8.1 van het document). ( 7 ) Verordening (EG) nr. 1205/2008 van de Commissie van 3 december 2008 ter uitvoering van Richtlijn 2007/2/EG van het Europees Parlement en de Raad betreffende metagegevens ( PB L 326 van 4.12.2008, blz. 12 ). ( 8 ) Verordening (EU) nr. 1089/2010 van de Commissie van 23 november 2010 ter uitvoering van Richtlijn 2007/2/EG van het Europees Parlement en de Raad betreffende de interoperabiliteit van verzamelingen ruimtelijke gegevens en van diensten met betrekking tot ruimtelijke gegevens ( PB L 323 van 8.12.2010, blz. 11 ). ( 9 ) Verordening (EG) nr. 976/2009 van de Commissie van 19 oktober 2009 tot uitvoering van Richtlijn 2007/2/EG van het Europees Parlement en de Raad wat betreft de netwerkdiensten ( PB L 274 van 20.10.2009, blz. 9 ).",
  "source": "EUR LEX"
}