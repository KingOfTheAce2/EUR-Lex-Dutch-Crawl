{
  "url": "http://www.w3.org/1999/xhtml\"><!--",
  "content": "L_2018056NL.01006201.xml 28.2.2018 NL Publicatieblad van de Europese Unie L 56/62 UITVOERINGSBESLUIT (EU) 2018/301 VAN DE COMMISSIE van 26 februari 2018 tot wijziging van Uitvoeringsbesluit (EU) 2017/926 inzake de goedkeuring van de rekeningen van de betaalorganen van de lidstaten betreffende de door het Europees Landbouwfonds voor plattelandsontwikkeling (Elfpo) gefinancierde uitgaven over begrotingsjaar 2016 (Kennisgeving geschied onder nummer C(2018) 1078) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen van de Raad (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 ( 1 ) , en met name artikel 51, Na raadpleging van het Comité voor de landbouwfondsen, Overwegende hetgeen volgt: (1) Bij Uitvoeringsbesluit (EU) 2017/926 van de Commissie ( 2 ) zijn voor het begrotingsjaar 2016 de rekeningen met betrekking tot de programmeringsperiode 2014-2020 van alle betaalorganen goedgekeurd, behalve van het Bulgaarse betaalorgaan „State Fund Agriculture”, het Deense betaalorgaan „Danish Agrifish Agency”, het Franse betaalorgaan „OADRC”, het Hongaarse betaalorgaan „ARDA”, de Italiaanse betaalorganen „AGEA” en „ARCEA”, het Maltese betaalorgaan „Agriculture and Rural Payments Agency” en het Slowaakse betaalorgaan „Agricultural Paying Agency”. (2) Krachtens artikel 54, lid 4, van Verordening (EU) nr. 1306/2013 moeten de lidstaten een gecertificeerde tabel met de bedragen die zij op grond van artikel 54, lid 2, van Verordening (EU) nr. 1306/2013 zelf moeten dragen, bijvoegen bij de jaarrekeningen die zij op grond van artikel 29 van Uitvoeringsverordening (EU) nr. 908/2014 van de Commissie ( 3 ) bij de Commissie moeten indienen. Uitvoeringsbepalingen met betrekking tot de verplichting van de lidstaten om de te innen bedragen mee te delen, zijn vastgesteld bij Uitvoeringsverordening (EU) nr. 908/2014. Bijlage II bij Uitvoeringsverordening (EU) nr. 908/2014 bevat het model voor de tabel waarin de lidstaten informatie over de in 2016 te innen bedragen moeten verstrekken. Op basis van de door de lidstaten ingevulde tabellen moet de Commissie een besluit vaststellen over de financiële gevolgen van de bedragen die in verband met onregelmatigheden zijn teruggevorderd, maar na vier of na acht jaar nog niet zijn geïnd. (3) Op grond van artikel 54, lid 3, van Verordening (EU) nr. 1306/2013 kunnen de lidstaten in behoorlijk gemotiveerde gevallen besluiten de terugvordering niet voort te zetten. Een dergelijk besluit kan alleen worden genomen indien het totaal van de reeds gemaakte en de nog te verwachten terugvorderingskosten hoger is dan het te innen bedrag of indien de inning onmogelijk blijkt als gevolg van de overeenkomstig het nationale recht geconstateerde en erkende insolventie van de debiteur of van de personen die juridisch aansprakelijk zijn voor de onregelmatigheid. Als het besluit is genomen binnen vier jaar na de datum van de terugvordering of binnen acht jaar na die datum indien over de terugvordering een zaak is aangespannen bij een nationale rechtbank, worden de financiële gevolgen van de niet-inning voor 100 % door de begroting van de Unie gedragen. Indien een lidstaat besluit de terugvordering niet voort te zetten, moeten de desbetreffende bedragen en de redenen voor dat besluit op grond van artikel 29, onder e), van Uitvoeringsverordening (EU) nr. 908/2014 worden vermeld in de jaarrekeningen als bedoeld in artikel 102, lid 1, onder c) iii), van Verordening (EU) nr. 1306/2013. Deze bedragen mogen niet ten laste van de betrokken lidstaten worden gebracht en worden dus gedragen door de begroting van de Unie. (4) In bijlage III bij Uitvoeringsbesluit (EU) 2017/926 zijn de bedragen vastgesteld die ten laste van de lidstaten moeten worden gebracht als gevolg van de toepassing van artikel 54, lid 2, van Verordening (EU) nr. 1306/2013 met betrekking tot de programmeringsperiode 2014-2020 voor het Europees Landbouwfonds voor plattelandsontwikkeling (Elfpo). (5) Er zijn nog bedragen die ten laste van de lidstaten moeten worden gebracht als gevolg van de toepassing van artikel 54, lid 2, van Verordening (EU) nr. 1306/2013 met betrekking tot de programmeringsperiode 2007-2013 voor het Elfpo. (6) Om een volledig beeld te hebben van de ten laste van de lidstaten gebrachte bedragen voor het Elfpo, ongeacht de programmeringsperiode, en om redenen van administratieve efficiëntie, moet Uitvoeringsbesluit (EU) 2017/926 dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Uitvoeringsbesluit (EU) 2017/926 wordt als volgt gewijzigd: 1) Artikel 3 wordt vervangen door: „Artikel 3 De bedragen die als gevolg van de toepassing van artikel 54, lid 2, van Verordening (EU) nr. 1306/2013 ten laste van de lidstaten moeten worden gebracht met betrekking tot de programmeringsperiode 2014-2020 voor het Europees Landbouwfonds voor plattelandsontwikkeling (Elfpo), zijn opgenomen in bijlage III bij dit besluit. De bedragen die als gevolg van de toepassing van artikel 54, lid 2, van Verordening (EU) nr. 1306/2013 ten laste van de lidstaten moeten worden gebracht met betrekking tot de programmeringsperiode 2007-2013 voor het Europees Landbouwfonds voor plattelandsontwikkeling, zijn opgenomen in bijlage IV bij dit besluit.”. 2) De tekst in de bijlage bij dit besluit wordt als bijlage IV toegevoegd aan Uitvoeringsbesluit (EU) 2017/926. Artikel 2 Dit besluit is gericht tot de lidstaten. Gedaan te Brussel, 26 februari 2018. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 549 . ( 2 ) Uitvoeringsbesluit (EU) 2017/926 van de Commissie van 29 mei 2017 inzake de goedkeuring van de rekeningen van de betaalorganen van de lidstaten betreffende de door het Europees Landbouwfonds voor plattelandsontwikkeling (Elfpo) gefinancierde uitgaven over begrotingsjaar 2016 ( PB L 140 van 31.5.2017, blz. 15 ). ( 3 ) Uitvoeringsverordening (EU) nr. 908/2014 van de Commissie van 6 augustus 2014 houdende uitvoeringsbepalingen van Verordening (EU) nr. 1306/2013 van het Europees Parlement en de Raad, wat betreft betaalorganen en andere instanties, financieel beheer, goedkeuring van de rekeningen, voorschriften inzake controles, zekerheden en transparantie ( PB L 255 van 28.8.2014, blz. 59 ). BIJLAGE „BIJLAGE IV GOEDKEURING VAN DE REKENINGEN VAN DE BETAALORGANEN BEGROTINGSJAAR 2016 — ELFPO Correcties overeenkomstig artikel 54, lid 2, van Verordening (EU) nr. 1306/2013 ( *1 ) Lidstaat Valuta in nationale munt in EUR AT EUR — — BE EUR — — BG ( *2 ) BGN — — CY EUR — — CZ CZK 36 969,05 — DE EUR — 41 455,51 DK ( *2 ) DKK — EE EUR — 233 063,44 ES EUR — 260 699,62 FI EUR — 4 602,87 FR ( *2 ) EUR — 601 073,78 UK GBP 9 169,51 — EL EUR — 34 706,51 HR HRK — — HU ( *2 ) HUF — — IE EUR — 179 494,91 IT ( *2 ) EUR 67 180,48 LT EUR — — LU EUR — — LV EUR — 475,29 MT ( *2 ) EUR — — NL EUR — — PL PLN 1 563 681,20 — PT EUR — 22 273,99 RO RON 125 075,98 — SE SEK 378 568,89 — SI EUR — 497,82 SK ( *2 ) EUR — — ” ( *1 ) In deze bijlage zijn enkel de correcties met betrekking tot de programmeringsperiode 2007-2013 opgenomen. ( *2 ) Met betrekking tot de betaalorganen waarvoor de rekeningen zijn afgesplitst, wordt de in artikel 54, lid 2, bedoelde verlaging toegepast zodra de rekeningen voor goedkeuring worden voorgesteld.",
  "source": "EUR LEX"
}