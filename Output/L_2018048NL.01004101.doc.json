{
  "url": "http://www.w3.org/1999/xhtml\">",
  "content": "L_2018048NL.01004101.xml 21.2.2018 NL Publicatieblad van de Europese Unie L 48/41 UITVOERINGSBESLUIT (EU) 2018/257 VAN DE COMMISSIE van 19 februari 2018 waarbij aan bepaalde lidstaten afwijkingen worden toegestaan ten aanzien van de indiening van statistieken overeenkomstig Verordening (EG) nr. 1338/2008 van het Europees Parlement en de Raad, wat de statistieken op basis van de European Health Interview Survey (EHIS) betreft (Kennisgeving geschied onder nummer C(2018) 832) (Slechts de teksten in de Duitse, de Engelse, de Finse, de Franse, de Maltese, de Nederlandse, de Roemeense en de Zweedse taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1338/2008 van het Europees Parlement en de Raad van 16 december 2008 betreffende communautaire statistieken over de volksgezondheid en de gezondheid en veiligheid op het werk ( 1 ) , en met name artikel 9, lid 2, Gezien de verzoeken van het Koninkrijk België, de Bondsrepubliek Duitsland, de Republiek Malta, het Koninkrijk der Nederlanden, de Republiek Oostenrijk, Roemenië, de Republiek Finland en het Verenigd Koninkrijk van Groot-Brittannië en Noord-Ierland, Overwegende hetgeen volgt: (1) Ingevolge artikel 9, lid 2, van Verordening (EG) nr. 1338/2008 kan de Commissie voor lidstaten afwijkingsregelingen en overgangsperioden vaststellen die op objectieve overwegingen gebaseerd moeten zijn. (2) Uit de aan de Commissie verstrekte informatie blijkt dat de verzoeken om een afwijkingsregeling van de lidstaten het gevolg zijn van de noodzaak om de nationale administratieve en statistische stelsels ingrijpend te wijzigen teneinde volledig aan Verordening (EG) nr. 1338/2008 te voldoen. (3) Dergelijke afwijkingen moeten worden toegestaan aan het Koninkrijk België, de Bondsrepubliek Duitsland, de Republiek Malta, het Koninkrijk der Nederlanden, de Republiek Oostenrijk, Roemenië, de Republiek Finland en het Verenigd Koninkrijk van Groot-Brittannië en Noord-Ierland, indien zij daarom verzoeken. (4) De in dit besluit vervatte maatregelen zijn in overeenstemming met het advies van het Comité voor het Europees statistisch systeem, HEEFT HET VOLGENDE BESLUIT VASTGESTELD: Artikel 1 Aan de in de bijlage genoemde lidstaten worden de daarin opgenomen afwijkingen toegestaan. Artikel 2 Dit besluit is gericht tot het Koninkrijk België, de Bondsrepubliek Duitsland, de Republiek Malta, het Koninkrijk der Nederlanden, de Republiek Oostenrijk, Roemenië, de Republiek Finland en het Verenigd Koninkrijk van Groot-Brittannië en Noord-Ierland. Gedaan te Brussel, 19 februari 2018. Voor de Commissie Marianne THYSSEN Lid van de Commissie ( 1 ) PB L 354 van 31.12.2008, blz. 70 . BIJLAGE Afwijkingen van Verordening (EG) nr. 1338/2008, zoals uitgevoerd door de Commissie, wat statistieken op basis van de European Health Interview Survey (EHIS) betreft In het kader van de EHIS gegevensverzameling van 2019 worden de volgende afwijkingen toegestaan: België, Finland en Nederland behoeven de in de onderstaande tabel opgenomen variabelen niet te verstrekken: België — UN2A, UN2B, UN2C, UN2D inzake onbevredigde behoeften Finland — PL2 en PL8 inzake functionele beperkingen — PE6 inzake fysieke activiteiten — AL1 tot en met AL6 inzake alcoholgebruik Nederland — CD1P en CD2 inzake ziekten en chronische aandoeningen — PL8 en PL9 inzake functionele beperkingen — PE9 inzake fysieke activiteiten — DH5 en DH6 inzake voedingsgewoonten — SK3, SK4 en SK6 inzake roken Aan België, Duitsland, Malta en Oostenrijk wordt een afwijking toegestaan met betrekking tot de gegevensverzamelingsperiode. De gegevensverzamelingsperiode beloopt 2018 voor België, 2018-2020 voor Oostenrijk en Duitsland, en 2019-2020 voor Malta. Aan Roemenië wordt een afwijking toegestaan met betrekking tot de verstrekking van microgegevens. Roemenië dient de vooraf gecontroleerde microgegevens in binnen twaalf maanden na het einde van de nationale termijn voor gegevensverzameling. Aan het Verenigd Koninkrijk wordt een afwijking toegestaan met betrekking tot de referentiepopulatie. De referentiepopulatie in het Verenigd Koninkrijk is de groep personen van 16 jaar en ouder die op het moment van de gegevensverzameling deel uitmaken van een particulier huishouden en die hun verblijfplaats op het grondgebied van deze lidstaat hebben.",
  "source": "EUR LEX"
}