{
  "url": "http://www.w3.org/1999/xhtml\">",
  "content": "L_202501319NL.000101.fmx.xml Publicatieblad van de Europese Unie NL L-serie 2025/1319 1.7.2025 UITVOERINGSBESLUIT (EU) 2025/1319 VAN DE COMMISSIE van 27 juni 2025 betreffende bepaalde tijdelijke noodmaatregelen in verband met schapen-en-geitenpokken in Roemenië (Kennisgeving geschied onder nummer C(2025) 4423) (Slechts de tekst in de Roemeense taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 259, lid 2, Overwegende hetgeen volgt: (1) Schapenpokken en geitenpokken (hierna “schapen-en-geitenpokken” genoemd) is een infectieuze virale ziekte bij geiten en schapen die ernstige gevolgen kan hebben voor de betrokken dierpopulaties en de rentabiliteit van de landbouw, en die de verplaatsingen van zendingen van die dieren en producten daarvan binnen de Unie en de uitvoer naar derde landen kan verstoren. (2) Bij een uitbraak van schapen-en-geitenpokken bij geiten of schapen bestaat een ernstig risico op verspreiding van die ziekte naar andere inrichtingen waar geiten of schapen worden gehouden. (3) Gedelegeerde Verordening (EU) 2020/687 van de Commissie ( 2 ) vormt een aanvulling op de regels voor de bestrijding van de in de lijst opgenomen ziekten als bedoeld in artikel 9, lid 1, punten a), b) en c), van Verordening (EU) 2016/429 en gedefinieerd als ziekten van categorie A, B en C in Uitvoeringsverordening (EU) 2018/1882 van de Commissie ( 3 ) . Met name voorzien de artikelen 21 en 22 van Gedelegeerde Verordening (EU) 2020/687 in de instelling van een beperkingszone in geval van een uitbraak van een ziekte van categorie A, waaronder schapen-en-geitenpokken, en in de instelling van bepaalde maatregelen die in die beperkingszone moeten worden toegepast. Bovendien bepaalt artikel 21, lid 1, van die gedelegeerde verordening dat de beperkingszone een beschermingszone, een bewakingszone en, indien nodig, een extra beperkingszone rond of naast de beschermings- en bewakingszones omvat. (4) Roemenië heeft de Commissie naar aanleiding van twee op 17 juni 2025 bevestigde uitbraken van schapen-en-geitenpokken bij geiten en schapen in het district Teleorman in kennis gesteld van de huidige epidemiologische situatie met betrekking tot die ziekte op zijn grondgebied. Om de verdere verspreiding van de ziekte te voorkomen, heeft Roemenië als respons op die uitbraak overeenkomstig Gedelegeerde Verordening (EU) 2020/687 een beperkingszone ingesteld die een beschermingszone en een bewakingszone omvat en waar de algemene ziektebestrijdingsmaatregelen van die gedelegeerde verordening worden toegepast. (5) Om te voorkomen dat de handel in de Unie onnodig wordt verstoord en om te vermijden dat derde landen ongerechtvaardigde handelsbelemmeringen opwerpen, moeten de locatie en de duur van die beperkingszone voor schapen-en-geitenpokken snel op het niveau van de Unie worden bepaald. (6) De omvang van de beschermings- en bewakingszones en de duur van de daar toe te passen maatregelen moeten worden gebaseerd op de criteria van artikel 64, lid 1, van Verordening (EU) 2016/429, met inbegrip van de epidemiologische situatie ten aanzien van schapen-en-geitenpokken in de door die ziekte getroffen gebieden en de algemene epidemiologische situatie ten aanzien van schapen-en-geitenpokken in de door die ziekte getroffen lidstaat, alsmede het risiconiveau ten aanzien van de verdere verspreiding van de ziekte. Voor de duur van de maatregelen wordt ook rekening gehouden met de internationale normen van de Gezondheidscode voor landdieren van de Wereldorganisatie voor diergezondheid (WOAH) ( 4 ) . Gezien de huidige epidemiologische situatie is er een verhoogd risico op ziekteverspreiding als gevolg van het gelijktijdig optreden van twee uitbraken op ongeveer zeven kilometer afstand van elkaar. (7) Bijgevolg moeten de gebieden die in Roemenië als beschermings- en bewakingszones zijn aangewezen in de bijlage bij dit besluit worden opgenomen en moet de duur van die regionalisatie worden vastgesteld. Bij het bepalen van de duur van die regionalisering moet rekening worden gehouden met de minimumperioden voor de maatregelen die in de beschermings- en bewakingszones moeten worden toegepast overeenkomstig Gedelegeerde Verordening (EU) 2020/687. (8) Gezien de urgentie van de epidemiologische situatie in de Unie wat de verspreiding van schapen-en-geitenpokken betreft en de noodzaak om de verspreiding van de ziekte vanuit de getroffen inrichting in Roemenië naar andere delen van die lidstaat of naar andere lidstaten te voorkomen, moeten de in dit uitvoeringsbesluit vastgestelde maatregelen zo spoedig mogelijk van toepassing worden. (9) In afwachting van het advies van het Permanent Comité voor planten, dieren, levensmiddelen en diervoeders, moeten de beschermings- en bewakingszones in Roemenië daarom onmiddellijk worden vastgesteld en opgenomen in de bijlage bij dit besluit, en moet de duur van die indeling in zones worden vastgesteld. (10) Dit besluit moet opnieuw worden bekeken tijdens de volgende vergadering van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Roemenië zorgt ervoor dat: a) de bevoegde autoriteit van die lidstaat overeenkomstig artikel 21 van Gedelegeerde Verordening (EU) 2020/687 en onder de in dat artikel vastgestelde voorwaarden onmiddellijk een beperkingszone instelt die een beschermings- en een bewakingszone omvat; b) de in punt a) bedoelde beschermings- en bewakingszones ten minste de gebieden omvatten die in de bijlage zijn opgenomen; c) de maatregelen die in de beschermings- en bewakingszones moeten worden toegepast, ten minste tot en met de in de bijlage vermelde data gelden. Artikel 2 Dit besluit is van toepassing tot en met 18 juli 2025. Artikel 3 Dit besluit is gericht tot Roemenië. Gedaan te Brussel, 27 juni 2025. Voor de Commissie Olivér VÁRHELYI Lid van de Commissie ( 1 ) PB L 84 van 31.3.2016, blz. 1 , ELI: http://data.europa.eu/eli/reg/2016/429/oj . ( 2 ) Gedelegeerde Verordening (EU) 2020/687 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat regels voor de preventie en bestrijding van bepaalde in de lijst opgenomen ziekten betreft ( PB L 174 van 3.6.2020, blz. 64 , ELI: http://data.europa.eu/eli/reg_del/2020/687/oj ). ( 3 ) Uitvoeringsverordening (EU) 2018/1882 van de Commissie van 3 december 2018 betreffende de toepassing, op de categorieën in de lijst opgenomen ziekten, van bepaalde regels voor de preventie en bestrijding van ziekten en tot vaststelling van een lijst van soorten en groepen soorten die een aanzienlijk risico vormen in verband met de verspreiding van die ziekten ( PB L 308 van 4.12.2018, blz. 21 , ELI: http://data.europa.eu/eli/reg_impl/2018/1882/oj ). ( 4 ) https://www.woah.org/en/what-we-do/standards/codes-and-manuals/terrestrial-code-online-access/ . BIJLAGE Rond de bevestigde uitbraken ingestelde beschermings- en bewakingszones Regio en ADIS-referentienummer van de uitbraak Als beschermings- en bewakingszone ingestelde gebieden die behoren tot de in artikel 1 bedoelde beperkingszone in Roemenië Datum einde geldigheid District Teleorman RO-CAPRIPOX-2025-00001 RO-CAPRIPOX-2025-00002 Protection zone: Those parts of Teleorman county, contained within a circle of a radius of 5 kilometres, centred on UTM 30, ETRS89 coordinates Lat. 44.284226, Long. 24.915503 (2025/1), Lat. 44.306659, Long. 24.999652 (2025/2). 9.7.2025 Surveillance zone: Those parts of Teleorman county, contained within a circle of a radius of 20 kilometres, centred on UTM 30, ETRS89 coordinates Lat. 44.284226, Long. 24.915503 (2025/1), Lat. 44.306659, Long. 24.999652 (2025/2), excluding the areas contained in the protection zone. 18.7.2025 Surveillance zone: Those parts of Teleorman county, contained within a circle of a radius of 5 kilometres, centred on UTM 30, ETRS89 coordinates Lat. 44.284226, Long. 24.915503 (2025/1), Lat. 44.306659, Long. 24.999652 (2025/2). 10.7.2025-18.7.2025 ELI: http://data.europa.eu/eli/dec_impl/2025/1319/oj ISSN 1977-0758 (electronic edition)",
  "source": "EUR LEX"
}