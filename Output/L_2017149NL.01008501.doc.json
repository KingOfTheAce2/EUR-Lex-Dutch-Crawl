{
  "url": "http://www.w3.org/1999/xhtml\"><!--",
  "content": "L_2017149NL.01008501.xml 13.6.2017 NL Publicatieblad van de Europese Unie L 149/85 UITVOERINGSBESLUIT (EU) 2017/995 VAN DE COMMISSIE van 9 juni 2017 tot oprichting van het Consortium van Europese archieven voor sociaalwetenschappelijke gegevens — Consortium voor een Europese onderzoeksinfrastructuur (CESSDA ERIC) (Kennisgeving geschied onder nummer C(2017) 3870) (Slechts de teksten in de Deense, Duitse, Engelse, Franse, Griekse, Hongaarse, Nederlandse, Sloveense, Slowaakse, Tsjechische en Zweedse taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, onder a), Overwegende hetgeen volgt: (1) België, Denemarken, Duitsland, Frankrijk, Griekenland, Hongarije, Nederland, Noorwegen, Oostenrijk, Slovenië, Slowakije, Tsjechië, het Verenigd Koninkrijk, Zweden en Zwitserland hebben de Commissie verzocht het Consortium van Europese archieven voor sociaalwetenschappelijke gegevens — Consortium voor een Europese onderzoeksinfrastructuur (CESSDA ERIC) op te richten. Zij zijn overeengekomen dat Noorwegen het gastland van CESSDA ERIC zal zijn. De Zwitserse Bondsstaat heeft te kennen gegeven in eerste instantie als waarnemer aan CESSDA ERIC te willen deelnemen. Dit land heeft ermee ingestemd dat Noorwegen het gastland van CESSDA ERIC zal zijn. (2) Aangezien het Verenigd Koninkrijk op 29 maart 2017 ingevolge artikel 50 van het Verdrag betreffende de Europese Unie kennisgeving heeft gedaan van zijn voornemen zich uit de Unie terug te trekken, zullen de Verdragen niet meer op van toepassing zijn op het Verenigd Koninkrijk met ingang van de datum van inwerkingtreding van het terugtrekkingsakkoord of, bij gebreke daarvan, na verloop van twee jaar na de kennisgeving, tenzij de Europese Raad met instemming van het Verenigd Koninkrijk tot verlenging van deze termijn besluit. Bijgevolg is dit uitvoeringsbesluit, onverminderd eventuele bepalingen van het terugtrekkingsakkoord, slechts van toepassing totdat het Verenigd Koninkrijk geen lidstaat meer is. (3) Verordening (EG) nr. 723/2009 is bij Besluit van het Gemengd Comité van de EER nr. 72/2015 ( 2 ) opgenomen in de Overeenkomst betreffende de Europese Economische Ruimte. (4) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorwaarden van die verordening is voldaan. (5) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   Het Consortium van Europese archieven voor sociaalwetenschappelijke gegevens — Consortium voor een Europese onderzoeksinfrastructuur (CESSDA ERIC) wordt opgericht. 2.   De essentiële elementen van de statuten van CESSDA ERIC zijn opgenomen in de bijlage. Artikel 2 Dit besluit is gericht tot het Koninkrijk België, de Tsjechische Republiek, het Koninkrijk Denemarken, de Bondsrepubliek Duitsland, de Helleense Republiek, de Franse Republiek, Hongarije, het Koninkrijk der Nederlanden, het Koninkrijk Noorwegen, de Republiek Oostenrijk, de Republiek Slovenië, de Slowaakse Republiek, het Koninkrijk Zweden, het Verenigd Koninkrijk van Groot-Brittannië en Noord-Ierland, en de Zwitserse Bondsstaat. Gedaan te Brussel, 9 juni 2017. Voor de Commissie Carlos MOEDAS Lid van de Commissie ( 1 ) PB L 206 van 8.8.2009, blz. 1 . ( 2 ) Besluit van het Gemengd Comité van de EER nr. 72/2015 van 20 maart 2015 tot wijziging van Protocol 31 bij de EER-overeenkomst, betreffende samenwerking op specifieke gebieden buiten de vier vrijheden ( PB L 129 van 19.5.2016, blz. 85 ). BIJLAGE ESSENTIËLE ELEMENTEN VAN DE STATUTEN VAN CESSDA ERIC De volgende artikelen en leden van artikelen van de statuten van CESSDA ERIC bevatten de in artikel 6, lid 3, van Verordening (EG) nr. 723/2009 bedoelde essentiële elementen 1. Taken en activiteiten (Artikel 2 van de statuten van CESSDA ERIC) 1. CESSDA ERIC is het knooppunt van een verspreide onderzoeksinfrastructuur dat de archieven voor sociaalwetenschappelijke gegevens van de leden, waarnemers en andere partners met elkaar verbindt. CESSDA ERIC exploiteert zelf geen gegevensarchieven. 2. CESSDA ERIC heeft tot taak een verspreide en duurzame onderzoeksinfrastructuur te bieden en aldus de onderzoeksgemeenschap in staat te stellen hoogwaardig sociaalwetenschappelijk onderzoek te verrichten dat bijdraagt tot het vinden van doeltreffende oplossingen voor de belangrijkste problemen van de huidige samenlevingen en het onderwijs en de kennisverwerving op sociaalwetenschappelijk gebied te bevorderen. 3. CESSDA ERIC opereert op niet-economische basis. CESSDA ERIC mag evenwel beperkte economische activiteiten uitoefenen op voorwaarde dat die nauw verbonden zijn met zijn hoofdtaken en dat de realisatie daarvan niet in gevaar wordt gebracht. 4. CESSDA ERIC vervult zijn taak door bij te dragen tot de ontwikkeling en coördinatie van normen, protocollen en beste beroepspraktijken, met inbegrip van opleiding op het gebied van beste praktijken voor gegevensdistributie en gegevensbeheer. Indien nodig neemt CESSDA ERIC tevens nieuwe gegevensbronnen in de infrastructuur op. 5. CESSDA ERIC bevordert een bredere deelname aan de onderzoeksinfrastructuur. Om de toetreding te bevorderen van landen die behoefte hebben aan ondersteuning met het oog op de verdere ontwikkeling van hun archieven voor sociaalwetenschappelijke gegevens, neemt CESSDA ERIC het initiatief voor opleidingsactiviteiten en uitwisselingen tussen gevestigde en potentiële dienstverleners. 2. Naam en zetel (Artikel 1 van de statuten van CESSDA ERIC) 1. Het Consortium van Europese archieven voor sociaalwetenschappelijke gegevens (CESSDA) heeft de rechtsvorm van een Consortium voor een Europese onderzoeksinfrastructuur (ERIC) dat is opgericht uit hoofde van Verordening (EG) nr. 723/2009, en wordt „CESSDA ERIC” genoemd. 2. De statutaire zetel van CESSDA ERIC bevindt zich in Bergen, Noorwegen. 3. Duur en ontbinding (Artikelen 22 en 23 van de statuten van CESSDA ERIC) 1. CESSDA ERIC bestaat totdat hij overeenkomstig artikel 23 wordt ontbonden. 2. Ontbinding a) De algemene vergadering kan met een tweederdemeerderheid van de uitgebrachte stemmen besluiten CESSDA ERIC te ontbinden. b) CESSDA ERIC stelt de Europese Commissie onverwijld en uiterlijk tien dagen na de vaststelling van het besluit tot ontbinding van CESSDA ERIC van dit besluit in kennis. c) Activa die na betaling van de schulden van CESSDA ERIC overblijven, worden onder de leden verdeeld, in verhouding tot hun totale bijdrage aan CESSDA ERIC. d) CESSDA ERIC stelt de Commissie onverwijld en uiterlijk tien dagen na het voltooien van het ontbindingsproces hiervan in kennis. e) CESSDA ERIC houdt op te bestaan op de dag van bekendmaking door de Europese Commissie van de passende kennisgeving daarvan in het Publicatieblad van de Europese Unie . 4. Aansprakelijkheid en verzekeringen (Artikel 20 van de statuten van CESSDA ERIC) Aansprakelijkheid a) CESSDA ERIC is aansprakelijk voor zijn schulden. b) De leden en waarnemers zijn niet hoofdelijk aansprakelijk voor de schulden van CESSDA ERIC. c) CESSDA ERIC sluit de nodige verzekeringen af tegen specifieke risico's die verbonden zijn aan de opbouw en de werking van de infrastructuur van CESSDA ERIC. 5. Beleid inzake toegang tot gegevens (Artikel 14 van de statuten van CESSDA ERIC) 1. Het beleid van CESSDA ERIC inzake toegang tot gegevens is in overeenstemming met de aanbevelingen en richtsnoeren van de Organisatie voor Economische Samenwerking en Ontwikkeling (OESO) betreffende toegang tot gegevens ( OECD Principles and Guidelines for Access to Research Data from Public Funding , OESO 2007). 2. Tenzij in artikel 9, lid 6, anders is bepaald, zijn met publieke middelen gefinancierde gegevens en metagegevens die door de dienstverleners worden beheerd, open toegankelijk en op het toegangspunt vrij beschikbaar voor publiek onderzoek en onderwijs; zij worden binnen een redelijke termijn ter beschikking gesteld. 3. De dienstverleners bieden gemachtigde onderzoekers met het oog op publiek onderzoek en onderwijs toegang tot alle gegevensverzamelingen. 4. De dienstverleners waarborgen de anonimiteit van de personen waarop de gegevens betrekking hebben overeenkomstig de toepasselijke internationale, Europese en nationale regelingen en de desbetreffende ethische kaders. 5. De dienstverleners hanteren eerlijke, open en transparante procedures voor de toegang tot de door hen beheerde gegevens en metagegevens. 6. Het in artikel 14, leden 2 en 3, uiteengezette beginsel van open toegang houdt niet in dat een dienstverlener verplicht is gegevens, metagegevens of gegevensverzamelingen te delen indien dit in strijd zou zijn met nationale wetgeving, intellectuele-eigendomsrechten of andere dwingende rechtsgronden. 6. Wetenschappelijke adviesraad (Artikel 10 van de statuten van CESSDA ERIC) 1. De algemene vergadering benoemt een onafhankelijke wetenschappelijke adviesraad bestaande uit ten minste vier en ten hoogste zeven vooraanstaande, onafhankelijke en ervaren wetenschappers uit landen in de hele wereld. De leden van de wetenschappelijke adviesraad worden benoemd op basis van aanbevelingen door de directeur. De directeur wint advies in bij de wetenschappelijke adviesraad en het dienstverlenersforum. De ambtstermijn van de leden van de wetenschappelijke adviesraad bedraagt drie jaar. Die termijn kan één keer worden verlengd. 2. De directeur raadpleegt de wetenschappelijke adviesraad ten minste één keer per jaar over de wetenschappelijke kwaliteit van de diensten en het wetenschappelijk beleid, de procedures en de toekomstplannen op deze gebieden. 3. De wetenschappelijke adviesraad dient ieder jaar, via de directeur, een schriftelijk jaarverslag over zijn activiteiten bij de algemene vergadering in. Het verslag bevat een beoordeling van de diensten die CESSDA ERIC aan zijn gegevensgebruikers biedt. De directeur dient het verslag, vergezeld van zijn opmerkingen en eventuele aanbevelingen, bij de algemene vergadering in. 4. De wetenschappelijke adviesraad kan de directeur verzoeken aan de algemene vergadering voor te stellen de leden van de raad aan te vullen om te waarborgen dat alle gebieden van CESSDA ERIC voldoende in de raad vertegenwoordigd zijn. 7. Verspreidingsbeleid (Artikel 15 van de statuten van CESSDA ERIC) 1. Het verspreidingsbeleid van CESSDA ERIC wordt uitgevoerd via zijn communicatiestrategie. 2. Het verspreidingsbeleid heeft betrekking op de resultaten van alle door CESSDA ERIC gefinancierde activiteiten en is openbaar, tenzij dat vanwege reeds bestaande intellectuele-eigendomsrechten onmogelijk is. 3. Alle technische documenten, beleidsstukken, basisprocedures en monitoringverslagen zijn openbaar beschikbaar op de website van CESSDA ERIC. 4. De dienstverleners publiceren alle documentatie in verband met de naleving van de verplichtingen als dienstverleners. 8. Intellectuele eigendom (Artikel 16 van de statuten van CESSDA ERIC) 1. „Intellectuele eigendom” heeft in deze statuten de betekenis die is omschreven in artikel 2 van het op 14 juli 1967 ondertekende Verdrag tot oprichting van de Wereldorganisatie voor de intellectuele eigendom (WIPO). 2. Wat vraagstukken inzake intellectuele eigendom betreft, worden de betrekkingen tussen de leden, de waarnemers en de dienstverleners beheerst door het toepasselijke nationale recht en door de desbetreffende internationale voorschriften en regelingen. 3. De intellectuele eigendom die leden of dienstverleners inbrengen in CESSDA ERIC, blijft aan de rechthebbende toebehoren. 4. Indien de intellectuele eigendom voortvloeit uit werk dat door CESSDA ERIC is gefinancierd (via een rechtstreekse bijdrage of een bijdrage in natura), behoort hij toe aan CESSDA ERIC. CESSDA ERIC kan zijn rechten geheel of gedeeltelijk afstaan aan het lid, de waarnemer of de dienstverlener die de intellectuele-eigendomsrechten heeft gecreëerd. 9. Personeel (Artikel 17 van de statuten van CESSDA ERIC) 1. CESSDA ERIC voert als werkgever een gelijkekansenbeleid. Wetenschappelijke vacatures worden na internationale publicatie vervuld. 2. Elk lid spant zich, in overeenstemming met de nationale wetgeving, binnen zijn rechtsgebied zo goed mogelijk in om de verplaatsingen en het verblijf van bij de taken van CESSDA ERIC betrokken onderdanen van leden, alsmede van gezinsleden van die onderdanen, te vergemakkelijken. 10. Aanbestedingen (Artikel 21 van de statuten van CESSDA ERIC) 1. CESSDA ERIC behandelt gegadigden voor en inschrijvers op aanbestedingsprocedures gelijk en zonder te discrimineren, ongeacht of ze al dan niet in de Europese Unie gevestigd zijn. Het aanbestedingsbeleid is in overeenstemming met de beginselen van transparantie, non-discriminatie en mededinging. 2. Bij aanbestedingen door leden en waarnemers met betrekking tot de activiteiten van CESSDA ERIC wordt voldoende rekening gehouden met de behoeften van CESSDA ERIC en wordt aan de door het betrokken CESSDA ERIC-orgaan aangegeven technische vereisten en specificaties voldaan.",
  "source": "EUR LEX"
}