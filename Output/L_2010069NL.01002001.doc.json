{
  "url": "http://www.w3.org/1999/xhtml\">",
  "content": "L_2010069NL.01002001.xml 19.3.2010 NL Publicatieblad van de Europese Unie L 69/20 BESLUIT VAN DE COMMISSIE van 18 maart 2010 tot schrapping van de referentie van de norm EN ISO 4869-4:2000 „Akoestiek — Gehoorbeschermingsmiddelen — Deel 4: Meting van effectieve geluiddrukniveaus voor niveauafhankelijke oorkappen met geluiddoorvoer (ISO/TR 4869-4:1998)” overeenkomstig Richtlijn 89/686/EEG van de Raad (Kennisgeving geschied onder nummer C(2010) 1599) (Voor de EER relevante tekst) (2010/165/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Richtlijn 89/686/EEG van de Raad van 21 december 1989 inzake de onderlinge aanpassing van de wetgevingen der lidstaten betreffende persoonlijke beschermingsmiddelen ( 1 ) , en met name op artikel 6, lid 1, Gezien het advies van het permanent comité dat is opgericht bij artikel 5 van Richtlijn 98/34/EG van het Europees Parlement en de Raad van 22 juni 1998 betreffende een informatieprocedure op het gebied van normen en technische voorschriften en regels betreffende de diensten van de informatiemaatschappij ( 2 ) , Overwegende hetgeen volgt: (1) De Europese norm EN ISO 4869-4:2000 „Akoestiek — Gehoorbeschermingsmiddelen — Deel 4: Meting van effectieve geluiddrukniveaus voor niveauafhankelijke oorkappen met geluiddoorvoer (ISO/TR 4869-4:1998)” is in april 2000 door het Europees Comité voor Normalisatie (CEN) vastgesteld. De referentie van de norm is voor het eerst op 6 oktober 2005 in het Publicatieblad van de Europese Unie bekendgemaakt ( 3 ) . (2) Duitsland heeft een formeel bezwaar ingediend met betrekking tot de norm EN ISO 4869-4:2000. (3) Het formele bezwaar van Duitsland werd ingediend op grond van de bewering dat de norm ISO 4869-4:2000 niet voldoet aan de voorschriften van bijlage II bij Richtlijn 89/686/EEG, daar de in die norm gespecificeerde testmethode voor niveauafhankelijke geluiddempende gehoorkappen neigt tot overschatting van de doeltreffendheid van de geteste gehoorbeschermer en de resultaten niet representatief zijn voor de blootstelling van de gebruiker en evenmin reproduceerbaar. (4) Na onderzoek van de norm EN ISO 4869-4:2000 heeft de Commissie vastgesteld dat de norm niet volledig voldoet aan de fundamentele voorschriften betreffende de gezondheid en de veiligheid van de punten 1.1.2.1 en 3.5 van bijlage II bij Richtlijn 89/686/EEG. (5) De referentie van de norm EN ISO 4869-4:2000 moet daarom uit de lijst van geharmoniseerde normen in het Publicatieblad van de Europese Unie worden geschrapt, zodat bij naleving van de relevante nationale normen tot omzetting van de geharmoniseerde norm EN ISO 4869-4:2000 niet langer kan worden uitgegaan van het vermoeden van overeenstemming met de fundamentele voorschriften betreffende de gezondheid en de veiligheid van Richtlijn 89/686/EEG, HEEFT HET VOLGENDE BESLUIT VASTGESTELD: Artikel 1 De referentie van de norm EN ISO 4869-4:2000 „Akoestiek — Gehoorbeschermingsmiddelen — Deel 4: Meting van effectieve geluiddrukniveaus voor niveauafhankelijke oorkappen met geluiddoorvoer (ISO/TR 4869-4:1998)” wordt geschrapt uit de in het Publicatieblad van de Europese Unie bekendgemaakte lijst van geharmoniseerde normen. Artikel 2 Dit besluit is gericht tot de lidstaten. Gedaan te Brussel, 18 maart 2010. Voor de Commissie Antonio TAJANI Vicevoorzitter ( 1 ) PB L 399 van 30.12.1989, blz. 18 . ( 2 ) PB L 204 van 21.7.1998, blz. 37 . ( 3 ) PB C 247 van 6.10.2005, blz. 2 .",
  "source": "EUR LEX"
}