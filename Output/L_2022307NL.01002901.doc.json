{
  "url": "http://www.w3.org/1999/xhtml\">",
  "content": "L_2022307NL.01002901.xml 28.11.2022 NL Publicatieblad van de Europese Unie L 307/29 GEDELEGEERDE VERORDENING (EU) 2022/2310 VAN DE COMMISSIE van 18 oktober 2022 tot wijziging van de in Gedelegeerde Verordening (EU) nr. 149/2013 vastgestelde technische reguleringsnormen wat betreft de waarde van de clearingdrempel voor posities in otc-grondstoffenderivatencontracten en andere otc-derivatencontracten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 10, lid 4, derde alinea, Overwegende hetgeen volgt: (1) Gedelegeerde Verordening (EU) nr. 149/2013 van de Commissie ( 2 ) specificeert onder meer de waarde van de clearingdrempels voor de toepassing van de clearingverplichting. (2) Overeenkomstig artikel 10, lid 4, vierde alinea, van Verordening (EU) nr. 648/2012 moet de Europese Autoriteit voor effecten en markten (ESMA) de waarden van die clearingdrempels periodiek evalueren en technische reguleringsnormen voorstellen tot wijziging ervan. Die evaluatie moet worden voorafgegaan door een raadpleging van het Europees Comité voor systeemrisico’s (ESRB) en andere relevante autoriteiten en moet, indien nodig, rekening houden met de verwevenheid van financiële tegenpartijen. (3) Voor sommige rechtsgebieden van derde landen is nog geen gelijkwaardigheidsbesluit als bedoeld in artikel 2 bis van Verordening (EU) nr. 648/2012 vastgesteld. Contracten die op markten in die rechtsgebieden van derde landen worden uitgevoerd, worden bijgevolg als otc beschouwd en worden, hoewel zij door erkende CTP’s worden gecleard, meegeteld voor de clearingdrempels. Bovendien zijn de grondstoffenprijzen de laatste tijd gestegen, wat aanzienlijk wordt verergerd door de niet-uitgelokte en ongerechtvaardigde militaire agressie van Rusland tegen Oekraïne. Deze redenen vragen om een overeenkomstige aanpassing van de huidige drempel voor grondstoffenderivaten. De clearingdrempel voor posities in otc-grondstoffenderivaten moet daarom worden verhoogd van 3 miljard EUR tot 4 miljard EUR. (4) Gedelegeerde Verordening (EU) nr. 149/2013 moet daarom dienovereenkomstig worden gewijzigd. (5) Deze verordening is gebaseerd op een verslag en op het ontwerp van technische reguleringsnormen die de ESMA bij de Commissie heeft ingediend. (6) De ESMA heeft een openbare raadpleging gehouden over de clearingdrempels voor verschillende activaklassen en met name over de clearingdrempels voor van grondstoffen afgeleide activaklassen. Gezien de beperkte reikwijdte van de wijziging en de urgentie ervan met het oog op de snel stijgende grondstoffenprijzen zou het zeer onevenredig zijn mocht de ESMA een aanvullende openbare raadpleging over de ontwerpen van technische reguleringsnormen houden. De ESMA heeft overeenkomstig artikel 10, lid 4, vierde alinea van Verordening (EU) nr. 648/2012 de ESRB geraadpleegd en heeft het advies ingewonnen van de Stakeholdergroep effecten en markten die overeenkomstig artikel 37 van Verordening (EU) nr. 1095/2010 van het Europees Parlement en de Raad ( 3 ) is opgericht. (7) Gezien de recente stijging van de grondstoffenprijzen en het effect daarvan op niet-financiële tegenpartijen die posities in otc-grondstoffenderivatencontracten innemen, moet de clearingdrempel voor posities van niet-financiële tegenpartijen in otc-grondstoffenderivaten zo snel mogelijk worden aangepast. In het licht van de huidige energiecrisis en inflatie beoordeelt de ESMA het effect van de herziene drempel en stelt zij indien nodig en passend wijzigingen voor. Deze verordening moet derhalve met spoed in werking treden, HEEFT DE VOLGENDE VERORDENING VASTGESTELD: Artikel 1 Wijziging van Gedelegeerde Verordening (EU) nr. 149/2013 In artikel 11 van Gedelegeerde Verordening (EU) nr. 149/2013 wordt punt e) vervangen door: “e) 4 miljard EUR in bruto notionele waarde voor otc-grondstoffenderivatencontracten en andere otc-derivatencontracten waarin onder de punten a) tot en met d) niet is voorzien.”. Artikel 2 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 oktober 2022. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Gedelegeerde Verordening (EU) nr. 149/2013 van de Commissie van 19 december 2012 tot aanvulling van Verordening (EU) nr. 648/2012 van het Europees Parlement en de Raad met technische reguleringsnormen betreffende indirecte clearingregelingen, de clearingverplichting, het openbaar register, toegang tot een handelsplatform, niet-financiële tegenpartijen, risico-inperkingstechnieken voor niet door een CTP geclearde otc-derivatencontracten ( PB L 52 van 23.2.2013, blz. 11 ). ( 3 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ).",
  "source": "EUR LEX"
}