{
  "url": "http://www.w3.org/1999/xhtml\"><!--",
  "content": "L_2023017NL.01008401.xml 19.1.2023 NL Publicatieblad van de Europese Unie L 17/84 UITVOERINGSVERORDENING (EU) 2023/131 VAN DE COMMISSIE van 18 januari 2023 tot wijziging van Uitvoeringsverordening (EU) 2019/1259 tot instelling van een definitief antidumpingrecht op gegoten hulpstukken (fittings) voor buisleidingen, van smeedbaar gietijzer en nodulair gietijzer, met schroefdraad, van oorsprong uit de Volksrepubliek China en Thailand, en tot onderwerping van de invoer van gegoten hulpstukken (fittings) voor buisleidingen van oorsprong uit de Volksrepubliek China aan toezicht DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 14, lid 1, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 2 ) , en met name artikel 56, lid 5, Overwegende hetgeen volgt: (1) Bij Uitvoeringsverordening (EU) 2019/1259 van de Commissie ( 3 ) werd een definitief antidumpingrecht ingesteld op gegoten hulpstukken (fittings) voor buisleidingen, van smeedbaar gietijzer en nodulair gietijzer, met schroefdraad, uitgezonderd binnenringen van knelkoppelingen met metrisch schroefdraad overeenkomstig ISO DIN 13, en ronde aansluitdozen van smeedbaar ijzer, met schroefdraad, zonder deksel, van oorsprong uit de Volksrepubliek China (“de VRC”) en Thailand (“het betrokken product”). (2) De voornaamste inputgrondstoffen voor het betrokken product zijn metaalschroot, cokes/elektriciteit/gas, zand (voor het gieten) en zink (voor de galvanisering). De eerste stap van het fabricageproces is het smelten van metaalschroot. Hierop volgen het vormproces en het gieten van verschillende vormen, die dan in afzonderlijke stukken worden gesneden. De producten moeten een langdurig temperingsproces ondergaan, zodat zij voldoende smeedbaar zijn om te worden gebruikt voor toepassingen waarvoor bijvoorbeeld een goede schok- en trilbestendigheid vereist zijn, en zodat zij bestand zijn tegen snelle temperatuurveranderingen. De hulpstukken kunnen vervolgens worden gegalvaniseerd. Daarna vinden de laatste fabricagestappen plaats, waaronder draadsnijden en andere machinebewerkingen. (3) Overeenkomstig Uitvoeringsverordening (EU) 2019/1259 is de Chinese producent-exporteur Jinan Meide Casting Co., Ltd (“Jinan Meide”), aanvullende Taric ( 4 ) -code B336, onderworpen aan de bij Uitvoeringsverordening (EU) 2019/1259 ingestelde antidumpingmaatregelen. (4) In de loop van 2021 en 2022 heeft de bedrijfstak van de Unie voor het soortgelijke product bij de Commissie informatie ingediend over de verwerving van Odlewnia Zawiercie SA, een in Polen gevestigde producent van het soortgelijke product, door Meide Group Co., Ltd (“Meide Group”), een in de VRC gevestigde onderneming. (5) Uit openbare informatie blijkt dat de transactie door de bevoegde nationale autoriteiten is goedgekeurd ( 5 ) en vervolgens is afgerond ( 6 ) . (6) Meide Group is onder meer actief in de productie en verkoop van het betrokken product. Daarnaast is Meide Group actief in de in- en uitvoer van haar eigen producten en die van derden ( 7 ) . Op het betrokken product dat door Meide Group uit de VRC naar de Unie wordt uitgevoerd, zijn de bij Uitvoeringsverordening (EU) 2019/1259 ingestelde antidumpingmaatregelen van toepassing. (7) Meide Group en Jinan Meide zijn verbonden ondernemingen. (8) Daarom was de Commissie van oordeel dat de afronding van de transactie een wijziging van de relevante Taric-codes rechtvaardigde om beter toezicht te kunnen houden op de invoer, en wel om de volgende redenen. (9) Het betrokken product is momenteel ingedeeld onder de code ex 7307 19 10 van de gecombineerde nomenclatuur (“GN”) (Taric-codes 7307191010 en 7307191020). (10) Naast de Taric-codes waarop de maatregelen van toepassing zijn, is er een residuele Taric-code 7307191090 die een aantal producten omvat, waaronder de twee producten die in de productomschrijving van het betrokken product uitdrukkelijk zijn uitgesloten (d.w.z. binnenringen van knelkoppelingen met metrisch schroefdraad overeenkomstig ISO DIN 13, en ronde aansluitdozen van smeedbaar ijzer, met schroefdraad, zonder deksel) en gegoten hulpstukken (fittings) voor buisleidingen zonder schroefdraad. (11) Het draadsnijden is slechts de laatste fabricagestap van het betrokken product. Gegoten hulpstukken (fittings) voor buisleidingen zonder schroefdraad en halffabricaten voor gegoten hulpstukken (fittings) voor buisleidingen zouden daarom in de Unie kunnen worden ingevoerd onder de residuele Taric-code, waarop geen antidumpingmaatregelen van toepassing zijn, waarna de schroefdraad in de Unie zou kunnen worden aangebracht. (12) De Commissie was van oordeel dat de gegevens uit de huidige Taric-codestructuur niet toereikend waren om toezicht te houden op de invoerstromen van gegoten hulpstukken (fittings) voor buisleidingen zonder schroefdraad uit de VRC, aangezien deze momenteel samen met een groot aantal andere producten onder de residuele Taric-code 7307191090 vallen. (13) Daarom moeten de Taric-codes onder GN-code ex 7307 19 10 opnieuw worden ingedeeld in producten met schroefdraad (Taric-codes 7307191003, 7307191005, 7307191010, 7307191013, 7307191020, 7307191030) of zonder schroefdraad (Taric-codes 7307191035, 7307191040, 7307191045). Bovendien moet zowel voor producten met als zonder schroefdraad worden gespecificeerd of zij gemaakt zijn van smeedbaar gietijzer (Taric-codes 7307191010 respectievelijk 7307191035), nodulair gietijzer (Taric-codes 7307191020 respectievelijk 7307191040) of andere materialen (Taric-codes 7307191030 respectievelijk 7307191045). Ten slotte moeten binnen de categorie hulpstukken (fittings) voor buisleidingen van smeedbaar gietijzer en nodulair gietijzer met schroefdraad nieuwe specifieke Taric-codes worden gecreëerd voor de producten die uitdrukkelijk door de productomschrijving van het betrokken product zijn uitgesloten, namelijk binnenringen van knelkoppelingen met metrisch schroefdraad overeenkomstig ISO DIN 13, van smeedbaar gietijzer (Taric-code 7307191003), ronde aansluitdozen van smeedbaar gietijzer, met schroefdraad, zonder deksel (Taric-code 7307191005) en binnenringen van knelkoppelingen met metrisch schroefdraad overeenkomstig ISO DIN 13, van nodulair gietijzer (Taric-code 7307191013). (14) De Taric-codes waarop de maatregelen van toepassing zijn — Taric-codes 7307191010 en 7307191020 — blijven ongewijzigd, alleen de omschrijving moet worden gewijzigd tot “andere” om deze consistent te maken met de nieuwe Taric-structuur. (15) Deze nieuwe Taric-structuur zal de Commissie in staat stellen adequaat toezicht te houden op de ontwikkeling van de invoer van gegoten hulpstukken (fittings) voor buisleidingen uit de VRC, met name op de invoerstromen van gegoten hulpstukken (fittings) voor buisleidingen zonder schroefdraad uit de VRC, waarvoor geen antidumpingmaatregelen gelden, in vergelijking met de invoer van het betrokken product, waarop antidumpingmaatregelen van toepassing zijn. Om de beschikbaarheid van de gegevens te waarborgen, zal de invoer van gegoten hulpstukken (fittings) voor buisleidingen uit de VRC aan toezicht worden onderworpen. (16) De in deze verordening vervatte maatregelen zijn in overeenstemming met de adviezen van het bij artikel 15, lid 1, van Verordening (EU) 2016/1036 ingestelde comité en het bij artikel 285 van Verordening (EU) nr. 952/2013 ingestelde Comité douanewetboek, HEEFT DE VOLGENDE VERORDENING VASTGESTELD: Artikel 1 Aan artikel 1 van Uitvoeringsverordening (EU) 2019/1259 worden de volgende leden toegevoegd: “6.   Voor de vermelde producten worden de volgende nieuwe Taric-codes en beschrijvingen gecreëerd: — — — — met schroefdraad — — — — — van smeedbaar gietijzer 7307191003 — — — — — — binnenringen van knelkoppelingen met metrisch schroefdraad overeenkomstig ISO DIN 13 7307191005 — — — — — — ronde aansluitdozen zonder deksel — — — — — van nodulair gietijzer 7307191013 — — — — — — binnenringen van knelkoppelingen met metrisch schroefdraad overeenkomstig ISO DIN 13 7307191030 — — — — — andere — — — — zonder schroefdraad 7307191035 — — — — — van smeedbaar gietijzer 7307191040 — — — — — van nodulair gietijzer 7307191045 — — — — — andere 7.   Aan de vermelde Taric-codes worden de volgende nieuwe omschrijvingen toegekend: 7307191010 — — — — — — andere 7307191020 — — — — — — andere” Artikel 2 De invoer van producten van oorsprong uit de Volksrepubliek China onder de in artikel 1 genoemde Taric-codes of alle overeenkomstige toekomstige codes wordt onderworpen aan toezicht overeenkomstig artikel 56, lid 5, van Verordening (EU) nr. 952/2013, om de Commissie in staat te stellen de statistische ontwikkelingen van de invoer van gegoten hulpstukken (fittings) voor buisleidingen te volgen. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 januari 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) PB L 269 van 10.10.2013, blz. 1 . ( 3 ) Uitvoeringsverordening (EU) 2019/1259 van de Commissie van 24 juli 2019 tot instelling van een definitief antidumpingrecht op gegoten hulpstukken (fittings) voor buisleidingen, van smeedbaar gietijzer en nodulair gietijzer, met schroefdraad, van oorsprong uit de Volksrepubliek China en Thailand, naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad ( PB L 197 van 25.7.2019, blz. 2 ). ( 4 ) Het geïntegreerde tarief van de Europese Unie. ( 5 ) Zie https://uokik.gov.pl/news.php?news_id=17989 en Besluit DKK-83/2022 van 16 maart 2022, beschikbaar op https://uokik.gov.pl/koncentracje.php?news_id=17397 ( 6 ) Zie zowel de Orbis M&A-database als https://globallegalchronicle.com/meide-groups-acquisition-of-odlewnia-zawiercie/ ( 7 ) Zie Besluit DKK-83/2022, cit.",
  "source": "EUR LEX"
}