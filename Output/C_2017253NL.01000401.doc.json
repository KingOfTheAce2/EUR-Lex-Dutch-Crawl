{
  "url": "http://www.w3.org/1999/xhtml\">",
  "content": "C_2017253NL.01000401.xml 4.8.2017 NL Publicatieblad van de Europese Unie C 253/4 UITVOERINGSBESLUIT VAN DE COMMISSIE van 3 augustus 2017 inzake de bekendmaking in het Publicatieblad van de Europese Unie van het in artikel 94, lid 1, onder d), van Verordening (EU) nr. 1308/2013 van het Europees Parlement en de Raad bedoelde enig document en van de verwijzing naar de bekendmaking van het productdossier voor een naam in de wijnsector (Picpoul de Pinet (BOB)) (2017/C 253/05) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 97, lid 3, Overwegende hetgeen volgt: (1) Frankrijk heeft verzocht om bescherming van de naam „Picpoul de Pinet” overeenkomstig deel II, titel II, hoofdstuk I, afdeling 2, van Verordening (EU) nr. 1308/2013. (2) De naam „Languedoc Picpoul-de-Pinet” werd tot 2013 beschermd op grond van de artikelen 51 en 54 van Verordening (EG) nr. 1493/1999 van de Raad ( 2 ) en artikel 28 van Verordening (EG) nr. 753/2002 van de Commissie ( 3 ) . In 2013 werd de naam „Languedoc Picpoul-de-Pinet” bij Uitvoeringsverordening (EU) nr. 172/2013 van de Commissie ( 4 ) geschrapt uit het register van beschermde oorsprongsbenamingen en beschermde geografische aanduidingen. (3) Overeenkomstig artikel 97, lid 2, van Verordening (EU) nr. 1308/2013 heeft de Commissie die aanvraag onderzocht en zij heeft geconstateerd dat is voldaan aan de voorwaarden die zijn vastgesteld in de artikelen 93 tot en met 96, artikel 97, lid 1, en de artikelen 100, 101 en 102 van Verordening (EU) nr. 1308/2013. Hoewel de naam „Picpoul de Pinet” de term „picpoul” bevat, die verwijst naar een wijndruivenras, staat het vast dat de naam traditioneel op het grondgebied van de betrokken lidstaat is gebruikt, aangezien het verzoek om registratie volgt op de intrekking van de oude naam „Languedoc Picpoul-de-Pinet” uit het register van beschermde oorsprongsbenamingen en beschermde geografische aanduidingen. De naam „Picpoul de Pinet” vormt derhalve een oorsprongsbenaming in de zin van artikel 93, lid 2, van Verordening (EU) nr. 1308/2013. De eventuele registratie van de oorsprongsbenaming „Picpoul de Pinet” waarom is verzocht, belet niet dat de naam van het wijndruivenras „picpoul” wordt gebruikt voor de etikettering van wijnen die zijn verkregen van druiven van het ras „picpoul”, maar die niet zijn geproduceerd overeenkomstig het productdossier van „Picpoul de Pinet”, aangezien niet is voldaan aan de voorwaarden van artikel 100, lid 3, van Verordening (EU) nr. 1308/2013. (4) Om de indiening van bezwaarschriften overeenkomstig artikel 98 van Verordening (EU) nr. 1308/2013 mogelijk te maken, moet het in artikel 94, lid 1, onder d), van die verordening bedoelde enig document derhalve worden bekendgemaakt in het Publicatieblad van de Europese Unie , alsook de verwijzing naar de bekendmaking van het productdossier die heeft plaatsgevonden in de loop van de nationale procedure voor het onderzoek van de aanvraag tot bescherming van de naam „Picpoul de Pinet”, BESLUIT: Enig artikel Het overeenkomstig artikel 94, lid 1, onder d), van Verordening (EU) nr. 1308/2013 opgestelde enig document en de verwijzing naar het productdossier voor de naam „Picpoul de Pinet” (BOB) zijn opgenomen in de bijlage bij dit besluit. Overeenkomstig artikel 98 van Verordening (EU) nr. 1308/2013 geeft de bekendmaking van dit besluit het recht om gedurende uiterlijk twee maanden na de bekendmaking ervan in het Publicatieblad van de Europese Unie bezwaar te maken tegen de bescherming van de in de eerste alinea van dit artikel genoemde naam. Gedaan te Brussel, 3 augustus 2017. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 671 . ( 2 ) Verordening (EG) nr. 1493/1999 van de Raad van 17 mei 1999 houdende een gemeenschappelijke ordening van de wijnmarkt ( PB L 179 van 14.7.1999, blz. 1 ). ( 3 ) Verordening (EG) nr. 753/2002 van de Commissie van 29 april 2002 tot vaststelling van uitvoeringsbepalingen van Verordening (EG) nr. 1493/1999 van de Raad wat betreft de omschrijving, de aanduiding, de aanbiedingsvorm en de bescherming van bepaalde wijnbouwproducten ( PB L 118 van 4.5.2002, blz. 1 ). ( 4 ) Uitvoeringsverordening (EU) nr. 172/2013 van de Commissie van 26 februari 2013 tot schrapping van bepaalde bestaande wijnnamen uit het in Verordening (EG) nr. 1234/2007 van de Raad bedoelde register ( PB L 55 van 27.2.2013, blz. 20 ). BIJLAGE ENIG DOCUMENT „PICPOUL DE PINET” PDO-FR-N1672 Datum waarop de aanvraag is ingediend: 6.1.2014 1. Naam/namen waarvoor de registratie wordt aangevraagd Picpoul de Pinet 2. Type geografische aanduiding BOB — beschermde oorsprongsbenaming 3. Wijncategorieën 1 Wijn 4. Beschrijving van de wijn(en) Picpoul de Pinet De gecontroleerde oorsprongsbenaming „Picpoul de Pinet” mag alleen worden gebruikt voor stille, droge, witte wijnen. De wijnen hebben een natuurlijk alcoholvolumegehalte van ten minste 12 %. Als de wijn verkoopklaar is, heeft hij een gehalte fermenteerbare suikers van ten hoogste 3 g/l. De productie van „Picpoul de Pinet” bestaat uitsluitend uit witte wijn van één enkel wijndruivenras, de picpoul blanc. De wijn heeft een heldere lichtgouden kleur, met een groenige schijn als hij jong is. De neus is fijn en elegant, met meestal florale (linde, meidoorn) en fruitige impressies met citrustoetsen (pompelmoes, citroen) en een vleugje mineraliteit. In de mond heeft de wijn een fijn en fris evenwicht, met een kenmerkend bittertje dat hem onderscheidt van de andere witte wijnen in de regio. 5. Wijnbouwpraktijken a. Essentiële oenologische procedés Oenologische procedés Specifiek oenologisch procedé: Het gebruik van stukken hout is verboden. Het gebruik van kool voor oenologische doeleinden, als afzonderlijk product en in mengsels, is verboden. De wijn wordt verkregen door directe persing, met of zonder voorafgaande maceratie van de hele oogst. De voorafgaande maceratie van de hele oogst vindt plaats op een door inertisering beschermde oogst. Teeltwijze: De minimale beplantingsdichtheid bedraagt 4 400 wijnstokken per hectare. De afstand tussen de rijen mag niet meer dan 2,25 m bedragen. Elke wijnstok dient te beschikken over een grondoppervlak van maximaal 2,25 m 2 . Spalieren voor de wijnstokken zijn verplicht. b. Maximale opbrengsten 66 hl/ha 6. Afgebakend gebied De oogst van de druiven, de bereiding en de rijping van de wijn worden uitgevoerd op het grondgebied van de volgende gemeenten in het departement Hérault: Castelnau-de-Guers, Florensac, Mèze, Montagnac, Pinet en Pomerols. 7. Voornaamste wijndruiven Piquepoul blanc B 8. Beschrijving van het (de) verband(en) Het geografische gebied ligt aan de rand van het meer van Thau, dichtbij de Middellandse Zee, langs beide zijden van de „Via Domitia”, tussen de gemeenten Agde, Pézenas en Sète. Door de geologische en bodemformaties uit het krijt en het plioceen is een zacht reliëf ontstaan dat zacht afhelt naar het meer en overwegend noordwest/zuidoost georiënteerd is. De wijngaarden lopen trapsgewijs van het meer naar boven tot op een hoogte van 100 meter. Op de hoogvlakte lopen de wijngaarden ononderbroken door, terwijl zij in het noordelijke deel van het geografische gebied verspreid liggen tussen pijnboombosjes en kreupelhout. De jaarlijkse neerslag in het geografische gebied is beperkt, vooral in de zomer. De gemiddelde jaartemperatuur is hoog. De omliggende watermassa’s zijn van cruciaal belang door hun matigende invloed op de temperatuurverschillen: de nabijheid van de zee en van het meer van Thau verkleint de jaarlijkse en dagelijkse temperatuurverschillen, en de zeebries zorgt ervoor dat de dagtemperaturen in de zomer niet al te hoog oplopen. De van nature aanwezige flora getuigt van het warme zeeklimaat, met her en der over het landschap verspreide pijnboombosjes en groene eiken of kermeseiken. Dat het geografische gebied van de oorsprongsbenaming „Picpoul de Pinet” geschikt is voor de wijnbouw, is al duidelijk sinds de Romeinse tijd, zoals blijkt uit de overblijfselen van Gallo-Romeinse „villa’s”. De wijngaarden, die niet ver van de antieke havens van Agde en Sète gelegen zijn, maken deel uit van de historische wijngaarden langs de Middellandse Zee. Zij staan al sinds de oudheid onder de naam „Vignoble de la marine” (wijngaard van de zee) of „La Marine” bekend om hun witte wijnen. Het wijndruivenras piquepoul B is een gevestigde waarde in wat een van zijn voorkeurslocaties is, en werd door Olivier de Serres in 1608 onder de naam „Pique-Poule blanc” vermeld als edel kwaliteitsdruivenras. De druiven kunnen gemakkelijk worden afgerist. Het is gebruik de zeer rijpe druiven te verzamelen door onder de wijnstokken schalen („plateaux”) te leggen. Op 11 december 1945 werd „Piquepoul de Pinet” bij besluit in de categorie „witte wijnen van de Languedoc” ingedeeld en op 26 november 1954 werden de witte wijnen uit het geografische gebied erkend onder de „appellation d’origine vin délimité de qualité supérieure „Picpoul de Pinet””. In 1960 leidde een project waarbij 15 historische „appellations d’origine vin délimité de qualité supérieure” van de departementen Hérault en Aude werden bijeengevoegd, tot de erkenning van de „appellation d’origine vin délimité de qualité supérieure „Coteaux du Languedoc””, waarbij de naam „Languedoc” staat voor de historische en culturele waarden van deze eeuwenoude wijnbouw. In 1984 hebben de producenten van de „appellation d’origine vin délimité de qualité supérieure „Picpoul de Pinet”” zich bij dat project aangesloten. Bij de erkenning van de gecontroleerde oorsprongsbenaming „Coteaux du Languedoc” in 1985 werd de naam „Picpoul de Pinet” gehandhaafd en werd voorzien in de mogelijkheid naast de gecontroleerde oorsprongsbenaming de aanvullende geografische benaming „Picpoul de Pinet” te gebruiken (voor witte wijnen uitsluitend verkregen van het wijndruivenras piquepoul B). De knowhow op wijnbouwgebied komt tot uiting in de keuze van de locaties van de wijngaarden, waarbij enkel wordt geopteerd voor licht hellende percelen met bodems met een goede waterhuishouding die het wortelen niet belemmeren. Verder blijkt de knowhow uit de keuze van de leivorm, waarbij voor sterke en weinig productieve wijnstokken de voorkeur wordt gegeven aan korte snoei (traditionele gobelet-snoei of „cordon de Royat”-snoei), productiebeperkingen met een matig rendement, een minimale beplantingsdichtheid van 4 400 wijnstokken per hectare en een hoog rijpheidsniveau van de druiven in overeenstemming met de gebruiken. Ten slotte blijkt de knowhow op wijnbouwgebied uit de strikte bepalingen inzake het vervoer van de oogst, waarbij ervoor wordt gezorgd dat de kwaliteit van deze dunschillige wijndruivenrassen behouden blijft, en uit het gebruik van een directe persing van de beschermde oogst om de aromatische finesse en het evenwicht van de wijn niet verloren te laten gaan. Om de diversiteit te bewaren van het erfgoed dat wordt gevormd door dit voor het geografische gebied emblematische wijndruivenras, hebben de producenten een klonenbank opgezet, die als basis dient voor de selectie van het teeltmateriaal. „Picpoul de Pinet” is een witte wijn die uitsluitend wordt verkregen van het wijndruivenras piquepoul B en die perfect is aangepast aan de natuurlijke omgeving van het afgebakende gebied. In dit gebied valt weinig neerslag, maar zijn de bodems diep en goed doorlatend. Samen met de invloed van de zee, die zorgt voor een hogere vochtigheid, zijn die omstandigheden gunstig voor een optimale rijping van dit late druivenras. Daardoor ontstaan florale en fruitige aroma’s, met citrustoetsen en een vleugje mineraliteit, alsook een bittertje dat Picpoul de Pinet onderscheidt van de andere witte wijnen in de regio. De knowhow van de wijnbouwers komt zowel tot uiting in de keuze van de locaties van de wijngaarden als in de keuze van de leivorm, waarbij voor dit sterke ras de voorkeur wordt gegeven aan een traditionele leivorm en aan productiebeperkingen waardoor zeer rijpe druiven kunnen worden verkregen, in overeenstemming met de gebruiken. Ten slotte zorgen de producenten ervoor dat de wijnen aromatische finesse en evenwicht krijgen en behouden, door de oogst zo nauwgezet mogelijk te vervoeren en te persen. 9. Andere essentiële voorwaarden Aanvullende geografische benaming Rechtskader: Nationale wetgeving Type aanvullende voorwaarde: Aanvullende bepalingen betreffende de etikettering Beschrijving van de voorwaarde: Op het etiket van wijn met de gecontroleerde oorsprongsbenaming mag de grotere geografische eenheid „Languedoc” worden vermeld. De lettertekens van die vermelding van de grotere geografische eenheid mogen niet hoger noch breder zijn dan de helft van de lettertekens van de naam van de gecontroleerde oorsprongsbenaming. Aanvullende bepalingen betreffende de etikettering Rechtskader: Nationale wetgeving Type aanvullende voorwaarde: Aanvullende bepalingen betreffende de etikettering Beschrijving van de voorwaarde: Alle facultatieve vermeldingen waarvan het gebruik, krachtens communautaire bepalingen, door de lidstaten mag worden geregeld, worden aangebracht in lettertekens die niet hoger noch breder zijn dan de helft van de lettertekens van de naam van de gecontroleerde oorsprongsbenaming. Gebied in de onmiddellijke nabijheid Rechtskader: Nationale wetgeving Type aanvullende voorwaarde: Afwijking betreffende de productie in het afgebakende geografische gebied Beschrijving van de voorwaarde: Het gebied in de onmiddellijke nabijheid waarin de wijnen bij wijze van uitzondering mogen worden bereid, bestaat uit het grondgebied van de volgende gemeenten van het departement Hérault: Agde en Marseillan. Verwijzing naar de bedendmaking van het productdossier https://info.agriculture.gouv.fr/gedei/site/bo-agri/document_administratif-b0a39007-4c88-4090-8523-f19de64abead",
  "source": "EUR LEX"
}