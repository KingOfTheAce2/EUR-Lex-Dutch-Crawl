{
  "url": "http://www.w3.org/1999/xhtml\">",
  "content": "L_2021029NL.01000801.xml 28.1.2021 NL Publicatieblad van de Europese Unie L 29/8 UITVOERINGSVERORDENING (EU) 2021/79 VAN DE COMMISSIE van 27 januari 2021 tot niet-goedkeuring van de werkzame stof topramezone overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, Overwegende hetgeen volgt: (1) Overeenkomstig artikel 80, lid 1, onder a), van Verordening (EG) nr. 1107/2009 is Richtlijn 91/414/EEG van de Raad ( 2 ) , wat de procedure en de goedkeuringsvoorwaarden betreft, van toepassing op werkzame stoffen waarvoor vóór 14 juni 2011 een besluit is vastgesteld overeenkomstig artikel 6, lid 3, van die richtlijn. Op 9 december 2003 heeft de Commissie Beschikking 2003/850/EG ( 3 ) betreffende de werkzame stof topramezone (voorheen BAS 670H) vastgesteld overeenkomstig artikel 6, lid 3, van Richtlijn 91/414/EEG. (2) Op 12 mei 2003 heeft BASF Aktiengesellschaft (thans BASF SE) overeenkomstig artikel 6, lid 2, van Richtlijn 91/414/EEG in Frankrijk een aanvraag ingediend om topramezone op te nemen in bijlage I bij die richtlijn. Bij Beschikking 2003/850/EG is bevestigd dat het dossier in beginsel voldeed aan de voorschriften inzake gegevens en informatie van de bijlagen II en III bij Richtlijn 91/414/EEG. (3) De gevolgen van topramezone voor de menselijke en dierlijke gezondheid en het milieu bij de door de aanvrager voorgestelde toepassingen zijn overeenkomstig artikel 6, leden 2 en 4, van Richtlijn 91/414/EEG beoordeeld. Op 21 juli 2006 heeft Frankrijk een ontwerpbeoordelingsverslag ingediend bij de Commissie en de Europese Autoriteit voor voedselveiligheid (EFSA). (4) Het ontwerpbeoordelingsverslag is door de lidstaten en de EFSA geëvalueerd. De EFSA heeft haar conclusie ( 4 ) over de risicobeoordeling van de werkzame stof topramezone als bestrijdingsmiddel op 13 januari 2014 aan de Commissie voorgelegd. (5) Bij brief van 29 juni 2020 heeft BASF SE de aanvraag voor de goedkeuring van topramezone ingetrokken. (6) Omdat de aanvraag is ingetrokken, mag topramezone niet worden goedgekeurd. (7) Deze verordening laat de mogelijkheid om een nieuwe aanvraag voor de werkzame stof topramezone in te dienen overeenkomstig artikel 7 van Verordening (EG) nr. 1107/2009 onverlet. (8) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-goedkeuring van een werkzame stof De werkzame stof topramezone wordt niet goedgekeurd. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 januari 2021. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 3 ) Beschikking 2003/850/EG van de Commissie van 4 december 2003 houdende principiële erkenning dat de dossiers die zĳn ingediend voor grondig onderzoek met het oog op eventuele opneming van BAS 670H en zilverthiosulfaat in bĳlage I bĳ Richtlĳn 91/414/EEG van de Raad betreffende het op de markt brengen van gewasbeschermingsmiddelen, volledig zĳn. ( PB L 322 van 9.12.2003, blz. 28 ). ( 4 ) Europese Autoriteit voor voedselveiligheid, 2014, Conclusion on the peer review of the pesticide risk assessment of the active substance topramezone, EFSA Journal 2014;12(2):3540, 82 blz., doi:10.2903/j.efsa.2014.3540.",
  "source": "EUR LEX"
}