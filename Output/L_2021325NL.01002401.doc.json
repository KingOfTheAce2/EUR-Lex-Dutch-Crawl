{
  "url": "http://www.w3.org/1999/xhtml\"><!--",
  "content": "L_2021325NL.01002401.xml 15.9.2021 NL Publicatieblad van de Europese Unie L 325/24 UITVOERINGSVERORDENING (EU) 2021/1475 VAN DE COMMISSIE van 14 september 2021 tot uitbreiding van het definitieve antidumpingrecht dat bij Uitvoeringsverordening (EU) 2019/915 is ingesteld op bepaalde aluminiumfolie op rollen van oorsprong uit de Volksrepubliek China tot de invoer van bepaalde aluminiumfolie op rollen verzonden vanuit Thailand, al dan niet aangegeven als van oorsprong uit Thailand DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 13, Overwegende hetgeen volgt: 1. PROCEDURE 1.1. Eerder onderzoek en bestaande maatregelen (1) In maart 2013 heeft de Raad naar aanleiding van een antidumpingonderzoek (“het oorspronkelijke onderzoek”) bij Uitvoeringsverordening (EU) nr. 217/2013 ( 2 ) een definitief antidumpingrecht ingesteld op bepaalde aluminiumfolie op rollen (“kleine rollen”) van oorsprong uit de Volksrepubliek China (“de VRC”). De maatregelen bestonden uit een ad-valoremrecht, dat 14,2 % tot 35,6 % bedroeg. (2) In juni 2019 heeft de Europese Commissie (“de Commissie”) de definitieve maatregelen (“de geldende maatregelen”) na een nieuw onderzoek bij het vervallen van de maatregelen overeenkomstig artikel 11, lid 2, van de basisverordening (“het nieuwe onderzoek”) bij Uitvoeringsverordening (EU) 2019/915 ( 3 ) gehandhaafd. 1.2. Verzoek (3) De Commissie heeft een verzoek ontvangen op grond van artikel 13, lid 3, en artikel 14, lid 5, van de basisverordening om een onderzoek in te stellen naar de mogelijke ontwijking van de antidumpingmaatregelen die zijn ingesteld ten aanzien van de invoer van bepaalde aluminiumfolie op rollen van oorsprong uit de VRC, door invoer verzonden vanuit Thailand, al dan niet aangegeven als van oorsprong uit Thailand, en om deze invoer te registreren. (4) Het verzoek werd ingediend op 9 november 2020. De indiener van het verzoek verzocht anoniem te blijven, zowel tijdens de verzoekfase als gedurende het onderzoek. De indiener van het verzoek heeft zijn verzoeken naar behoren gemotiveerd, en de verzoeken zijn door de Commissie aanvaard, aangezien zij van mening was dat er voldoende gronden waren om vertrouwelijkheid ten aanzien van de identiteit van de indiener van het verzoek toe te kennen. (5) In het verzoek werd voldoende aangetoond dat na de instelling van de maatregelen ten aanzien van kleine rollen een verandering in de structuur van het handelsverkeer met betrekking tot de uitvoer uit de VRC en Thailand naar de Unie had plaatsgevonden. Deze verandering was kennelijk het gevolg van de verzending van kleine rollen naar de Unie via Thailand, nadat zij in Thailand waren geassembleerd. Het verzoek bevatte ook voldoende bewijsmateriaal waaruit blijkt dat die assemblage ontwijking inhield, aangezien de Chinese delen meer dan 60 % van de totale waarde van de delen van het geassembleerde product uitmaakten en de tijdens de assemblagewerkzaamheden toegevoegde waarde minder dan 25 % van de fabricagekosten bedroeg. (6) Bovendien bevatte het verzoek voldoende bewijsmateriaal waaruit blijkt dat de hierboven beschreven praktijk de corrigerende werking van de bestaande antidumpingmaatregelen wat hoeveelheden en prijzen betreft ondermijnde. Daarnaast was er voldoende bewijsmateriaal waaruit blijkt dat de prijzen van uit Thailand verzonden kleine rollen dumpingprijzen waren ten aanzien van de voor kleine rollen eerder vastgestelde normale waarde. 1.3. Betrokken product en onderzocht product (7) Het betrokken product is aluminiumfolie met een dikte van 0,007 mm of meer, maar minder dan 0,021 mm, niet op een drager, enkel gewalst, al dan niet gegaufreerd, op kleine rollen met een gewicht van maximum 10 kg, op de dag van de inwerkingtreding van Uitvoeringsverordening (EU) 2019/915 van de Commissie ingedeeld onder de GN-codes ex 7607 11 11 en ex 7607 19 10 (Taric-codes 7607111110 en 7607191010), van oorsprong uit de Volksrepubliek China (“het betrokken product”). Dit is het product waarop de geldende maatregelen momenteel van toepassing zijn. (8) Het onderzochte product is hetzelfde als het in de voorgaande overweging omschreven product, momenteel ingedeeld onder de GN-codes ex 7607 11 11 en ex 7607 19 10, maar verzonden vanuit Thailand, al dan niet aangegeven als van oorsprong uit Thailand (Taric-codes 7607111111 en 7607191011) (“het onderzochte product”). (9) Uit het onderzoek is gebleken dat de uit de VRC naar de Unie uitgevoerde kleine rollen en de vanuit Thailand verzonden kleine rollen dezelfde fysische en chemische basiseigenschappen en dezelfde toepassingen hebben, en daarom moeten worden beschouwd als soortgelijke producten in de zin van artikel 1, lid 4, van de basisverordening. 1.4. Opening van het onderzoek (10) Nadat zij, na de lidstaten te hebben geïnformeerd, had vastgesteld dat er voldoende bewijsmateriaal was om op grond van artikel 13, lid 3, van de basisverordening een onderzoek te openen, heeft de Commissie bij Uitvoeringsverordening (EU) 2020/2161 van de Commissie van 21 december 2020 ( 4 ) (“de openingsverordening”) een onderzoek geopend en de invoer van uit Thailand verzonden kleine rollen, al dan niet aangegeven als van oorsprong uit Thailand, aan registratie onderworpen. 1.5. Onderzoektijdvak en verslagperiode (11) Het onderzoektijdvak liep van 1 januari 2016 tot en met 30 juni 2020 (“het onderzoektijdvak” of “OT”). Er zijn gegevens verzameld voor het OT, onder meer om na te gaan of zich na de instelling van de maatregelen ten aanzien van het betrokken product inderdaad een verandering in de structuur van het handelsverkeer heeft voorgedaan en of er sprake is van praktijken, processen of werkzaamheden waarvoor, afgezien van de instelling van het recht, onvoldoende reden of economische rechtvaardiging bestaat. Voor de periode van 1 juli 2019 tot en met 30 juni 2020 (“de verslagperiode” of “VP”) zijn meer gedetailleerde gegevens verzameld, teneinde te onderzoeken of de invoer de corrigerende werking van de geldende maatregelen wat prijzen en/of hoeveelheden betreft heeft ondermijnd en of dumping heeft plaatsgevonden. 1.6. Onderzoek (12) De Commissie heeft de autoriteiten van de VRC en Thailand, de producenten-exporteurs in die landen, de haar bekende betrokken importeurs in de Unie en de bedrijfstak van de Unie officieel in kennis gesteld van de opening van het onderzoek. Er werden vragenlijsten en/of vrijstellingsaanvraagformulieren ter beschikking gesteld aan de producenten-exporteurs in Thailand en de VRC, alsook aan de importeurs in de Unie die de Commissie bekend waren of die zich binnen de in artikel 3 van de openingsverordening vermelde termijn hadden gemeld. (13) Belanghebbenden zijn in de gelegenheid gesteld om binnen de bij de openingsverordening vastgestelde termijn hun standpunt schriftelijk kenbaar te maken en te verzoeken te worden gehoord. Alle partijen zijn ervan in kennis gesteld dat het niet verstrekken van alle relevante informatie of het verstrekken van onvolledige, onjuiste of misleidende informatie kan leiden tot toepassing van artikel 18 van de basisverordening en tot bevindingen die op de beschikbare gegevens worden gebaseerd. (14) Twee producenten in de Unie hebben zich als belanghebbende gemeld, terwijl er geen antwoorden op vragenlijsten/vrijstellingsaanvragen werden ontvangen van partijen in Thailand, de VRC of elders. 2. RESULTATEN VAN HET ONDERZOEK 2.1. Algemene overwegingen (15) Overeenkomstig artikel 13, lid 1, van de basisverordening moeten om na te gaan of er sprake is van mogelijke ontwijking achtereenvolgens de volgende elementen worden onderzocht: — of zich een verandering in de structuur van het handelsverkeer tussen de VRC, Thailand en de Unie heeft voorgedaan; — of die verandering het gevolg is van praktijken, processen of werkzaamheden waarvoor, afgezien van de instelling van de geldende antidumpingmaatregelen, onvoldoende reden of economische rechtvaardiging bestaat; — of is bewezen dat er sprake is van schade of dat de corrigerende werking van de geldende antidumpingmaatregelen, gezien de prijzen en/of de hoeveelheden van het onderzochte product, wordt ondermijnd, en — of is bewezen dat dumping plaatsvindt ten aanzien van de voor het betrokken product eerder vastgestelde normale waarden. (16) Aangezien het door de indieners van het verzoek in dat verzoek verstrekte bewijsmateriaal wees op assemblagewerkzaamheden in Thailand, heeft de Commissie in het kader van het huidige onderzoek specifieker geanalyseerd of aan de voorwaarden van artikel 13, lid 2, van de basisverordening is voldaan, met name: — of de assemblagewerkzaamheden sinds of kort vóór de opening van het antidumpingonderzoek zijn aangevangen of aanmerkelijk zijn toegenomen en of de betrokken delen afkomstig zijn uit het land waarop de maatregelen van toepassing zijn, en — of de delen 60 % of meer uitmaken van de totale waarde van de delen van het geassembleerde product, en of de waarde die tijdens de assemblage- of voltooiingswerkzaamheden aan de ingevoerde delen wordt toegevoegd meer dan 25 % van de fabricagekosten bedraagt. 2.2. Mate van medewerking (17) Vóór de opening van het onderzoek heeft de Thaise overheid namen en adressen meegedeeld van een aantal producenten van aluminiumfolie voor huishoudelijk gebruik in Thailand. Zoals vermeld in overweging 14 heeft geen van deze of andere Thaise producenten-exporteurs zich gemeld of een vrijstellingsaanvraag ingediend. (18) Bij verbale nota van 11 februari 2021 heeft de Commissie de Thaise overheid meegedeeld dat zij, wegens het gebrek aan medewerking van producenten-exporteurs in Thailand, voornemens was haar bevindingen betreffende het bestaan van ontwijkingspraktijken overeenkomstig artikel 18 van de basisverordening op de beschikbare feiten te baseren. De Commissie heeft tevens benadrukt dat op de beschikbare gegevens gebaseerde bevindingen minder gunstig kunnen zijn voor de betrokken partij en heeft de Thaise overheid verzocht opmerkingen in te dienen. (19) De Thaise overheid heeft de Commissie geantwoord dat zij in kennis was gesteld van het voornemen van Dingheng New Materials Co., Ltd om mee te werken en dat de Commissie, als Thaise producenten-exporteurs geen medewerking verlenen, de beschikbare gegevens mag gebruiken voor de bevindingen betreffende het bestaan van ontwijkingspraktijken ten aanzien van producenten-exporteurs in Thailand. (20) De Commissie merkte op dat de door de Thaise overheid genoemde onderneming niet heeft meegewerkt aan het onderzoek, maar aan het parallelle antiontwijkingsonderzoek met betrekking tot de invoer van aluminiumfolie op jumborollen ( 5 ) . In dit onderzoek heeft zich geen Thaise producent van het onderzochte product gemeld. (21) Overeenkomstig artikel 18, lid 1, van de basisverordening zijn de hieronder uiteengezette bevindingen met betrekking tot het bestaan van ontwijkingspraktijken dan ook gebaseerd op de beschikbare gegevens. De Commissie heeft zich in het bijzonder gebaseerd op de informatie in het verzoek, gecombineerd met andere informatiebronnen zoals handelsstatistieken over de invoer en uitvoer (bv. van Eurostat en Global Trade Atlas (“GTA”)), evenals openbare gegevens. 2.3. Verandering in de structuur van het handelsverkeer (22) Tabel 1 toont de ontwikkeling van de invoer uit de VRC en Thailand in de Unie tijdens het onderzoektijdvak ( 6 ) . Tabel 1 Invoer van kleine rollen gedurende het onderzoektijdvak ( ton ) 2016 2017 2018 2019 VP VRC 299 471 308 596 414 Index (basis = 2016) 100 157 103 199 139 Aandeel in totale invoer 8 % 10 % 6 % 7 % 5 % Thailand 70 654 814 1 088 1 069 Index (basis = 2016) 100 934 1 163 1 555 1 527 Aandeel in totale invoer 2 % 13 % 17 % 12 % 14 % Totale invoer 3 904 4 891 4 914 8 838 7 751 Bron: Eurostat (23) Tussen 2016 en het einde van de verslagperiode was er een grote toename van de invoer uit Thailand, die van 70 ton naar 1 069 ton ging. Tegelijkertijd steeg het Thaise aandeel in de totale invoer van 2 % naar 14 %. De invoer uit de VRC nam eveneens toe, zij het veel trager, van 299 tot 414 ton. Het Chinese aandeel in de totale invoer daalde echter van 8 % naar 5 %, of van vier keer zoveel als de Thaise invoer naar slechts ongeveer een derde ervan. Bovendien ligt de invoer uit de VRC nog steeds aanzienlijk lager dan de 610 ton van 2013, ten tijde van het oorspronkelijke onderzoek. (24) Tabel 2 toont de ontwikkeling van de uitvoer van grondstoffen voor de productie van kleine rollen uit de VRC naar Thailand tijdens het onderzoektijdvak. Tabel 2 Uitvoer van grondstoffen uit de VRC naar Thailand tijdens het onderzoektijdvak ( 7 ) (ton) 2016 2017 2018 2019 VP Basisfolie (ton) 50 111 52 950 62 799 68 755 71 668 Index (basis = 2016) 100 106 125 137 143 Jumborollen (ton) 31 931 37 697 49 686 63 988 69 248 Index (basis = 2016) 100 118 156 200 217 Totaal grondstoffen (ton) 82 042 90 647 112 485 132 743 140 916 Index (basis = 2016) 100 110 137 162 172 Bron: Global Trade Atlas. (25) De belangrijkste grondstof voor de productie van aluminiumfolie voor huishoudelijk gebruik is primair aluminium. Het ruwe aluminium wordt vervolgens verwerkt om basisfolie te produceren, dat op zijn beurt verder wordt verwerkt tot aluminiumfolie voor huishoudelijk gebruik op rollen van meer dan 10 kilogram (“jumborollen”) en/of kleine rollen (van maximaal 10 kilogram). Uit de informatie waarover de Commissie op basis van het verzoek beschikt, blijkt dat de productie van kleine rollen die uit Thailand naar de Unie worden uitgevoerd, hoofdzakelijk gebeurt op basis van intermediaire grondstoffen, namelijk basisfolie of jumborollen. (26) In tabel 2 is te zien dat de uitvoer van deze grondstoffen van de VRC naar Thailand sinds 2016 voortdurend is gestegen. De Commissie heeft er evenwel op gewezen dat de twee grondstoffen niet alleen worden gebruikt voor de productie van kleine rollen in Thailand. Basisfolie wordt bijvoorbeeld ook gebruikt voor de productie van jumborollen in Thailand. Die jumborollen worden vervolgens verkocht op de Thaise binnenlandse markt of uitgevoerd naar derde landen, waaronder de Unie. Daarnaast wordt basisfolie als grondstof gebruikt in een aantal andere sectoren, waaronder de verpakkingsindustrie, of voor isolatiedoeleinden. Slechts een gedeelte van deze invoer van basisfolie wordt dus daadwerkelijk gebruikt in het productieproces van kleine rollen. (27) Bovendien bevatten de gegevens voor jumborollen in tabel 2 ook jumborollen converter foil, die onder dezelfde goederencodes vallen maar niet worden gebruikt om aluminiumfolie voor huishoudelijk gebruik te produceren. Het is niet bekend welk percentage van de in Thailand ingevoerde jumborollen aluminium converter foil betreft, aangezien dergelijke gedetailleerde gegevens over de Thaise invoer niet beschikbaar zijn. Bij gebrek aan bewijs van het tegendeel, kan er echter redelijkerwijs van worden uitgegaan dat de verhouding tussen de productie van converter foil en de productie van folie voor huishoudelijk gebruik in Thailand gedurende het OT stabiel is gebleven. Gelet op de trend in tabel 1 is de productie van folie voor huishoudelijk gebruik zelfs toegenomen. Dat betekent dat de stijgende trend voor alle typen jumborollen zich ook voordoet voor jumborollen folie voor huishoudelijk gebruik. (28) Hoe dan ook geeft de aanzienlijke toename van de invoervolumes van grondstoffen uit de VRC naar Thailand aan dat de vraag naar dergelijke grondstoffen in Thailand stijgt. Dat is op zijn minst ten dele te verklaren door de toename in de productie en de uitvoer van kleine rollen in en uit Thailand. (29) De toename van de Thaise uitvoer naar de Unie, de gelijktijdige daling van de Chinese invoer in vergelijking met de Thaise invoer van kleine rollen en de toename van de Chinese uitvoer van grondstoffen naar Thailand gedurende datzelfde tijdvak vormen een verandering in de structuur van het handelsverkeer tussen de VRC, Thailand en de Unie in de zin van artikel 13, lid 1, van de basisverordening. 2.4. Soort ontwijkingspraktijken waarvoor onvoldoende reden of economische rechtvaardiging bestond (30) Artikel 13, lid 1, van de basisverordening bepaalt dat de verandering in de structuur van het handelsverkeer het gevolg moet zijn van praktijken, processen of werkzaamheden waarvoor, afgezien van de instelling van het recht, onvoldoende reden of economische rechtvaardiging bestaat. Bedoelde praktijken, processen of werkzaamheden omvatten het via derde landen verzenden van het product waarop de bestaande maatregelen van toepassing zijn alsmede assemblage-/voltooiingswerkzaamheden in een derde land als bedoeld in artikel 13, lid 2, van de basisverordening. (31) Aangezien geen enkele producent-exporteur aan het onderzoek heeft meegewerkt, zijn de bevindingen betreffende het bestaan en de aard van ontwijkingspraktijken in Thailand overeenkomstig artikel 18 van de basisverordening gebaseerd op de beschikbare gegevens, zoals toegelicht in punt 2.2. (32) De indiener van het verzoek heeft in zijn verzoek bewijsmateriaal geleverd waaruit blijkt dat kleine rollen in Thailand werden geproduceerd door het herwikkelen van jumborollen die direct uit de VRC werden betrokken, of indirect van Thaise producten die de grondstoffen voor de productie van jumborollen uit de VRC betrekken ( 8 ) . De indiener van het verzoek heeft aangetoond dat: 1) Thaise producenten beschikken niet over de nodige machines om kleine rollen te produceren op basis van primair aluminium, maar alleen om jumborollen te herwikkelen, te snijden, te slitten en te gloeien en er andere betrekkelijk kleine bewerkingen op uit te voeren. Dat wordt ook gestaafd door informatie op de websites van diverse Thaise producenten ( 9 ) . 2) Thaise producenten betrekken hun jumborollen hetzij rechtstreeks uit de VRC, hetzij van Thaise producenten van jumborollen die hun grondstoffen (basisfolie) uit de VRC betrekken. Die laatste praktijk wordt bevestigd door de bevindingen in het parallelle onderzoek van de Commissie naar jumborollen. 3) Alle bekende Thaise producenten-exporteurs van kleine rollen waarover de Commissie informatie heeft op basis van het verzoek en uit publiekelijk beschikbare bronnen, zijn dochterondernemingen van Chinese ondernemingen die kleine rollen kunnen produceren in de VRC en dat ook doen. Dit omvat de assemblage die momenteel in Thailand plaatsvindt, waarover de indiener van het verzoek informatie heeft verstrekt. (33) Uit het onderzoek is geen bewijsmateriaal naar voren gekomen dat wijst op voldoende reden of economische rechtvaardiging voor het invoeren in de Unie van kleine rollen uit Thailand, behalve om de afdracht van de geldende antidumpingrechten te ontwijken. Uit door de indiener van het verzoek verstrekte gegevens blijkt zelfs dat het vermijden van antidumpingrechten op de website van een Thaise producent van kleine rollen uitdrukkelijk werd vermeld als een van de redenen om de productie in Thailand te vestigen ( 10 ) . 2.5. Aanvang of aanmerkelijke toename van de werkzaamheden (34) Wat de assemblagewerkzaamheden betreft, is in artikel 13, lid 2, van de basisverordening bepaald dat de assemblagewerkzaamheden sinds of kort vóór de opening van het antidumpingonderzoek moeten zijn aangevangen of aanmerkelijk moeten zijn toegenomen, en de betrokken delen afkomstig moeten zijn uit het land waarop de maatregelen van toepassing zijn. (35) In 2015 en 2016 was de invoer in de EU uit Thailand verwaarloosbaar. In 2017 nam de uitvoer aanmerkelijk toe, naar 654 ton in 2017, met een verdere toename in elk van de daaropvolgende jaren. Uit de door de indiener van het verzoek verstrekte gegevens over Thaise producenten-exporteurs en uit de publiekelijk beschikbare gegevens blijkt dat met de bouw van productiefaciliteiten voor kleine rollen in Thailand in 2016 en 2017 is aangevangen, en voor één bedrijf in 2018. De assemblagewerkzaamheden zijn dus sinds de opening van het antidumpingonderzoek aangevangen. (36) Wegens de niet-medewerking van de Thaise producenten-exporteurs heeft de Commissie gebruikgemaakt van de gegevens die de indiener in het verzoek had verstrekt en van publiekelijk beschikbare gegevens om de oorsprong van de bij de assemblage van de kleine rollen in Thailand gebruikte grondstoffen vast te stellen. De Thaise producenten waarvan bekend is dat zij hun producten naar de Unie uitvoeren, zijn stuk voor stuk dochterondernemingen van Chinese producenten van aluminiumfolie voor huishoudelijk gebruik die aan antidumpingrechten zijn onderworpen wanneer zij uit de VRC uitvoeren. Uit de informatie van de indiener van het verzoek blijkt bovendien dat een van de Thaise ondernemingen beweert al haar grondstoffen te kopen bij de naburige onderneming Dingheng New Materials Co. Ltd, waarvan tijdens het parallelle onderzoek naar jumborollen ( 11 ) is gebleken dat zij de antidumpingrechten op jumborollen uit China ontwijkt. Het onderzoek heeft geen bewijsmateriaal aan het licht gebracht waaruit zou blijken dat de door Thaise producenten-exporteurs gebruikte grondstoffen een andere oorsprong zouden hebben dan de VRC. De betrokken delen zijn dus afkomstig uit het land waarop de maatregelen van toepassing zijn. 2.6. Waarde van de delen en toegevoegde waarde (37) In artikel 13, lid 2, van de basisverordening is met betrekking tot assemblagewerkzaamheden bepaald dat er ook sprake kan zijn van ontwijking wanneer de delen (in dit geval van Chinese oorsprong) 60 % of meer uitmaken van de totale waarde van de delen van het geassembleerde product, en de waarde die tijdens de assemblage- of voltooiingswerkzaamheden aan de ingevoerde delen wordt toegevoegd minder dan 25 % van de fabricagekosten bedraagt. Wegens de niet-medewerking van de Thaise producenten-exporteurs, heeft de Commissie gebruikgemaakt van het door de indiener van het verzoek verstrekte bewijsmateriaal om te bepalen of aan de drempelwaarden van 60 % en 25 % was voldaan. (38) Gelet op de uitrusting die de bekende producenten-exporteurs in hun fabrieken gebruiken, zoals te zien is op hun respectieve websites en zoals blijkt uit de gegevens in het verzoek, kunnen de productieprocessen in Thailand hoogstens bepaalde eindbewerkingen zoals herwikkelen, slitten of gloeien omvatten. (39) De indiener van het verzoek heeft aangetoond dat voor de productie van kleine rollen op basis van jumborollen of basisfolie, deze grondstoffen nagenoeg 90 % van de totale waarde van de delen van het geassembleerde product uitmaken. De indiener van het verzoek heeft eveneens aangetoond dat de totale waarde van beide grondstoffen minder dan respectievelijk 18 % en 24 % bedroeg. (40) De Commissie heeft daarom geconcludeerd dat aan de criteria van artikel 13, lid 2, van de basisverordening was voldaan. 2.7. Ondermijning van de corrigerende werking van het recht (41) Om te beoordelen of de corrigerende werking van de bestaande maatregelen, gezien de prijzen en/of hoeveelheden, mogelijk wordt ondermijnd, heeft de Commissie gebruikgemaakt van de uitvoerprijzen en -hoeveelheden zoals gerapporteerd door Eurostat. De Commissie heeft de gemiddelde geen schade veroorzakende prijs zoals vastgesteld bij het nieuwe onderzoek in verband met het vervallen van de maatregelen van 2019, vergeleken met de gewogen gemiddelde cif-uitvoerprijzen, met de nodige correcties voor conventionele douanerechten en kosten na inklaring, waarbij het verschil het prijsbederfniveau is. (42) Uit de vergelijking van de prijzen bleek dat er sprake was van een prijsbederf van 29 %. (43) Bij het onderzoek is voorts vastgesteld dat de hoeveelheden die zijn uitgevoerd en die de bestaande maatregelen bleken te ontwijken, aanzienlijk waren en tijdens de verslagperiode een marktaandeel van bijna 14 % van het totale invoervolume van kleine rollen vertegenwoordigden. (44) De Commissie concludeerde derhalve dat de bestaande maatregelen wat hoeveelheden en prijzen betreft worden ondermijnd door de invoer uit Thailand waarop dit onderzoek betrekking heeft. 2.8. Bewijs van dumping (45) Overeenkomstig artikel 13, lid 1, van de basisverordening heeft de Commissie onderzocht of er bewijs was van dumping in relatie tot de normale waarde zoals die bij het laatste nieuwe onderzoek in verband met het vervallen van de maatregelen is vastgesteld voor het soortgelijke product. (46) Voor het vaststellen van de prijzen bij uitvoer uit Thailand heeft de Commissie gebruikgemaakt van de gemiddelde uitvoerprijs van kleine rollen in de verslagperiode, zoals gerapporteerd door Eurostat. Met het oog op een billijke vergelijking tussen de normale waarde en de uitvoerprijs werden overeenkomstig artikel 2, lid 10, van de basisverordening correcties toegepast om rekening te houden met verschillen die van invloed zijn op de prijzen en de vergelijkbaarheid van de prijzen. De aldus vastgestelde gemiddelde uitvoerprijzen waren lager dan de normale waarde die bij het laatste nieuwe onderzoek in verband met het vervallen van de maatregelen is vastgesteld, waaruit blijkt dat er sprake is van dumping. 3. MAATREGELEN (47) Op basis van deze bevindingen concludeerde de Commissie dat het antidumpingrecht dat is ingesteld op kleine rollen van oorsprong uit de VRC, wordt ontweken door de invoer van het onderzochte product. (48) Daarom moeten overeenkomstig artikel 13, lid 1, van de basisverordening de geldende antidumpingmaatregelen worden uitgebreid tot de invoer van het onderzochte product. (49) Overeenkomstig artikel 13, lid 1, tweede alinea, van de basisverordening moet de uit te breiden maatregel de maatregel zijn die in artikel 1, lid 2, van Uitvoeringsverordening (EU) 2019/915 van de Commissie is vastgesteld voor “alle andere ondernemingen”, dat wil zeggen een definitief antidumpingrecht van 35,6 %, van toepassing op de cif-nettoprijs, franco grens Unie, vóór inklaring. (50) Overeenkomstig artikel 13, lid 3, van de basisverordening, volgens welke uitgebreide maatregelen moeten worden toegepast op goederen waarvoor bij invoer in de Unie een door de openingsverordening opgelegde registratieplicht geldt, moet het antidumpingrecht worden geïnd op die geregistreerde invoer in de Unie van het onderzochte product. 4. MEDEDELING VAN FEITEN EN OVERWEGINGEN (51) Op 24 juni 2021 heeft de Commissie aan alle belanghebbenden de belangrijkste feiten en overwegingen meegedeeld die tot voornoemde conclusies hebben geleid, en heeft zij de belanghebbenden verzocht om opmerkingen in te dienen. De Commissie heeft geen opmerkingen ontvangen. (52) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 1.   Het definitieve antidumpingrecht op bepaalde aluminiumfolie op rollen van oorsprong uit de Volksrepubliek China dat bij Uitvoeringsverordening (EU) 2019/915 van de Commissie werd ingesteld naar aanleiding van een nieuw onderzoek bij het vervallen van de maatregelen op grond van artikel 11, lid 2, van Verordening (EU) 2016/1036, wordt hierbij uitgebreid tot aluminiumfolie met een dikte van 0,007 mm of meer, maar minder dan 0,021 mm, niet op een drager, enkel gewalst, al dan niet gegaufreerd, op kleine rollen met een gewicht van maximum 10 kg, verzonden vanuit Thailand, al dan niet aangegeven als van oorsprong uit Thailand, momenteel ingedeeld onder de GN-codes ex 7607 11 11 en ex 7607 19 10 (Taric-codes 7607111111 en 7607191011). 2.   Het bij lid 1 van dit artikel uitgebreide recht wordt geïnd op ingevoerde producten verzonden vanuit Thailand, al dan niet aangegeven als van oorsprong uit Thailand, die zijn geregistreerd overeenkomstig artikel 2 van Uitvoeringsverordening (EU) 2020/2161 en artikel 13, lid 3, en artikel 14, lid 5, van Verordening (EU) 2016/1036. 3.   Het bedrag van de antidumpingrechten die met terugwerkende kracht moeten worden geïnd, is het bedrag dat voortvloeit uit de toepassing van het antidumpingrecht van 35,6 % dat op “alle andere ondernemingen” van toepassing is. 4.   Tenzij anders vermeld, zijn de geldende bepalingen inzake douanerechten van toepassing. Artikel 2 De douaneautoriteiten wordt opgedragen de bij artikel 2 van Uitvoeringsverordening (EU) 2020/2161 ingestelde registratie van de invoer te beëindigen. Artikel 3 1.   Verzoeken om vrijstelling van het bij artikel 1 uitgebreide recht moeten schriftelijk worden ingediend in een van de officiële talen van de Europese Unie en zijn ondertekend door een persoon die gemachtigd is om de entiteit die om de vrijstelling verzoekt, te vertegenwoordigen. Het verzoek moet aan het onderstaande adres worden gestuurd: Europese Commissie Directoraat-generaal Handel Directoraat G Kamer CHAR 04/39 1049 Brussel BELGIË 2.   Overeenkomstig artikel 13, lid 4, van Verordening (EU) 2016/1036 kan de Commissie de invoer van ondernemingen die de bij Uitvoeringsverordening (EU) 2019/915 ingestelde antidumpingmaatregelen niet ontwijken, bij besluit vrijstellen van het bij artikel 1 uitgebreide recht. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 september 2021. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) nr. 217/2013 van de Raad van 11 maart 2013 tot instelling van een definitief antidumpingrecht en definitieve inning van het voorlopige antidumpingrecht op bepaalde aluminiumfolie op rollen van oorsprong uit de Volksrepubliek China ( PB L 69 van 13.3.2013, blz. 11 ). ( 3 ) Uitvoeringsverordening (EU) 2019/915 van de Commissie van 4 juni 2019 tot instelling van een definitief antidumpingrecht op bepaalde aluminiumfolie op rollen van oorsprong uit de Volksrepubliek China naar aanleiding van een nieuw onderzoek bij het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad ( PB L 146 van 5.6.2019, blz. 63 ). ( 4 ) Uitvoeringsverordening (EU) 2020/2161 van de Commissie van 18 december 2020 tot opening van een onderzoek naar de mogelijke ontwijking van de bij Uitvoeringsverordening (EU) 2019/915 ingestelde antidumpingmaatregelen ten aanzien van de invoer van bepaalde aluminiumfolie op rollen van oorsprong uit de Volksrepubliek China, door de invoer van uit Thailand verzonden bepaalde aluminiumfolie op rollen, al dan niet aangegeven als van oorsprong uit Thailand, en tot registratie van deze invoer ( PB L 431 van 21.12.2020, blz. 42 ). ( 5 ) Uitvoeringsverordening (EU) 2020/2162 van de Commissie van 18 december 2020 tot opening van een onderzoek naar de mogelijke ontwijking van de bij Uitvoeringsverordening (EU) 2015/2384 en Uitvoeringsverordening (EU) 2017/271 ingestelde antidumpingmaatregelen ten aanzien van de invoer van bepaald bladaluminium van oorsprong uit de Volksrepubliek China, door de invoer van uit Thailand verzonden bladaluminium, al dan niet aangegeven als van oorsprong uit Thailand, en tot registratie van deze invoer ( PB L 431 van 21.12.2020, blz. 48 ). ( 6 ) De invoergegevens in deze verordening kunnen niet zonder meer worden vergeleken met de gegevens die naar aanleiding van het oorspronkelijke of het nieuwe onderzoek zijn gepubliceerd. Bij het eerdere onderzoek zijn gegevens gebruikt met betrekking tot de EU-28, waar het Verenigd Koninkrijk deel van uitmaakte, terwijl het huidige onderzoek, na de terugtrekking van het Verenigd Koninkrijk uit de Unie in 2020, slechts betrekking heeft op de EU-27. ( 7 ) De hoeveelheden basisfolie zijn in de mate van het mogelijke — op basis van de specifieke productomschrijvingen in GTA — aangepast om de basisfolie weer te geven die daadwerkelijk voor de productie van aluminiumfolie voor huishoudelijk gebruik kan worden gebruikt, en niet voor bijvoorbeeld de drukkerijsector. ( 8 ) De indiener van het verzoek heeft informatie verstrekt over een lopend onderzoek van het Europees Bureau voor fraudebestrijding (OLAF) in samenwerking met de desbetreffende autoriteiten van de lidstaten. Volgens de indiener van het verzoek zijn naar aanleiding van dat onderzoek met betrekking tot de ontwijking van de antidumpingrechten sancties opgelegd aan twee Thaise producenten-exporteurs. Vanwege de vertrouwelijkheid van het lopende onderzoek van OLAF is er momenteel geen andere informatie publiekelijk beschikbaar. ( 9 ) Bijvoorbeeld, http://en.wohler.com.cn/index.php/News/view/id/6.html ( 10 ) De indiener van het verzoek heeft in bijlage 5 bij het verzoek een kopie verstrekt van de webpagina waarop de antidumpingrechten werden vermeld. De huidige versie van de website, waarop het vermijden van antidumpingrechten niet langer wordt vermeld, is hier te vinden: http://en.wohler.com.cn/index.php/News/view/id/6.html (laatst geraadpleegd op 23 februari 2021). Er zij op gewezen dat op de LinkedIn-pagina van het bedrijf nog steeds het volgende te lezen staat: “Thailand factory is established for eliminating anti-dumping rate of European and Indian markets.”. (“De fabriek in Thailand is opgericht om antidumpingrechten op de Europese en Indiase markten te vermijden.”). (https://www.linkedin.com/company/qingdao-wohler-household-products-co-ltd/about/, laatst geraadpleegd op 25 februari 2021). Bovendien staat op een andere website vermeld: “to solve the problem of anti-dumping duty, we build another factory in Thailand” (“om het probleem van antidumpingrechten op te lossen, bouwen wij nog een fabriek in Thailand”): https://tigerhuang923.en.ec21.com/company_info.html (laatst geraadpleegd 25 mei 2021). Een ander Thais bedrijf vermeldt ook dat voor de invoer uit Thailand geen antidumpingrechten hoeven te worden betaald: https://www.top-ranking.com.cn/news/view?id=1792&lang=en (laatst geraadpleegd 25 februari 2021). ( 11 ) PB L 431 van 21.12.2020, blz. 48 .",
  "source": "EUR LEX"
}