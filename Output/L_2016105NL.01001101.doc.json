{
  "url": "http://www.w3.org/1999/xhtml\"><!--",
  "content": "L_2016105NL.01001101.xml 21.4.2016 NL Publicatieblad van de Europese Unie L 105/11 UITVOERINGSVERORDENING (EU) 2016/614 VAN DE COMMISSIE van 19 april 2016 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 april 2016. Voor de Commissie, namens de voorzitter, Stephen QUEST Directeur-generaal Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel (zogenoemde „hobbykas”) met afmetingen van ongeveer 140 × 140 × 200 cm en een geraamte van staal. Het geraamte bevat tevens rekken, bestaande uit acht schappen (vier aan elke zijde) van metaaldraad met afmetingen van ongeveer 58 × 28 cm. Het geraamte is aan alle zijden bedekt met flexibele kunststof vellen, met een oprolbare opening aan de voorzijde van ongeveer 86 × 145 cm. De opening kan door een klittenbandsluiting worden gesloten. De structuur kan worden betreden door een persoon. Het doel ervan is het op lange of korte termijn (bijvoorbeeld op markten) bewaren van planten. Zie afbeelding ( *1 ) . 7326 90 98 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur en de tekst van de GN-codes 7326 , 7326 90  en 7326 90 98 . Indeling onder post 9403  als „andere meubelen” is uitgesloten, omdat het artikel niet bestemd is voor het meubileren van particuliere woningen, hotels, kantoren, scholen, kerken, winkels, laboratoria en dergelijke, maar voor het bewaren van planten (zie ook de GS-toelichtingen op hoofdstuk 94, algemeen, tweede alinea, punt A, en op post 9403 , tweede alinea). Indeling onder post 9406  als een „geprefabriceerd bouwwerk” is eveneens uitgesloten, omdat de constructie relatief instabiel is en flexibele wanden heeft. Het artikel is bijgevolg ongeschikt voor langdurig gebruik in de buitenlucht, omdat het niet als weerbestendig wordt beschouwd. Het artikel moet daarom worden ingedeeld naar het materiaal waarvan het is vervaardigd. Het artikel ontleent zijn wezenlijke karakter aan de constructie (het geraamte en de schappen van metaal). Het moet daarom worden ingedeeld onder GN-code 7326 90 98  als andere werken van ijzer of staal. ( *1 ) De afbeelding is louter ter informatie.",
  "source": "EUR LEX"
}