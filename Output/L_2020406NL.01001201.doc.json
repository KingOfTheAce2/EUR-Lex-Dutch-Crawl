{
  "url": "http://www.w3.org/1999/xhtml\"><!--",
  "content": "L_2020406NL.01001201.xml 3.12.2020 NL Publicatieblad van de Europese Unie L 406/12 GEDELEGEERDE VERORDENING (EU) 2020/1817 VAN DE COMMISSIE van 17 juli 2020 tot aanvulling van Verordening (EU) 2016/1011 van het Europees Parlement en de Raad wat betreft de minimuminhoud van de toelichting over de wijze waarop de ecologische, sociale en governancefactoren in de benchmarkmethodologie worden weerspiegeld (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1011 van het Europees Parlement en de Raad van 8 juni 2016 betreffende indices die worden gebruikt als benchmarks voor financiële instrumenten en financiële overeenkomsten of om de prestatie van beleggingsfondsen te meten en tot wijziging van Richtlijnen 2008/48/EG en 2014/17/EU en Verordening (EU) nr. 596/2014 ( 1 ) , en met name artikel 13, lid 2 bis, Overwegende hetgeen volgt: (1) De in het kader van het Raamverdrag van de Verenigde Naties inzake klimaatverandering aangenomen Overeenkomst van Parijs, die op 5 oktober 2016 door de Unie is goedgekeurd ( 2 ) , heeft als doel de reactie op de klimaatverandering te versterken, onder meer door investeringsstromen in lijn te brengen met een traject naar broeikasgasarme emissies en klimaatveerkrachtige ontwikkeling. (2) Op 11 december 2019 heeft de Commissie haar mededeling aan het Europees Parlement, de Europese Raad, de Raad, het Europees Economisch en Sociaal Comité en het Comité van de Regio’s “De Europese Green Deal” goedgekeurd ( 3 ) . De Europese Green Deal omvat een nieuwe groeistrategie die de EU moet omvormen tot een eerlijke en welvarende samenleving met een moderne, hulpbronnenefficiënte en concurrerende economie, waar vanaf 2050 netto geen broeikasgassen meer worden uitgestoten en de economische groei is losgekoppeld van het gebruik van hulpbronnen. Bij de uitvoering van de Europese Green Deal moeten beleggers duidelijke, op de lange termijn gerichte signalen krijgen om gestrande activa te voorkomen en duurzame financiering aan te trekken. (3) Volgens Verordening (EU) 2016/1011 moeten benchmarkbeheerders toelichten hoe voor elke aangeboden en gepubliceerde benchmark de essentiële aspecten van de methodologie ecologische, sociale en governancefactoren (ESG-factoren) weerspiegelen. (4) Wanneer voor elke benchmark of benchmarkgroep op verschillende wijze zou worden toegelicht hoe de essentiële aspecten van de benchmarkmethodologie ESG-factoren weerspiegelen, zou dit leiden tot een gebrek aan vergelijkbaarheid tussen benchmarks en een gebrek aan duidelijkheid over de reikwijdte en doelstellingen van de ESG-factoren. Het is derhalve noodzakelijk de minimuminhoud van dergelijke toelichtingen vast te stellen, alsook een model dat moet worden gebruikt. (5) Om de informatie beter op de beleggers af te stemmen, moet de vereiste om toe te lichten hoe de essentiële aspecten van de methodologie voor elke aangeboden en gepubliceerde benchmark of benchmarkgroep de ESG-factoren weerspiegelen, rekening houden met de onderliggende activa waarop de benchmarks zijn gebaseerd. Deze verordening dient niet van toepassing te zijn op benchmarks die geen onderliggende activa hebben met gevolgen voor de klimaatverandering, zoals rentevoetbenchmarks en valutawisselingsbenchmarks. Overeenkomstig artikel 19 van Verordening (EU) 2016/1011 dient deze verordening niet van toepassing te zijn op grondstoffenbenchmarks. (6) De toelichting over de wijze waarop essentiële aspecten van de benchmarkmethodologie ESG-factoren weerspiegelen, moet betrekking hebben op een geaggregeerde gewogen gemiddelde waarde en mag niet openbaar worden gemaakt voor elk onderdeel van de benchmarks. Waar nodig en passend, moeten benchmarkbeheerders aanvullende ESG-informatie kunnen verstrekken. (7) Om benchmarkgebruikers van nauwkeurige en actuele informatie te voorzien, moeten benchmarkbeheerders de in het model verstrekte informatie actualiseren om eventuele in de methodologie aangebrachte wijzigingen te weerspiegelen, en daarbij vermelden waarom en op welke data de informatie is geactualiseerd. (8) Om beleggers maximale transparantie te bieden, moeten benchmarkbeheerders duidelijk vermelden of zij al dan niet ESG-doelstellingen nastreven, HEEFT DE VOLGENDE VERORDENING VASTGESTELD: Artikel 1 Toelichting over de wijze waarop de ESG-factoren in de benchmarkmethodologie worden weerspiegeld 1.   Benchmarkbeheerders lichten aan de hand van het model in de bijlage bij deze verordening toe met welke van de in bijlage II bij Gedelegeerde Verordening (EU) 2020/2020/1816 ( 4 ) bedoelde ecologische, sociale en governancefactoren (ESG-factoren) zij rekening hebben gehouden bij het ontwerpen van hun benchmarkmethodologie. Zij lichten ook toe hoe die factoren tot uiting komen in de essentiële aspecten van die methodologie, waaronder voor de selectie van onderliggende activa, wegingsfactoren, maatstaven en indicatoren. De in de eerste alinea vastgestelde vereiste is niet van toepassing op grondstoffenbenchmarks. 2.   Voor afzonderlijke benchmarks mogen benchmarkbeheerders, in plaats van alle informatie te verstrekken die volgens het model in de bijlage bij deze verordening nodig is, die informatie vervangen door een hyperlink in de verstrekte toelichting naar een website die al die informatie bevat. 3.   Wanneer benchmarks een mengeling vormen van verschillende soorten onderliggende activa, lichten de benchmarkbeheerders toe op welke wijze de ESG-factoren voor elk van de onderliggende activa worden weerspiegeld. 4.   Benchmarkbeheerders mogen in de verstrekte toelichting aanvullende ESG-factoren en gerelateerde informatie opnemen. 5.   Benchmarkbeheerders vermelden in de verstrekte toelichting duidelijk of zij al dan niet ESG-doelstellingen nastreven. 6.   Benchmarkbeheerders nemen in de verstrekte toelichting een verwijzing op naar de bronnen van de gegevens en normen die voor elke openbaar gemaakte ESG-factor zijn gebruikt. Artikel 2 Actualisering van de verstrekte toelichting Benchmarkbeheerders actualiseren de verstrekte toelichting telkens wanneer de benchmarkmethodologie wordt gewijzigd, en in ieder geval jaarlijks. Zij vermelden de redenen voor de actualisering. Artikel 3 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 juli 2020. Voor de Commissie De voorzitter Ursula VON DER LEYEN ( 1 ) PB L 171 van 29.6.2016, blz. 1 . ( 2 ) Besluit (EU) 2016/1841 van de Raad van 5 oktober 2016 betreffende de sluiting, namens de Europese Unie, van de Overeenkomst van Parijs, die is aangenomen in het kader van het Raamverdrag van de Verenigde Naties inzake klimaatverandering ( PB L 282 van 19.10.2016, blz. 1 ). ( 3 ) COM(2019) 640 final. ( 4 ) Gedelegeerde Verordening (EU) 2020/1816 van de Commissie van 17 juli 2020 tot aanvulling van Verordening (EU) 2016/1011 van het Europees Parlement en de Raad wat betreft de toelichting in de benchmarkverklaring over de wijze waarop de ecologische, sociale en governancefactoren in elke aangeboden en gepubliceerde benchmark worden weerspiegeld (zie bladzijde 1 van dit Publicatieblad). BIJLAGE MODEL VOOR DE TOELICHTING OVER DE WIJZE WAAROP DE ESSENTIËLE ELEMENTEN VAN DE BENCHMARKMETHODOLOGIE ECOLOGISCHE, SOCIALE EN GOVERNANCEFACTOREN (ESG-FACTOREN) WEERSPIEGELEN TOELICHTING OVER DE WIJZE WAAROP ESG-FACTOREN TOT UITING KOMEN IN DE ESSENTIËLE ELEMENTEN VAN DE BENCHMARKMETHODOLOGIE Punt 1 . Naam van de benchmarkbeheerder Punt 2 . Soort benchmark of benchmarkgroep Kies het onderliggende actief uit de lijst in bijlage II bij GedelegeerdeVerordening (EU) 2020/1816. Punt 3 . Naam van de benchmark of benchmarkgroep Punt 4 . Houdt de benchmarkmethodologie voor de benchmark of benchmarkgroep rekening met ESG-factoren? ☐ Ja ☐ Neen Punt 5 . Indien het antwoord op punt 4 bevestigend is, vermeld hieronder dan voor elke benchmarkgroep de ESG-factoren die in de benchmarkmethodologie in aanmerking zijn genomen, rekening houdend met de ESG-factoren die vermeld zijn in bijlage II bij Gedelegeerde Verordening (EU) 2020/1816. Licht toe hoe die ESG-factoren worden gebruikt voor de selectie, weging of uitsluiting van onderliggende activa. De ESG-factoren worden openbaar gemaakt voor een geaggregeerde gewogen gemiddelde waarde op het niveau van de benchmarkgroep. a) Lijst van in aanmerking genomen ecologische factoren: Selectie, weging of uitsluiting: b) Lijst van in aanmerking genomen sociale factoren: Selectie, weging of uitsluiting: c) Lijst van in aanmerking genomen governancefactoren: Selectie, weging of uitsluiting: Punt 6 . Indien het antwoord op punt 4 bevestigend is, vermeld hieronder dan voor elke benchmark de ESG-factoren die in de benchmarkmethodologie in aanmerking zijn genomen, rekening houdend met de ESG-factoren die vermeld zijn in bijlage II bij Gedelegeerde Verordening (EU) 2020/1816, naargelang van het onderliggende actief in kwestie. Licht toe hoe die ESG-factoren worden gebruikt voor de selectie, weging of uitsluiting van onderliggende activa. De ESG-factoren worden niet openbaar gemaakt voor elk onderdeel van de benchmark, maar voor een geaggregeerde gewogen gemiddelde waarde van de benchmark. Als alternatief mag al deze informatie worden verstrekt in de vorm van een in deze toelichting opgenomen hyperlink naar een website van de benchmarkbeheerder. De informatie op de website moet gemakkelijk beschikbaar en toegankelijk zijn. Benchmarkbeheerders zorgen ervoor dat de op hun website gepubliceerde informatie vijf jaar lang beschikbaar blijft. a) Lijst van in aanmerking genomen ecologische factoren: Selectie, weging of uitsluiting: b) Lijst van in aanmerking genomen sociale factoren: Selectie, weging of uitsluiting: c) Lijst van in aanmerking genomen governancefactoren: Selectie, weging of uitsluiting: Hyperlink naar de informatie over ESG-factoren voor elke benchmark: Punt 7 . Gebruikte gegevens en normen a) Gegevensinvoer i) Beschrijf of de gegevens intern of extern worden gerapporteerd, gemodelleerd of verkregen. ii) Indien de gegevens extern worden gerapporteerd, gemodelleerd of verkregen, vermeld dan de naam van de derde partij die de gegevens verstrekt. b) Verificatie en kwaliteit van gegevens Beschrijf hoe de gegevens worden geverifieerd en hoe de kwaliteit van die gegevens wordt gewaarborgd. c) Referentienormen Beschrijf de internationale normen die in de benchmarkmethodologie worden gebruikt. Datum waarop de informatie voor het laatst is geactualiseerd en reden voor de actualisering:",
  "source": "EUR LEX"
}