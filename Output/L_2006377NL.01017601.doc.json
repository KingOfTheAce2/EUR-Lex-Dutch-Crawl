{
  "url": "http://www.w3.org/1999/xhtml\">",
  "content": "L_2006377NL.01017601.xml 27.12.2006 NL Publicatieblad van de Europese Unie L 377/176 VERORDENING (EG) N r. 1900/2006 VAN HET EUROPEES PARLEMENT EN DE RAAD van 20 december 2006 tot wijziging van Verordening (EEG) nr. 3922/91 inzake de harmonisatie van technische voorschriften en administratieve procedures op het gebied van de burgerluchtvaart HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 80, lid 2, Gezien het voorstel van de Commissie, Gezien het advies van het Europees Economisch en Sociaal Comité, Gezien het advies van het Comité van de Regio's, Volgens de procedure van artikel 251 van het Verdrag ( 1 ) , Overwegende hetgeen volgt: (1) Bijlage III bij Verordening (EEG) nr. 3922/91 ( 2 ) bevat gemeenschappelijke technische voorschriften en administratieve procedures die van toepassing zijn op commercieel vervoer door de lucht met vleugelvliegtuigen. Deze geharmoniseerde voorschriften en procedures zijn van toepassing op alle door communautaire exploitanten gebruikte luchtvaartuigen die in een lidstaat of in een derde land zijn geregistreerd. (2) De artikelen 8 en 11 van Verordening (EEG) nr. 3922/91 geven de Commissie toestemming om de gemeenschappelijke technische voorschriften en administratieve procedure van bijlage III te wijzigen of aan te vullen of om een lidstaat vrij te stellen van de toepassing van die voorschriften, overeenkomstig Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 3 ) . (3) Besluit 1999/468/EG is gewijzigd bij Besluit 2006/512/EG, hetgeen geleid heeft tot de opname van een regelgevingsprocedure met toetsing voor maatregelen van algemene strekking tot wijziging van niet-essentiële onderdelen van een volgens de procedure van artikel 251 van het Verdrag aangenomen basisbesluit, ook wanneer de wijziging behelst dat sommige van deze niet-essentiële onderdelen worden geschrapt of dat het besluit wordt aangevuld met nieuwe niet-essentiële onderdelen. (4) Voor de algemene maatregelen die tot doel hebben de niet-essentiële onderdelen van Verordening (EEG) nr. 3922/91 te wijzigen, moet derhalve gebruik worden gemaakt van de regelgevingsprocedure met toetsing. (5) Wanneer de normaal geldende termijnen van de regelgevingsprocedure met toetsing niet kunnen worden nageleefd om dwingende urgente redenen die verband houden met de instandhouding van een voldoende hoog niveau van luchtvaartveiligheid, moet de Commissie de in artikel 5 bis, lid 6, van Besluit 1999/468/EG vastgestelde urgentieprocedure kunnen toepassen voor de vaststelling van bepaalde maatregelen. (6) Verordening (EEG) nr. 3922/91 moet dienovereenkomstig worden gewijzigd, HEBBEN DE VOLGENDE VERORDENING VASTGESTELD: Artikel 1 Verordening (EEG) nr. 3922/91 wordt als volgt gewijzigd: 1) Artikel 8 wordt als volgt gewijzigd: a) In lid 3 wordt de vierde alinea vervangen door: „In een dergelijk geval brengt de Commissie dit besluit ter kennis van alle lidstaten, die dan het recht hebben die maatregel ook toe te passen. De desbetreffende bepalingen van bijlage III kunnen ook overeenkomstig artikel 11 worden gewijzigd naar aanleiding van een dergelijke maatregel”. b) In lid 4 wordt de vierde alinea vervangen door: „In een dergelijk geval brengt de Commissie dit besluit ter kennis van alle lidstaten, die dan het recht hebben die maatregel ook toe te passen. De desbetreffende bepalingen van bijlage III kunnen ook overeenkomstig artikel 11 worden gewijzigd naar aanleiding van een dergelijke maatregel”. 2) Artikel 11 wordt als volgt gewijzigd: a) Lid 1 wordt vervangen door: „1.   De maatregelen die tot doel hebben niet-essentiële onderdelen van deze verordening in de in bijlage III vermelde gemeenschappelijke technische voorschriften en administratieve procedures te wijzigen door aanvuling ervan, en die ingevolge de wetenschappelijke en technische vooruitgang noodzakelijk zijn, worden volgens de in artikel 12, lid 3, bedoelde regelgevingsprocedure met toetsing vastgesteld. Om dwingende urgente redenen kan de Commissie de in artikel 12, lid 4, bedoelde urgentieprocedure toepassen”. b) In lid 2 wordt „van artikel 12” vervangen door „van artikel 12, lid 3”. 3) Artikel 12 wordt vervangen door: „Artikel 12 1.   De Commissie wordt bijgestaan door het comité voor de veiligheid van de luchtvaart (hierna „het comité” genoemd). 2.   Wanneer naar dit lid wordt verwezen, is de regelgevingsprocedure van de artikelen 5 en 7 van Besluit 1999/468/EG, met inachtneming van de bepalingen van artikel 8 van dat besluit, van toepassing. De in artikel 5, lid 6, van Besluit 1999/468/EG bedoelde termijn wordt vastgesteld op drie maanden. 3.   Wanneer naar dit lid wordt verwezen, zijn artikel 5 bis, leden 1 tot en met 4, en artikel 7 van Besluit 1999/468/EG, met inachtneming van artikel 8 van dat besluit, van toepassing. 4.   Wanneer naar dit lid wordt verwezen, zijn artikel 5 bis, leden 1, 2, 4 en 6, en artikel 7 van Besluit 1999/468/EG, met inachtneming van artikel 8 van dat besluit, van toepassing”. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 december 2006 Voor het Europees Parlement De voorzitter J. BORRELL FONTELLES Voor de Raad De voorzitter J. KORKEAOJA ( 1 ) Advies van het Europees Parlement van 30 november 2006 (nog niet bekendgemaakt in het Publicatieblad) en besluit van de Raad van 19 december 2006. ( 2 ) PB L 373 van 31.12.1991, blz. 4 . Verordening laatstelijk gewijzigd bij Verordening (EG) nr. 1899/2006 van het Europees Parlement en de Raad (Zie blz. 1 van dit Publicatieblad). ( 3 ) PB L 184 van 17.7.1999, blz. 23 . Besluit gewijzigd bij Besluit 2006/512/EG ( PB L 200 van 22.7.2006, blz. 11 ).",
  "source": "EUR LEX"
}