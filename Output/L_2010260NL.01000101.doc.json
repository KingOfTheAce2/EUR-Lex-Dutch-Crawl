{
  "url": "http://www.w3.org/1999/xhtml\">",
  "content": "L_2010260NL.01000101.xml 2.10.2010 NL Publicatieblad van de Europese Unie L 260/1 BESLUIT 2010/587/GBVB VAN DE RAAD van 14 juni 2010 betreffende de sluiting en de ondertekening van de overeenkomst tussen de Europese Unie en Montenegro inzake beveiligingsprocedures voor de uitwisseling en bescherming van gerubriceerde gegevens DE RAAD VAN DE EUROPESE UNIE, Gezien het Verdrag betreffende de Europese Unie (VEU), met name artikel 37, en het Verdrag betreffende de werking van de Europese Unie (VWEU), met name artikel 218, lid 5, en artikel 218, lid 6, eerste alinea, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft tijdens zijn zitting van 10 november 2009 besloten het voorzitterschap te machtigen om overeenkomstig het vroegere artikel 24 van het VEU onderhandelingen aan te gaan met Montenegro met het oog op de sluiting van een overeenkomst inzake de beveiliging van gegevens. (2) Ingevolge die machtiging heeft het voorzitterschap via onderhandelingen met Montenegro een overeenkomst inzake beveiligingsprocedures voor de uitwisseling en bescherming van gegevens bereikt. (3) Deze overeenkomst moet worden goedgekeurd, HEEFT HET VOLGENDE BESLUIT VASTGESTELD: Artikel 1 De overeenkomst tussen de Europese Unie en Montenegro inzake beveiligingsprocedures voor de uitwisseling en bescherming van gerubriceerde gegevens wordt namens de Unie goedgekeurd. De tekst van de overeenkomst is bij dit besluit gevoegd. Artikel 2 De voorzitter van de Raad wordt gemachtigd de persoon/personen aan te wijzen die bevoegd is/zijn de overeenkomst te ondertekenen teneinde daardoor de Unie te binden. Artikel 3 Dit besluit treedt in werking op de dag waarop het wordt vastgesteld. Gedaan te Luxemburg, 14 juni 2010. Voor de Raad De voorzitster C. ASHTON",
  "source": "EUR LEX"
}