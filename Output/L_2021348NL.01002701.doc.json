{
  "url": "http://www.w3.org/1999/xhtml\">",
  "content": "L_2021348NL.01002701.xml 1.10.2021 NL Publicatieblad van de Europese Unie L 348/27 BESLUIT (EU) 2021/1743 VAN DE RAAD van 28 september 2021 betreffende het namens de Europese Unie in het regionaal stuurcomité van de Vervoersgemeenschap in te nemen standpunt over de oprichting van een technisch comité voor het vervoer over water en multimodaliteit DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91 en artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Verdrag tot oprichting van de Vervoersgemeenschap ( Treaty establishing the Transport Community , TCT) is door de Unie bij Besluit (EU) 2019/392 van de Raad ( 1 ) gesloten en is op 1 mei 2019 in werking getreden. (2) Het regionaal stuurcomité is bij het TCT opgericht voor het beheer en de goede uitvoering van het TCT. Op grond van artikel 26 van het TCT moet het regionale stuurcomité besluiten vaststellen om technische comités op te richten. (3) Elk technisch comité kan binnen zijn bevoegdheidsdomein voorstellen voor besluiten indienen bij het regionaal stuurcomité. De technische comités bestaan uit vertegenwoordigers van de overeenkomstsluitende partijen bij het TCT. Alle lidstaten van de Unie kunnen deelnemen als waarnemer. (4) Het regionale stuurcomité zal binnenkort een besluit aannemen tot oprichting van een technisch comité voor het vervoer over water en multimodaliteit. (5) De oprichting van een technisch comité voor het vervoer over water en multimodaliteit zal bijdragen tot de verwezenlijking van de doelstelling van het TCT, namelijk de oprichting van een vervoersgemeenschap op het gebied van vervoer over de weg, per spoor, over de binnenwateren en over zee, alsook de ontwikkeling van een vervoersnetwerk tussen de Unie en de Zuidoost-Europese Partijen. (6) Een technisch comité voor het vervoer over water en multimodaliteit moet als doel hebben zich te buigen over de kritieke aspecten in verband met het vervoer over water, dat maritieme aangelegenheden, binnenwateren en havens omvat, zich te buigen over de multimodale aspecten en het efficiënt gebruik van dergelijk vervoer te bevorderen. (7) Het is passend het standpunt over de oprichting van een technisch comité voor het vervoer over water en multimodaliteit vast te stellen dat namens de Unie moet worden ingenomen in het regionaal stuurcomité, aangezien een dergelijk besluit noodzakelijk is voor de tenuitvoerlegging van het TCT en bindend zal zijn voor de Unie, HEEFT HET VOLGENDE BESLUIT VASTGESTELD: Artikel 1 Het namens de Unie in het bij het Verdrag tot oprichting van de Vervoersgemeenschap opgerichte regionaal stuurcomité in te nemen standpunt over de oprichting van een technisch comité voor het vervoer over water en multimodaliteit is gebaseerd op het ontwerpbesluit van het regionaal stuurcomité ( 2 ) . Kleine wijzigingen van dat ontwerpbesluit kunnen door de vertegenwoordigers van de Unie in het regionaal stuurcomité zonder nader besluit van de Raad worden goedgekeurd. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 28 september 2021. Voor de Raad De voorzitter S. KUSTEC ( 1 ) Besluit (EU) 2019/392 van de Raad van 4 maart 2019 betreffende de sluiting, namens de Europese Unie, van het Verdrag tot oprichting van de Vervoersgemeenschap ( PB L 71 van 13.3.2019, blz. 1 ). ( 2 ) Zie document ST 11514/21 op http://register.consilium.europa.eu",
  "source": "EUR LEX"
}