{
  "url": "http://www.w3.org/1999/xhtml\">",
  "content": "L_2018106NL.01000101.xml 26.4.2018 NL Publicatieblad van de Europese Unie L 106/1 BESLUIT (EU) 2018/639 VAN DE RAAD van 19 maart 2018 betreffende de ondertekening namens de Unie en de voorlopige toepassing van de Overeenkomst inzake wetenschappelijke en technologische samenwerking tussen de Europese Unie en het Koninkrijk Marokko, waarin de voorwaarden voor de deelname van het Koninkrijk Marokko aan het partnerschap voor onderzoek en innovatie in het Middellandse Zeegebied (het Prima-initiatief) worden vastgesteld DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 186, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Besluit (EU) 2017/1324 van het Europees Parlement en de Raad ( 1 ) voorziet in de deelname van de Unie aan het door verscheidene lidstaten gezamenlijk opgezette partnerschap voor onderzoek en innovatie in het Middellandse Zeegebied (het „Prima-initiatief”). (2) Met het Prima-initiatief wordt beoogd een gezamenlijk programma op te zetten om onderzoeks- en innovatiecapaciteit op te bouwen en kennis en gemeenschappelijke innovatieve oplossingen te ontwikkelen voor agrovoedingssystemen, teneinde deze duurzaam te maken, en voor geïntegreerde watervoorziening en geïntegreerd waterbeheer in het Middellandse Zeegebied, zodat deze systemen, deze voorziening en dit beheer klimaatbestendiger, efficiënter, kosteneffectiever en ecologisch en maatschappelijk duurzamer worden en ertoe wordt bijgedragen om de problemen op het gebied van watertekorten, voedselveiligheid, voeding, gezondheid, welzijn en migratie bij de wortel aan te pakken. (3) Aan het Prima-initiatief zal een aantal lidstaten en derde landen („deelnemende landen”) gezamenlijk deelnemen die naar een sterke wetenschappelijke, bestuurlijke en financiële integratie streven, onder dezelfde voorwaarden. (4) Het Koninkrijk Marokko („Marokko”) heeft de wens geuit om zich als deelnemend land en op voet van gelijkheid met de lidstaten en de met Horizon 2020 — het kaderprogramma voor onderzoek en innovatie (2014-2020) — geassocieerde derde landen die aan het Prima-initiatief deelnemen, bij het Prima-initiatief aan te sluiten. (5) Overeenkomstig artikel 1, lid 2, van Besluit (EU) 2017/1324 wordt Marokko een aan het Prima-initiatief deelnemend land onder voorbehoud van de sluiting van een internationale overeenkomst inzake wetenschappelijke en technologische samenwerking met de Unie, waarin de voorwaarden voor de deelname van Marokko aan het Prima-initiatief worden vastgesteld. (6) De Raad heeft op 30 mei 2017 de Commissie gemachtigd om namens de Unie onderhandelingen met Marokko te openen over een internationale overeenkomst met Marokko waarin de voorwaarden voor de deelname van Marokko aan het Prima-initiatief worden vastgesteld, onder voorbehoud van de vaststelling van Besluit (EU) 2017/1324. Deze onderhandelingen zijn succesvol afgerond met de parafering van de Overeenkomst inzake wetenschappelijke en technologische samenwerking tussen de Europese Unie en het Koninkrijk Marokko, waarin de voorwaarden voor de deelname van het Koninkrijk Marokko aan het partnerschap voor onderzoek en innovatie in het Middellandse Zeegebied (het Prima-initiatief) worden vastgesteld („de overeenkomst”). (7) De overeenkomst moet worden ondertekend. (8) Teneinde zo snel mogelijk de deelname van Marokko aan het Prima-initiatief mogelijk te maken, moet de overeenkomst voorlopig worden toegepast, in afwachting van de voltooiing van de voor de inwerkingtreding ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening namens de Unie van de Overeenkomst inzake wetenschappelijke en technologische samenwerking tussen de Europese Unie en het Koninkrijk Marokko, waarin de voorwaarden voor de deelname van het Koninkrijk Marokko aan het partnerschap voor onderzoek en innovatie in het Middellandse Zeegebied (het Prima-initiatief) worden vastgesteld, onder voorbehoud van de sluiting van die overeenkomst. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 In afwachting van de voltooiing van de voor de inwerkingtreding ervan vereiste procedures, wordt de overeenkomst, overeenkomstig artikel 4 ervan, met ingang van de ondertekening ervan ( 2 ) voorlopig toegepast. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 19 maart 2018. Voor de Raad De voorzitter R. PORODZANOV ( 1 ) Besluit (EU) 2017/1324 van het Europees Parlement en de Raad van 4 juli 2017 betreffende de deelname van de Unie aan een door verscheidene lidstaten gezamenlijk opgezet partnerschap voor onderzoek en innovatie in het Middellandse Zeegebied (het Prima-initiatief) ( PB L 185 van 18.7.2017, blz. 1 ). ( 2 ) De datum van ondertekening van de overeenkomst zal door het secretariaat-generaal van de Raad worden bekendgemaakt in het Publicatieblad van de Europese Unie .",
  "source": "EUR LEX"
}