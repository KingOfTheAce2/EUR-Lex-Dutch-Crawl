{
  "url": "http://www.w3.org/1999/xhtml\">",
  "content": "L_2015266NL.01002701.xml 13.10.2015 NL Publicatieblad van de Europese Unie L 266/27 VERORDENING (EU) 2015/1832 VAN DE COMMISSIE van 12 oktober 2015 tot wijziging van bijlage II bij Verordening (EG) nr. 1333/2008 van het Europees Parlement en de Raad wat het gebruik van erytritol (E 968) betreft als smaakversterker in gearomatiseerde dranken met verlaagde energetische waarde of zonder toegevoegde suikers (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, Overwegende hetgeen volgt: (1) In bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) Die lijst kan volgens de uniforme procedure van artikel 3, lid 1, van Verordening (EG) nr. 1331/2008 van het Europees Parlement en de Raad ( 2 ) hetzij op initiatief van de Commissie, hetzij ingevolge een aanvraag worden bijgewerkt. (3) Op 28 mei 2014 is een aanvraag ingediend voor de goedkeuring van het gebruik van erytritol (E 968) als smaakversterker in gearomatiseerde dranken, levensmiddelencategorie 14.1.4 van bijlage II bij Verordening (EG) nr. 1333/2008. Deze aanvraag is vervolgens door de Commissie toegankelijk gemaakt voor de lidstaten overeenkomstig artikel 4 van Verordening (EG) nr. 1331/2008. (4) Het gebruik van erytritol (E 968) wordt aangevraagd om het smaakprofiel en het mondgevoel van dranken met verlaagde energetische waarde en dranken zonder toegevoegde suikers zodanig te verbeteren dat zij smaken als producten die volledig met suiker gezoet zijn. In kleine hoeveelheden werkt erytritol als smaakversterker en helpt het de smaakafwijking en de aanhoudende zoete smaak die gepaard gaan met het gebruik van intensieve zoetstoffen in die dranken te verzachten. Het voordeel voor de consumenten zou dus zijn dat zij kunnen beschikken over beter smakende dranken met verlaagde energetische waarde of dranken zonder toegevoegde suikers. (5) In 2003 oordeelde het Wetenschappelijk Comité voor de menselijke voeding (SCF) dat erytritol (E 968) veilig is voor gebruik in levensmiddelen. De goedkeuring van erytritol (E 968) door de EU dekt het gebruik ervan in dranken nog niet omdat in het advies van het SCF werd aangegeven dat de laxatiedrempel kan worden overschreden, vooral bij jonge consumenten, door inname van erytritol in dranken. (6) Op 12 februari 2015 heeft de Europese Autoriteit voor voedselveiligheid (EFSA) een advies uitgebracht ( 3 ) over de veiligheid van de voorgestelde uitbreiding van het gebruik van erytritol (E 968) als levensmiddelenadditief. De EFSA heeft geconcludeerd dat de acute bolusconsumptie (inname door in een keer te drinken) van erytritol via niet-alcoholhoudende dranken met een maximumgehalte van 1,6 % in verband met laxatie geen problemen zou veroorzaken. De conclusie van de EFSA is onder meer gebaseerd op de volgende gegevens: een geschatte blootstelling rekening houdend met het voorgestelde maximumgehalte van 1,6 % erytritol in niet-alcoholhoudende dranken, de gebruiksgeschiedenis van erytritol, de absorptiekenmerken ervan en het feit dat geen negatieve gevolgen, waaronder laxatie, zijn vastgesteld na blootstelling aan erytritol. (7) Daarom moet het gebruik van erytritol (E 968) als smaakversterker in gearomatiseerde dranken, levensmiddelencategorie 14.1.4 van bijlage II bij Verordening (EG) nr. 1333/2008 met een maximumgehalte van 1,6 % worden toegestaan. (8) Verordening (EG) nr. 1333/2008 moet daarom dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 oktober 2015. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 16 . ( 2 ) Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( PB L 354 van 31.12.2008, blz. 1 ). ( 3 ) EFSA Journal 2015; 13(3):4033. BIJLAGE Deel E van bijlage II bij Verordening (EG) nr. 1333/2008 wordt als volgt gewijzigd: a) in levensmiddelencategorie 14.1.4 „gearomatiseerde dranken” wordt de vermelding van groep I Additieven als volgt gewijzigd: „Groep I Additieven E 420, E 421, E 953, E 965, E 966 en E 967 mogen niet worden gebruikt E 968 mag niet worden gebruikt tenzij uitdrukkelijk voorzien in deze levensmiddelencategorie” b) in levensmiddelencategorie 14.1.4 „gearomatiseerde dranken” wordt de volgende vermelding ingevoegd na de vermelding van E 962: „E 968 Erytritol 16 000 alleen producten met verlaagde energetische waarde of zonder toegevoegde suikers, alleen als smaakversterker”",
  "source": "EUR LEX"
}