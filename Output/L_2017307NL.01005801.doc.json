{
  "url": "http://www.w3.org/1999/xhtml\"><!--",
  "content": "L_2017307NL.01005801.xml 23.11.2017 NL Publicatieblad van de Europese Unie L 307/58 UITVOERINGSBESLUIT (EU) 2017/2181 VAN DE COMMISSIE van 21 november 2017 tot wijziging van Uitvoeringsbesluit (EU) 2016/1918 betreffende bepaalde beschermende maatregelen met betrekking tot Chronic Wasting Disease (Kennisgeving geschied onder nummer C(2017) 7661) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 999/2001 van het Europees Parlement en de Raad van 22 mei 2001 houdende vaststelling van voorschriften inzake preventie, bestrijding en uitroeiing van bepaalde overdraagbare spongiforme encefalopathieën ( 1 ) , met name artikel 4, lid 2, Overwegende hetgeen volgt: (1) Verordening (EG) nr. 999/2001 bevat voorschriften inzake preventie, bestrijding en uitroeiing van overdraagbare spongiforme encefalopathieën („TSE's”) in de Unie. Die verordening is van toepassing op de productie en het in de handel brengen van levende dieren en producten van dierlijke oorsprong, en in een aantal specifieke gevallen op de uitvoer daarvan. Ook voorziet de verordening onder andere in toezichtprogramma's voor bepaalde TSE's en in de vaststelling van vrijwaringsmaatregelen bij uitbraken van TSE's. (2) Uitvoeringsbesluit (EU) 2016/1918 van de Commissie ( 2 ) stelt tijdelijke vrijwaringsmaatregelen met betrekking tot Chronic Wasting Disease („CWD”) vast. Dat uitvoeringsbesluit is vastgesteld nadat in Noorwegen in 2016 vijf gevallen van CWD bij hertachtigen waren geconstateerd. Dit was de eerste keer dat in Europa CWD werd geconstateerd en het betrof het eerste natuurlijk opgetreden geval bij rendieren ter wereld. CWD is een besmettelijke ziekte, en bij een uitbraak ervan bestaat het risico dat deze zich kan verspreiden onder andere populaties van hertachtigen en in andere regio's, en ook naar het grondgebied van lidstaten van de Unie en van staten van de Europese Economische Ruimte/Europese Vrijhandelsassociatie („de EER-EVA-staten”). (3) Op 2 december 2016 heeft de Europese Autoriteit voor voedselveiligheid (EFSA) een wetenschappelijk advies uitgebracht over CWD bij hertachtigen („het EFSA-advies”) ( 3 ) . In het EFSA-advies werd de tenuitvoerlegging aanbevolen van een driejarig programma voor toezicht op CWD bij hertachtigen in de Unie-lidstaten en de EER-EVA-staten met een rendier- en/of elandpopulatie, namelijk Estland, Finland, IJsland, Letland, Litouwen, Noorwegen, Polen en Zweden. In het EFSA-advies werd benadrukt dat het driejarig programma voor toezicht op CWD moet dienen ter bevestiging of uitsluiting van de aanwezigheid van CWD in landen waar de ziekte nooit is geconstateerd en in landen waar CWD is geconstateerd, teneinde een schatting te maken van de prevalentie en de geografische spreiding van CWD. Tot nu toe is er geen CWD geconstateerd in de Unie, en wat de EER-EVA-staten betreft alleen in Noorwegen. (4) Na de goedkeuring van het EFSA-advies is bijlage III bij Verordening (EG) nr. 999/2001 gewijzigd bij Verordening (EU) 2017/1972 van de Commissie ( 4 ) om te voorzien in een driejarig programma voor toezicht op CWD bij hertachtigen in bepaalde lidstaten en EER-EVA-staten met populaties van hertachtigen die kunnen zijn blootgesteld aan CWD, voor de periode van 1 januari 2018 tot en met 31 december 2020 („het driejarig programma voor toezicht op CWD”). Het doel van het driejarig programma voor toezicht op CWD is een duidelijk beeld te krijgen van de epidemiologische situatie ten aanzien van CWD bij hertachtigen in Europa. (5) Tussen januari 2017 en september 2017 heeft Noorwegen de Commissie en de lidstaten in elektronisch formaat als bedoeld in bijlage III, hoofdstuk B, punt I, sub B, bij Verordening (EG) nr. 999/2001 in kennis gesteld van drie bijkomende gevallen van CWD bij wilde rendieren, naast de vijf in 2016 in Noorwegen geconstateerde gevallen van CWD bij wilde rendieren en wilde elanden. (6) In het EFSA-advies wordt ook benadrukt dat het gebruik van lokstoffen op basis van urine van in het wild levende hertachtigen de kans op de insleep van CWD in de Unie vergroot en wordt aangedrongen op maatregelen om de kans op insleep ervan via lokstoffen op basis van urine van in het wild levende hertachtigen te verkleinen. CWD-infectiviteit is aanwezig in de urine, die een rol speelt bij de overdracht en verspreiding van CWD. In de vorm van lokstoffen voor de jacht kan urine afkomstig van besmette hertachtigen daarom leiden tot besmetting van gebieden waar CWD nog niet voorkwam. In de EFSA-advies wordt daarom aanbevolen te stoppen met het gebruik van lokstoffen voor de jacht op basis van urine van hertachtigen. (7) Rekening houdend met de aanbevelingen in het EFSA-advies is het wenselijk de vrijwaringsmaatregelen die zijn vastgesteld in Uitvoeringsbesluit (EU) 2016/1918 uit te breiden tot lokstoffen voor de jacht op basis van urine van hertachtigen, door een verbod in te stellen op de invoer in de Unie van lokstoffen voor de jacht op basis van urine van hertachtigen uit derde landen, op de verplaatsing van zendingen lokstoffen voor de jacht op basis van urine van hertachtigen van oorsprong uit Noorwegen naar de Unie, en op de vervaardiging, het in de handel brengen en het gebruik van lokstoffen voor de jacht op basis van urine van hertachtigen van oorsprong uit de gebieden van Zweden en Finland die zijn opgenomen in de lijst in de bijlage bij Uitvoeringsbesluit (EU) 2016/1918. (8) Bovendien moet de toepassingsduur van Uitvoeringsbesluit (EU) 2016/1918 worden verlengd, rekening houdend met de constatering van nieuwe gevallen van CWD in Noorwegen en in afwachting van de uitkomst van het driejarig programma voor toezicht op CWD. De geldigheidsduur van dat uitvoeringsbesluit moet daarom worden verlengd tot en met 31 december 2020. (9) Ook de bijlage bij Uitvoeringsbesluit (EU) 2016/1918 moet worden gewijzigd als gevolg van de wijzigingen van de artikelen van dat uitvoeringsbesluit door dit besluit. (10) Uitvoeringsbesluit (EU) 2016/1918 moet daarom dienovereenkomstig worden gewijzigd. (11) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Uitvoeringsbesluit (EU) 2016/1918 wordt als volgt gewijzigd: 1) Het volgende artikel 3 bis wordt ingevoegd: „Artikel 3 bis 1.   De invoer in de Unie uit derde landen van zendingen lokstoffen voor de jacht op basis van urine van hertachtigen is verboden. 2.   De verplaatsing naar de Unie van zendingen lokstoffen voor de jacht op basis van urine van hertachtigen van oorsprong uit Noorwegen is verboden. 3.   De vervaardiging, het in de handel brengen en het gebruik van lokstoffen voor de jacht op basis van urine van hertachtigen van oorsprong uit de in de bijlage vermelde gebieden is verboden.”. 2) In artikel 4 wordt de datum „31 december 2017” vervangen door „31 december 2020”. 3) De bijlage wordt vervangen door de tekst in de bijlage bij dit besluit. Artikel 2 Dit besluit is gericht tot de lidstaten. Gedaan te Brussel, 21 november 2017. Voor de Commissie Vytenis ANDRIUKAITIS Lid van de Commissie ( 1 ) PB L 147 van 31.5.2001, blz. 1 . ( 2 ) Uitvoeringsbesluit (EU) 2016/1918 van de Commissie van 28 oktober 2016 betreffende bepaalde beschermende maatregelen met betrekking tot Chronic Wasting Disease ( PB L 296 van 1.11.2016, blz. 21 ). ( 3 ) Scientific Opinion on Chronic wasting disease (CWD) in cervids, The EFSA Journal (2017);15(1):46. ( 4 ) Verordening (EU) 2017/1972 van de Commissie van 30 oktober 2017 tot wijziging van de bijlagen I en III bij Verordening (EG) nr. 999/2001 van het Europees Parlement en de Raad wat betreft een bewakingsprogramma met betrekking tot Chronic Wasting Disease (CWD) bij hertachtigen in Estland, Finland, Letland, Litouwen, Polen en Zweden en tot intrekking van Beschikking 2007/182/EG van de Commissie ( PB L 281 van 31.10.2017, blz. 14 ). BIJLAGE „BIJLAGE 1. De gebieden van Zweden als bedoeld in artikel 2, punt 2, onder a) en e), in artikel 3, punten 1, 2 en 4, en in artikel 3 bis, punt 3 — het district Norrbotten, — het district Västerbotten, — het district Jämtland, — het district Västernorrland, — de gemeente Älvdalen in het district Dalarna, — de gemeenten Nordanstig, Hudiksvall en Söderhamn in het district Gävleborg. 2. De gebieden van Finland als bedoeld in artikel 2, punt 2, onder b), in artikel 3, punten 1, 3 en 4, en in artikel 3 bis, punt 3 — het gebied tussen de Noors-Finse grens en het Noors-Finse rendierenhek. ”",
  "source": "EUR LEX"
}