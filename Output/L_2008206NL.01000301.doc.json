{
  "url": "http://www.w3.org/1999/xhtml\">",
  "content": "L_2008206NL.01000301.xml 2.8.2008 NL Publicatieblad van de Europese Unie L 206/3 VERORDENING (EG) N r. 770/2008 VAN DE COMMISSIE van 1 augustus 2008 tot wijziging van Verordening (EG) nr. 349/2005 tot vaststelling van voorschriften inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1290/2005 van de Raad van 21 juni 2005 betreffende de financiering van het gemeenschappelijk landbouwbeleid ( 1 ) , en met name op artikel 42, punt 8 bis, Overwegende hetgeen volgt: (1) Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 2 ) stelt de procedures vast voor de financiële bijdrage van de Gemeenschap aan programma’s voor de uitroeiing van dierziekten. (2) Verordening (EG) nr. 349/2005 van de Commissie ( 3 ) is van toepassing op de financiële bijdragen van de Gemeenschap die de lidstaten ontvangen voor de in aanmerking komende uitgaven voor bepaalde maatregelen ter uitroeiing van dierziekten. (3) Richtlijn 2005/94/EG van de Raad van 20 december 2005 betreffende communautaire maatregelen ter bestrijding van aviaire influenza en tot intrekking van Richtlijn 92/40/EEG ( 4 ) stelt nieuwe maatregelen ter bestrijding van deze ziekte vast, ook bij laagpathogene virussen. (4) Beschikking 90/424/EEG, als gewijzigd bij Beschikking 2006/53/EG ( 5 ) , bepaalt dat een financiële bijdrage van de Gemeenschap kan worden toegekend voor bepaalde door de lidstaten uitgevoerde uitroeiingsmaatregelen ter bestrijding van aviaire influenza. Artikel 3 bis van deze beschikking koppelt de financiële bijdrage van de Gemeenschap voor de uitroeiing van aviaire influenza aan de voorwaarde dat de minimale bestrijdingsmaatregelen van Richtlijn 2005/94/EG zijn uitgevoerd. (5) De tekst van Verordening (EG) nr. 349/2005 moet bijgevolg worden bijgewerkt om met deze wijziging rekening te houden. (6) In Verordening (EG) nr. 349/2005 wordt bepaald dat de financiële bijdrage van de Gemeenschap wordt betaald op grond van met name een verzoek om vergoeding, vergezeld van een financieel verslag, bestaande uit een gedeelte „passende schadeloosstelling” en een gedeelte „operationele uitgaven”. Zoals reeds het geval is voor de indiening van het gedeelte „passende schadeloosstelling” moet de indiening van het gedeelte „operationele uitgaven” van voornoemd financieel verslag worden gekoppeld aan de kennisgeving van het specifieke besluit tot toekenning van de financiële bijdrage. (7) Verordening (EG) nr. 349/2005 moet dienovereenkomstig worden gewijzigd. (8) De in deze verordening vervatte maatregelen zijn in overeenstemming met het advies van het Comité voor de landbouwfondsen, HEEFT DE VOLGENDE VERORDENING VASTGESTELD: Artikel 1 Verordening (EG) nr. 349/2005 wordt als volgt gewijzigd: 1. In artikel 1 wordt lid 1 vervangen door: „1.   Deze verordening is van toepassing op de financiële bijdragen van de Gemeenschap die de lidstaten ontvangen voor de in de artikelen 3 tot en met 5 van deze verordening vastgestelde in aanmerking komende uitgaven voor maatregelen ter uitroeiing van ziekten, in de situaties die zijn bedoeld: a) in artikel 3, lid 1, en artikel 3 bis, lid 1, van Beschikking 90/424/EEG, met uitzondering van ziekten van paardachtigen, b) in artikel 4, leden 1 en 2, artikel 6, lid 2, en artikel 11, lid 1, van die beschikking.”. 2. In artikel 2, eerste alinea, wordt punt d) vervangen door: „d) „noodzakelijke uitgaven”: uitgaven voor de aankoop van materiaal of diensten als bedoeld in artikel 3, lid 2, eerste, tweede en derde streepje, artikel 3 bis, lid 3, tweede streepje, en artikel 11, lid 4, onder a) i) tot en met iv), en onder b), van Beschikking 90/424/EEG waarvan de aard en het rechtstreekse verband met de in artikel 3 van deze verordening bedoelde in aanmerking komende uitgaven zijn aangetoond;”. 3. In artikel 3, worden de punten a) en b) vervangen door: „a) een snelle en passende schadeloosstelling van de eigenaren die overeenkomstig artikel 3, lid 2, eerste en zevende streepje, artikel 3 bis, lid 3, eerste streepje, en artikel 11, lid 4, onder a) i), van Beschikking 90/424/EEG tot een verplichte doding van hun dieren of de vernietiging van hun eieren verplicht zijn; b) de operationele uitgaven voor de verplichte doding en destructie van dieren en besmette producten, voor de reiniging en ontsmetting van de bedrijfsruimten en de reiniging of ontsmetting, of zo nodig de destructie, van verontreinigde uitrusting overeenkomstig artikel 3, lid 2, eerste, tweede en derde streepje, artikel 3 bis, lid 3, tweede streepje, en artikel 11, lid 4, onder a) i) tot en met iv), en onder b), van Beschikking 90/424/EEG;”. 4. In artikel 7, lid 2, wordt de tweede alinea vervangen door: „Het gedeelte „operationele uitgaven” van het in lid 1, onder a), genoemde financiële verslag wordt in elektronische vorm overeenkomstig het model in bijlage IV binnen een termijn van zestig kalenderdagen vanaf de datum van kennisgeving van het specifieke besluit tot toekenning van de financiële bijdrage ingediend.”. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 augustus 2008. Voor de Commissie Androulla VASSILIOU Lid van de Commissie ( 1 ) PB L 209 van 11.8.2005, blz. 1 . Verordening laatstelijk gewijzigd bij Verordening (EG) nr. 479/2008 ( PB L 148 van 6.6.2008, blz. 1 ). ( 2 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 3 ) PB L 55 van 1.3.2005, blz. 12 . ( 4 ) PB L 10 van 14.1.2006, blz. 16 . ( 5 ) PB L 29 van 2.2.2006, blz. 37 .",
  "source": "EUR LEX"
}