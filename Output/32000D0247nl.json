{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0247:NL:HTML\">",
  "content": "EUR-Lex - 32000D0247 - NL Avis juridique important | 32000D0247 2000/247/EG: Besluit van de Commissie van 27 maart 2000 tot beëindiging van de antidumpingprocedure met betrekking tot de invoer van gele fosfor uit de Volksrepubliek China (kennisgeving geschied onder nummer C(2000) 709) Publicatieblad Nr. L 077 van 28/03/2000 blz. 0023 - 0023 Besluit van de Commissie van 27 maart 2000 tot beëindiging van de antidumpingprocedure met betrekking tot de invoer van gele fosfor uit de Volksrepubliek China (kennisgeving geschied onder nummer C(2000) 709) (2000/247/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap(1), laatstelijk gewijzigd bij Verordening (EG) nr. 905/98(2), en met name op artikel 9, lid 1, Na overleg met het raadgevend comité, Overwegende hetgeen volgt: A. PROCEDURE (1) Op 30 november 1998 ontving de Commissie een klacht met betrekking tot vermeende schade toebrengende dumping veroorzaakt door de invoer van gele fosfor uit de Volksrepubliek China. (2) De klacht werd ingediend door Thermphos International BV wier productie het grootste gedeelte van de totale productie van gele fosfor van de Gemeenschap uitmaakt in de zin van artikel 4, lid 1, en artikel 5, lid 4, van Verordening (EG) nr. 384/96. (3) De klacht bevatte aanwijzingen in verband met dumping en de hieruit voortvloeiende aanmerkelijke schade die toereikend werden geacht om de inleiding van een antidumpingprocedure te rechtvaardigen. (4) Na overleg leidde de Commissie met een bericht in het Publicatieblad van de Europese Gemeenschappen(3) een antidumpingprocedure in met betrekking tot de invoer in de Gemeenschap van gele fosfor, die thans wordt ingedeeld onder GN-code ex 2804 70 00, uit de Volksrepubliek China. (5) De Commissie bracht de als betrokken bekend zijnde exporteurs/producenten, importeurs en representatieve verenigingen van importeurs of exporteurs, de vertegenwoordigers van het exporterende land, de representatieve verwerkende bedrijven alsmede de producent van de Gemeenschap die de klacht indiende, officieel op de hoogte. De belanghebbenden werden in de gelegenheid gesteld om binnen de termijn die in het bericht van inleiding is vastgesteld, hun standpunt schriftelijk bekend te maken en te verzoeken te worden gehoord. B. INTREKKING VAN DE KLACHT EN BEËINDIGING VAN DE PROCEDURE (6) In een aan de Commissie gerichte brief van 9 februari 2000 trok Thermphos International BV haar klacht formeel in. (7) Overeenkomstig artikel 9, lid 1, van Verordening (EG) nr. 384/96 mag de procedure worden beëindigd wanneer de klacht wordt ingetrokken tenzij die beëindiging strijdig is met het belang van de Gemeenschap. (8) De Commissie oordeelde dat onderhavige procedure dient te worden beëindigd omdat het onderzoek niet heeft geleid tot overwegingen waaruit blijkt dat die beëindiging niet in het belang van de Gemeenschap zou zijn. De belanghebbenden werden hiervan op de hoogte gebracht en werden in de gelegenheid gesteld om hun standpunt uiteen te zetten. Er zijn geen standpunten ontvangen waaruit bleek dat die beëindiging strijdig zou zijn met het belang van de Gemeenschap. (9) Derhalve komt de Commissie tot de gevolgtrekking dat de antidumpingprocedure met betrekking tot de invoer in de Gemeenschap van gele fosfor uit de Volksrepubliek China dient te worden beëindigd zonder dat antidumpingmaatregelen worden ingesteld, BESLUIT: Enig artikel De antidumpingprocedure met betrekking tot de invoer van gele fosfor die thans wordt ingedeeld onder GN-code ex 2804 70 00 uit de Volksrepubliek China, wordt hierbij beëindigd. Gedaan te Brussel, 27 maart 2000. Voor de Commissie Pascal Lamy Lid van de Commissie (1) PB L 56 van 6.3.1996, blz. 1. (2) PB L 128 van 30.4.1998, blz. 18. (3) PB C 10 van 14.1.1999, blz. 3.",
  "source": "EUR LEX"
}