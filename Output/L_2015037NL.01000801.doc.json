{
  "url": "http://www.w3.org/1999/xhtml\"><!--",
  "content": "L_2015037NL.01000801.xml 13.2.2015 NL Publicatieblad van de Europese Unie L 37/8 BESLUIT (EURATOM) 2015/224 VAN DE RAAD van 10 februari 2015 tot wijziging van Beschikking 2007/198/Euratom tot oprichting van de Europese Gemeenschappelijke Onderneming voor ITER en de ontwikkeling van fusie-energie en tot toekenning van gunsten daaraan DE RAAD VAN DE EUROPESE UNIE, Gezien het Verdrag tot oprichting van de Europese Gemeenschap voor Atoomenergie, en met name artikel 47, derde alinea, en artikel 50, Gezien het voorstel van de Europese Commissie, Overwegende hetgeen volgt: (1) Bij Beschikking 2007/198/Euratom van de Raad ( 1 ) is de Europese Gemeenschappelijke Onderneming voor ITER en de ontwikkeling van fusie-energie („gemeenschappelijke onderneming”) opgericht voor het beschikbaar stellen van de bijdrage van de Europese Gemeenschap voor Atoomenergie („Euratom”) aan de internationale ITER-organisatie voor fusie-energie en aan de activiteiten in het kader van de bredere aanpak met Japan, alsmede voor het opstellen en coördineren van een activiteitenprogramma ter voorbereiding van de bouw van een demonstratiefusiereactor en aanverwante faciliteiten. (2) Beschikking 2007/198/Euratom is bij Besluit 2013/791/Euratom van de Raad ( 2 ) gewijzigd teneinde de financiering van de activiteiten van de gemeenschappelijke onderneming voor de periode 2014-2020 mogelijk te maken. (3) In zijn conclusies van 12 juli 2010 over de mededeling van de Commissie: „ITER, stand van zaken en mogelijke verdere maatregelen” heeft de Raad de Commissie verzocht te onderzoeken en vast te stellen hoe de Commissie, de lidstaten en de gemeenschappelijke onderneming hun verantwoordelijkheden en taken betreffende ITER moeten vervullen. (4) In het werkdocument van de diensten van de Commissie „Towards a robust management and governance of the ITER project” van 9 november 2010 is een gedetailleerde lijst van maatregelen vastgesteld die moeten worden genomen op internationaal niveau, voornamelijk door de ITER-Organisatie, of op Europees niveau, voornamelijk door de gemeenschappelijke onderneming. (5) Ten gevolge van de toetreding van Kroatië tot de Unie op 1 juli 2013 moeten de statuten van de gemeenschappelijke onderneming worden gewijzigd teneinde Kroatië stemrechten te geven in de Raad van bestuur van de gemeenschappelijke onderneming. Verdere wijzigingen in die statuten zijn nodig om het beheer en het bestuur van de gemeenschappelijke onderneming te verbeteren. Teneinde rekening te houden met de wijzigingen die bij het Verdrag van Lissabon zijn aangebracht in het Verdrag tot oprichting van de Europese Gemeenschap voor Atoomenergie, moet ook de verwijzing naar de bepalingen over het Hof van Justitie van de Europese Unie worden bijgewerkt. (6) Overeenkomstig de statuten van de gemeenschappelijke onderneming heeft de Raad van bestuur van de gemeenschappelijke onderneming zijn goedkeuring gehecht aan de door de Commissie voorgestelde wijzigingen van Beschikking 2007/198/Euratom. (7) Er moet een Comité Administratie en Beheer worden opgericht dat adviezen en aanbevelingen voorbereidt met het oog op de vaststelling van belangrijke documenten door de Raad van bestuur. Dat comité moet op verzoek van de directeur of van de Raad van bestuur ook advies uitbrengen of aanbevelingen doen over specifieke administratieve en financiële kwesties. De Raad van bestuur moet taken kunnen delegeren aan dat comité. Elk lid van de gemeenschappelijke onderneming moet een vertegenwoordiger in dat comité kunnen aanduiden. (8) Er moet een Comité Aanbestedingen en Overeenkomsten worden opgericht om aan de directeur van de gemeenschappelijke onderneming aanbevelingen te doen inzake de gunning van contracten en subsidies en aanverwante aangelegenheden. De leden van dat comité worden op persoonlijke titel benoemd door de Raad van bestuur. (9) Er moet een Bureau worden opgericht dat de Raad van bestuur bijstaat bij de voorbereiding van zijn besluiten. De Raad van bestuur moet taken kunnen delegeren aan dit Bureau. De leden van het Bureau zijn de voorzitter van de Raad van bestuur, de voorzitters van de comités van de Raad van bestuur, een vertegenwoordiger van Euratom en een vertegenwoordiger van het ITER-gastland (Frankrijk). De Raad van bestuur moet meer personen in het Bureau kunnen benoemen. (10) Overeenkomstig artikel 17 van het Verdrag betreffende de Europese Unie ziet de Commissie toe op de toepassing van zowel de Verdragen als de maatregelen die de instellingen krachtens deze Verdragen vaststellen. Derhalve moeten de rechten van de Commissie worden versterkt om ervoor te zorgen dat de besluiten van de Raad van bestuur stroken met het recht van de Gemeenschap. (11) Het is wenselijk dat aangewezen organisaties op het gebied van wetenschappelijk en technologisch onderzoek naar kernfusie als een netwerk worden geconsolideerd teneinde de gemeenschappelijke onderneming stabiele en langetermijnondersteuning voor onderzoek en ontwikkeling te bieden op basis van de kennis en de knowhow die het Europese fusieprogramma heeft opgebouwd en nog zal opbouwen. (12) Er moet rekening worden gehouden met de relevante bepalingen van Verordening (EU, Euratom) nr. 966/2012 van het Europees Parlement en de Raad ( 3 ) en Gedelegeerde Verordening (EU) nr. 1268/2012 van de Commissie ( 4 ) , met name wat de rol van de intern controleur van de Commissie als intern controleur van de gemeenschappelijke onderneming betreft. (13) Beschikking 2007/198/Euratom regelt de financiering van de activiteiten van de gemeenschappelijke onderneming voor de periode 2014-2020. Artikel 12, lid 1, onder a), van de statuten van de gemeenschappelijke onderneming bepaalt dat de Euratom-bijdrage beschikbaar wordt gesteld via de ingevolge artikel 7 van het Verdrag tot oprichting van de Europese Gemeenschap voor Atoomenergie aangenomen communautaire programma's voor onderzoek en opleiding. Artikel 12, lid 1, onder a), moet worden gewijzigd om rekening te houden met het feit dat de financiering voor de periode 2014-2020 niet langer beschikbaar zal worden gesteld via het kaderprogramma van Euratom. (14) Beschikking 2007/198/Euratom moet ook worden geactualiseerd wat de voorschriften inzake de bescherming van de financiële belangen van de leden betreft. (15) Beschikking 2007/198/Euratom dient derhalve dienovereenkomstig te worden gewijzigd, HEEFT HET VOLGENDE BESLUIT VASTGESTELD: Artikel 1 Beschikking 2007/198/Euratom wordt als volgt gewijzigd: 1) Artikel 5 wordt als volgt gewijzigd: a) aan lid 1 wordt de volgende zin toegevoegd: „De gemeenschappelijke onderneming kan subsidies en prijzen verlenen overeenkomstig de regels van haar financieel reglement.” ; b) lid 2 wordt geschrapt. 2) Het volgende artikel wordt ingevoegd: „Artikel 5 bis bis Bescherming van de financiële belangen van de leden De gemeenschappelijke onderneming waakt er, door het uitvoeren of laten uitvoeren van de nodige interne en externe controles, over dat de financiële belangen van haar leden op adequate wijze worden beschermd.” . 3) Artikel 9, lid 3, wordt vervangen door: „3.   Het Hof van Justitie van de Europese Unie is bevoegd uitspraak te doen in gevallen waarin overeenkomstig de artikelen 263 en 265 van het Verdrag betreffende de werking van de Europese Unie beroep is ingesteld tegen de gemeenschappelijke onderneming, met inbegrip van besluiten van haar Raad van bestuur.” . 4) De bijlage wordt gewijzigd overeenkomstig de bijlage bij dit besluit. Artikel 2 Dit besluit treedt in werking twintig dagen na de bekendmaking ervan in het Publicatieblad van de Europese Unie . Gedaan te Brussel, 10 februari 2015. Voor de Raad De voorzitter E. RINKĒVIČS ( 1 ) Beschikking 2007/198/Euratom van de Raad van 27 maart 2007 tot oprichting van de Europese Gemeenschappelijke Onderneming voor ITER en de ontwikkeling van fusie-energie en tot toekenning van gunsten daaraan ( PB L 90 van 30.3.2007, blz. 58 ). ( 2 ) Besluit 2013/791/Euratom van de Raad van 13 december 2013 tot wijziging van Beschikking 2007/198/Euratom tot oprichting van de Europese Gemeenschappelijke Onderneming voor ITER en de ontwikkeling van fusie-energie en tot toekenning van gunsten daaraan ( PB L 349 van 21.12.2013, blz. 100 ). ( 3 ) Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie en tot intrekking van Verordening (EG, Euratom) nr. 1605/2002 ( PB L 298 van 26.10.2012, blz. 1 ). ( 4 ) Gedelegeerde Verordening (EU) nr. 1268/2012 van de Commissie van 29 oktober 2012 houdende uitvoeringsvoorschriften voor Verordening (EU, Euratom) nr. 966/2012 van het Europees Parlement en de Raad tot vaststelling van de financiële regels van toepassing op de algemene begroting van de Unie ( PB L 362 van 31.12.2012, blz. 1 ). BIJLAGE De bijlage bij Besluit 2007/198/Euratom wordt als volgt gewijzigd: 1) Artikel 5 wordt als volgt gewijzigd: a) de titel wordt vervangen door: „Organen en comités” ; b) lid 2 wordt vervangen door: „2.   De Raad van bestuur wordt bijgestaan door het Comité Administratie en Beheer en door het Bureau, in overeenstemming met de artikelen 8 bis en 9 bis.” ; c) het volgende lid wordt ingevoegd: „2 bis.   De comités van de gemeenschappelijke onderneming zijn het Comité Administratie en Beheer, het Bureau, het Comité Aanbestedingen en Overeenkomsten en de technische adviesraad („de comités”)” ; d) lid 3 wordt vervangen door: „3.   De directeur wint het advies van het Comité Aanbestedingen en Overeenkomsten in, in overeenstemming met artikel 8 ter. 4.   De Raad van bestuur en de directeur winnen het advies in van de technische adviesraad, in overeenstemming met artikel 9.” . 2) Artikel 6 wordt als volgt gewijzigd: a) lid 3 wordt als volgt gewijzigd: i) de punten b) en c) worden vervangen door: „b) het oprichten van secundaire organen; c) het aanstellen van de voorzitters en de leden van de comités en van alle secundaire organen die zijn opgericht op grond van punt b);” ; ii) in punt d) wordt „de werkprogramma's” vervangen door „het werkprogramma”; iii) punt e) wordt vervangen door: „e) het aannemen van de jaarbegroting (met inbegrip van de specifieke delen betreffende de administratieve en de personeelskosten) en het geven van een advies over de jaarrekening;” ; iv) punt n) wordt vervangen door: „n) het goedkeuren van de sluiting van overeenkomsten of regelingen betreffende samenwerking met derde landen en met instellingen, ondernemingen of personen van derde landen of met internationale organisaties, met uitzondering van de regelingen voor het plaatsen van opdrachten voor de activiteiten bedoeld in artikel 3, lid 1, onder b) en c), en artikel 3, lid 2, onder a);” ; v) punt o) wordt vervangen door: „o) het beoordelen van het jaarlijkse verslag over de voortgang van de gemeenschappelijke onderneming met het oog op haar werkprogramma en haar middelen;” ; vi) punt q) wordt geschrapt; b) in lid 6 worden de derde en de vierde alinea vervangen door: „Binnen een maand nadat de zaak aan de Commissie is voorgelegd, neemt zij een standpunt in over de wettigheid van het besluit van de Raad van bestuur; anders wordt het besluit van de Raad van bestuur geacht te zijn gehandhaafd. De Raad van bestuur neemt zijn besluit opnieuw in overweging in het licht van de standpunten van de Commissie, teneinde de naleving van het Gemeenschapsrecht te waarborgen.” ; c) de leden 9 en 10 worden vervangen door: „9.   Behoudens een andersluidende beslissing in bijzondere gevallen, nemen de directeur van de gemeenschappelijke onderneming en de voorzitters van de comités deel aan de vergaderingen van de Raad van bestuur. 10.   De Raad van bestuur neemt zijn reglement van orde aan met een meerderheid van twee derde van het totale aantal stemmen. De Raad van bestuur keurt het reglement van orde van de comités goed met een meerderheid van twee derde van het totale aantal stemmen.” . 3) Artikel 7 wordt geschrapt. 4) Artikel 8, lid 4, wordt als volgt gewijzigd: a) de eerste alinea wordt vervangen door: „De directeur voert het werkprogramma uit en leidt de uitvoering van de activiteiten als bedoeld in artikel 3. Hij verstrekt de Raad van bestuur, de comités en alle andere secundaire organen alle informatie die nodig is voor de uitoefening van hun functies.” ; b) in de punten c) en i) wordt „de werkprogramma's” vervangen door „het werkprogramma”; c) de punten j) en k) worden vervangen door: „j) het opstellen van andere verslagen die door de Raad van bestuur of de comités kunnen worden gevraagd; k) het bijstaan van de Raad van bestuur en de comités door het verzorgen van hun secretariaat;” . 5) De volgende artikelen worden ingevoegd: „Artikel 8 bis Het Comité Administratie en Beheer 1.   Op verzoek van de directeur of van de Raad van bestuur brengt het Comité Administratie en Beheer advies uit of doet het aanbevelingen over specifieke kwesties in verband met de administratieve en financiële planning van de gemeenschappelijke onderneming en voert het alle andere taken uit die de Raad van bestuur aan het comité delegeert. 2.   Het Comité Administratie en Beheer stelt met name adviezen en aanbevelingen aan de Raad van bestuur op betreffende de begroting, de jaarrekening, het projectplan, het werkprogramma, het middelenramingsplan, het personeelsplan, het personeelsbeleidsplan en andere daarmee verband houdende aangelegenheden. 3.   De Raad van bestuur stelt de leden van het Comité Administratie en Beheer aan uit vertegenwoordigers van de leden met professionele administratie- en beheerervaring ter zake. Eén lid van het comité vertegenwoordigt Euratom. 4.   De leden van het Comité Administratie en Beheer vervullen hun taken in het algemeen belang van de gemeenschappelijke onderneming. 5.   Onder voorbehoud van de voorafgaande goedkeuring van de Raad van bestuur stelt het Comité Administratie en Beheer zijn reglement van orde vast. Artikel 8 ter Het Comité Aanbestedingen en Overeenkomsten 1.   Het Comité Aanbestedingen en Overeenkomsten doet aanbevelingen aan de directeur over de strategieën in verband met aanbestedingen en subsidieactiviteiten en de toekenning en follow-up van contracten en andere daarmee verband houdende aangelegenheden. 2.   De Raad van bestuur stelt de leden van het Comité Aanbestedingen en Overeenkomsten aan uit personen met beroepservaring ter zake op het gebied van contracten en aanbestedingen. De leden van de Raad van bestuur kunnen geen lid zijn van het Comité Aanbestedingen en Overeenkomsten. 3.   De leden van het Comité Aanbestedingen en Overeenkomsten zijn niet gebonden aan instructies. Zij oefenen hun ambt onafhankelijk uit. 4.   Onder voorbehoud van de voorafgaande goedkeuring van de Raad van bestuur stelt het Comité Aanbestedingen en Overeenkomsten zijn reglement van orde vast.” . 6) Artikel 9 wordt vervangen door: „Artikel 9 Technische adviesraad 1.   De technische adviesraad adviseert de Raad van bestuur en de directeur, voor zover nodig, over de vaststelling en uitvoering van het projectplan en het werkprogramma. 2.   De Raad van bestuur stelt de leden van de technische adviesraad aan uit personen met beroepservaring ter zake op het gebied van de wetenschap en de techniek van kernfusie en daarmee verband houdende activiteiten. 3.   De leden van de technische adviesraad zijn niet gebonden aan instructies. Zij oefenen hun ambt onafhankelijk uit in het algemeen belang van de gemeenschappelijke onderneming. 4.   Onder voorbehoud van de voorafgaande goedkeuring van de Raad van bestuur stelt de technische adviesraad zijn reglement van orde vast.” . 7) Het volgende artikel wordt ingevoegd: „Artikel 9 bis Bureau 1.   Het Bureau staat de Raad van bestuur bij in de voorbereiding van zijn besluiten en voert alle andere taken uit die de Raad van bestuur aan het Bureau delegeert. 2.   Tot de leden behoren de voorzitter van de Raad van bestuur, de voorzitters van de comités, een vertegenwoordiger van Euratom en een vertegenwoordiger van het ITER-gastland. De Raad van bestuur kan nog andere leden van het Bureau aanstellen. 3.   De voorzitter van het Bureau is de voorzitter van de Raad van bestuur. 4.   De leden van het Bureau vervullen hun taken in het algemeen belang van de gemeenschappelijke onderneming. 5.   Onder voorbehoud van de voorafgaande goedkeuring van de Raad van bestuur stelt het Bureau zijn reglement van orde vast.” . 8) Artikel 11 wordt vervangen door: „Artikel 11 Werkprogramma en middelenramingsplan De directeur stelt elk jaar het projectplan, het middelenramingsplan, het gedetailleerde jaarlijkse werkprogramma en de begroting op en legt deze voor aan de Raad van bestuur.” . 9) Artikel 12, lid 1, onder a), wordt vervangen door: „a) de Euratom-bijdrage wordt beschikbaar gesteld via de ingevolge artikel 7 van het Verdrag aangenomen communautaire programma's voor onderzoek en opleiding of via enig ander besluit van de Raad;” . 10) Artikel 14 wordt vervangen door: „Artikel 14 Jaarverslag Het jaarverslag bevat een overzicht van de uitvoering van het werkprogramma door de gemeenschappelijke onderneming. Het schetst met name de door de gemeenschappelijke onderneming uitgevoerde activiteiten en beoordeelt de resultaten met betrekking tot de doelstellingen en het vastgestelde tijdschema, de aan de uitgevoerde activiteiten verbonden risico's, het gebruik van de middelen en de algemene werking van de gemeenschappelijke onderneming. Het jaarlijks verslag wordt opgesteld door de directeur en beoordeeld door de Raad van bestuur, die het samen met zijn beoordeling toezendt aan de leden, het Europees Parlement, de Raad en de Commissie.” . 11) In artikel 15, lid 1, tweede alinea, wordt „15 juni” vervangen door „1 juni”. 12) Het volgende artikel wordt ingevoegd: „Artikel 15 bis Netwerken met bepaalde organisaties op het gebied van wetenschappelijk en technologisch onderzoek naar kernfusie 1.   Ter bevordering van haar activiteiten maakt de gemeenschappelijke onderneming gebruik van de kennis van en de faciliteiten die zijn ontwikkeld door bevoegde publieke onderzoeksorganisaties die actief zijn op het gebied van onderzoek en ontwikkeling inzake kernfusie. 2.   De Raad van bestuur stelt op voorstel van de directeur een te publiceren lijst op van door de leden aangewezen bevoegde organisaties die afzonderlijk of in netwerken onderzoeks- en ontwikkelingsactiviteiten mogen verrichten die bijdragen tot de taken van de gemeenschappelijke onderneming. Die activiteiten kunnen in aanmerking komen voor financiële ondersteuning door de gemeenschappelijke onderneming. 3.   De nadere regels voor de toepassing van de leden 1 en 2 van dit artikel waarborgen transparantie en concurrentie tussen publieke onderzoeksorganisaties en worden vastgelegd in het financieel reglement en de regels tot uitvoering ervan, bedoeld in artikel 13 en bijlage III.” . 13) In bijlage I bij de statuten van de gemeenschappelijke onderneming wordt na de rij voor Bulgarije de volgende rij ingevoegd: „Kroatië 2” 14) Bijlage II bij de statuten van de gemeenschappelijke onderneming wordt als volgt gewijzigd: a) punt 2 wordt vervangen door: „2. Het totale bedrag van de jaarlijkse lidmaatschapsbijdragen voor jaar n wordt berekend op basis van de jaarlijkse middelen die vereist zijn voor het beheer van de gemeenschappelijke onderneming in dat jaar, zoals die samen met het middelenramingsplan zijn vastgesteld door de Raad van bestuur.” ; b) in punt 4 wordt het volgende punt toegevoegd: „c) De Raad van bestuur mag besluiten dat er rente moet worden betaald als een lid zijn bijdrage niet tijdig betaalt.” . 15) Bijlage III bij de statuten van de gemeenschappelijke onderneming wordt als volgt gewijzigd: a) punt 3 wordt vervangen door: „3. De gemeenschappelijke onderneming zorgt voor een interne auditcapaciteit.” ; b) punt 5 wordt als volgt gewijzigd: i) in punt c) wordt „de werkprogramma's” vervangen door „het werkprogramma”; ii) punt f) wordt vervangen door: „f) de regels en procedures voor de interne financiële controle, inclusief gedelegeerde bevoegdheden;” ; iii) het volgende punt wordt toegevoegd: „k) regels inzake het beheer van subsidies.” ; iv) de volgende alinea wordt toegevoegd: „Voor de toepassing van punt d) mogen de vastleggingen in de begroting voor acties waarvan de tenuitvoerlegging zich over meer dan één begrotingsjaar uitstrekt, in jaartranches worden verdeeld;” ; c) het volgende punt wordt toegevoegd: „10. De gemeenschappelijke onderneming stelt bepalingen en regels vast voor de oprichting van een netwerk met organisaties als bedoeld in artikel 15 bis van de statuten. Die regels waarborgen transparantie en concurrentie tussen Europese publieke onderzoeksorganisaties en stellen met name de criteria vast voor de opname van een organisatie op de lijst van door de leden aangewezen bevoegde organisaties.” .",
  "source": "EUR LEX"
}