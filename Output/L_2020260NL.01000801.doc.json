{
  "url": "http://www.w3.org/1999/xhtml\">",
  "content": "L_2020260NL.01000801.xml 10.8.2020 NL Publicatieblad van de Europese Unie L 260/8 UITVOERINGSBESLUIT (GBVB) 2020/1172 VAN DE RAAD van 7 augustus 2020 tot uitvoering van Besluit 2013/798/GBVB betreffende beperkende maatregelen ten aanzien van de Centraal-Afrikaanse Republiek DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2013/798/GBVB van de Raad van 23 december 2013 betreffende beperkende maatregelen ten aanzien van de Centraal-Afrikaanse Republiek ( 1 ) , en met name artikel 2 quater, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 23 december 2013 Besluit 2013/798/GBVB vastgesteld. (2) Het comité van de Veiligheidsraad van de Verenigde Naties (“VN-Veiligheidsraad”), ingesteld op grond van Resolutie 2127 (2013) van de VN-Veiligheidsraad, heeft op 28 juli 2020 de gegevens geactualiseerd met betrekking tot zes personen die aan beperkende maatregelen onderworpen zijn. (3) De bijlage bij Besluit 2013/798/GBVB moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2013/798/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 7 augustus 2020. Voor de Raad De voorzitter M. ROTH ( 1 ) PB L 352 van 24.12.2013, blz. 51 . BIJLAGE In de bijlage bij Besluit 2013/798/GBVB worden de vermeldingen 1, 4, 5, 7, 12 en 13 vervangen door de volgende vermeldingen: “1.   Francois Yangouvonda BOZIZÉ (alias: a) Bozize Yangouvonda; b) Samuel Peter Mudde (geboren op 16 december 1948, in Izo, Zuid-Sudan)) Functie: a) voormalig staatshoofd van de Centraal-Afrikaanse Republiek; b) professor Geboortedatum: a) 14 oktober 1946; b) 16 december 1948 Geboorteplaats: a) Mouila, Gabon; b) Izo, Zuid-Sudan Nationaliteit: a) Centraal-Afrikaanse Republiek; b) Zuid-Sudan Paspoortnummer: D00002264, afgegeven op 11 juni 2013 (afgegeven door het Ministerie van Buitenlandse Zaken, in Juba, Zuid-Sudan. Verstrijkt op 11 juni 2017. Diplomatiek paspoort afgegeven op naam van Samuel Peter Mudde) Nationaal identificatienr.: M4800002143743 (Persoonlijk nummer op paspoort) Adres: a) Oeganda; b) Bangui, Centraal-Afrikaanse Republiek (sinds zijn terugkeer uit Oeganda in december 2019) Datum van plaatsing op de VN-lijst: 9 mei 2014 Overige informatie: Naam moeder: Martine Kofio. Foto beschikbaar voor opname in de speciale kennisgeving van Interpol en de VN‐Veiligheidsraad. Weblink naar de speciale kennisgeving van Interpol en de VN-Veiligheidsraad: https://www.interpol.int/en/How-we-work/Notices/View-UN-Notices-Individuals Informatie uit de beschrijving van de redenen die is verstrekt door het Sanctiecomité: Bozizé is op 9 mei 2014 op grond van punt 36 van Resolutie 2134 (2014) op de lijst geplaatst omdat hij “heeft deelgenomen of steun verleend aan activiteiten die de vrede, de stabiliteit of de veiligheid in de CAR ondermijnen”. Aanvullende informatie: Bozizé was, met zijn medestanders, instigator van de aanval van 5 december 2013 op Bangui. Sindsdien zet hij zijn destabilisatiepogingen voort om de onrust in de hoofdstad van de CAR te bestendigen. Naar verluidt was Bozizé de oprichter van de anti-Balakamilitie (vóór zijn vlucht uit de CAR op 24 maart 2013). Bozizé heeft zijn militie in een communiqué opgeroepen verder wreedheden te begaan tegen het huidige regime en tegen de islamisten. Naar verluidt levert Bozizé financiële en materiële steun aan militieleden die het transitieproces willen saboteren en hem weer aan de macht willen brengen. De anti-Balakamilitie bestaat voor het grootste deel uit gewezen leden van de Centraal-Afrikaanse strijdkrachten die zich na de staatsgreep op het platteland hadden verspreid en later door Bozizé zijn gereorganiseerd. Bozizé en zijn medestanders controleren meer dan de helft van de anti-Balakaeenheden. Met oorlogsgeweren, mortieren en raketlanceerders uitgeruste aanhangers van Bozizé waren steeds vaker betrokken bij vergeldingsacties tegen de moslimbevolking in het land. Na de aanval van de anti-Balaka in Bangui op 5 december 2013, waarbij meer dan 700 doden vielen, verslechterde de situatie in het land zienderogen. 4.   Alfred YEKATOM (alias: a) Alfred Yekatom Saragba; b) Alfred Ekatom; c) Alfred Saragba; d) Colonel Rombhot; e) Colonel Rambo; f) Colonel Rambot; g) Colonel Rombot; h) Colonel Romboh) Functie: korporaal-chef van de Centraal-Afrikaanse strijdkrachten (Forces Armées Centrafricaines — FACA) Geboortedatum: 23 juni 1976 Geboorteplaats: Centraal-Afrikaanse Republiek Nationaliteit: Centraal-Afrikaanse Republiek Adres: a) Mbaiki, provincie Lobaye, Centraal-Afrikaanse Republiek (tel. +236 72154707/+236 75094341); b) Bimbo, provincie Ombella-Mpoko, Centraal-Afrikaanse Republiek (vorige locatie); c) Den Haag (sinds zijn uitlevering aan het Internationaal Strafhof op 17 november 2018) Datum van plaatsing op de VN-lijst: 20 augustus 2015 Overige informatie: heeft het bevel gevoerd over een grote groep gewapende militieleden. Naam vader (adoptievader): Ekatom Saragba (andere schrijfwijze: Yekatom Saragba). Broer van Yves Saragba, een anti-Balakacommandant in Batalimo (provincie Lobaye) en voormalig FACA-soldaat. Fysieke beschrijving: ogen: zwart; Haarkleur: kaal; Huidskleur: zwart; lengte: 170 cm; gewicht: 100 kg. Foto beschikbaar voor opname in de speciale kennisgeving van Interpol en de VN‐Veiligheidsraad. Weblink naar de speciale kennisgeving van Interpol en de VN-Veiligheidsraad: https://www.interpol.int/en/How-we-work/Notices/View-UN-Notices-Individuals Informatie uit de beschrijving van de redenen die is verstrekt door het Sanctiecomité: Alfred Yekatom werd op 20 augustus 2015 uit hoofde van punt 11 van Resolutie 2196 (2015) op de lijst geplaatst van personen die “handelingen verrichten of steunen die de vrede, de stabiliteit of de veiligheid van de CAR ondermijnen, waaronder handelingen die een bedreiging van of inbreuk op overgangsovereenkomsten vormen, of die het politieke overgangsproces bedreigen of verhinderen, onder meer een overgang naar vrije en eerlijke democratische verkiezingen, of die het geweld aanwakkeren”. Aanvullende informatie: Alfred Yekatom, ook bekend als Colonel Rombhot, is een militieleider van een factie van de anti-Balakabeweging, de zogeheten “Anti-Balaka’s uit het Zuiden”. Hij heeft de rang van korporaal-chef van de Centraal-Afrikaanse strijdkrachten (FACA). Yekatom is actief betrokken geweest bij en heeft steun verleend aan handelingen die de vrede, de stabiliteit en de veiligheid van de Centraal-Afrikaanse Republiek ondermijnen, waaronder handelingen die overgangsovereenkomsten bedreigen, en die een bedreiging vormen voor het politieke overgangsproces. Yekatom heeft het bevel gevoerd over een grote groep gewapende militieleden in de nabijheid van PK9 in Bangui en in de steden Bimbo (provincie Ombella-Mpoko), Cekia, Pissa en Mbaiki (hoofdstad van de provincie Lobaye), en had zijn hoofdkwartier gevestigd in een bosbouwconcessie in Batalimo. Yekatom heeft de rechtstreekse controle uitgeoefend over een twaalftal controleposten bemand door gemiddeld tien gewapende militieleden in legeruniformen die onder meer militaire oorlogsgeweren dragen, van de belangrijkste brug tussen Bimbo en Bangui tot Mbaiki (provincie Lobaye ) en van Pissa tot Batalimo (naast de grens met de Republiek Congo), en onrechtmatige belastingen heffen op particuliere auto’s en motorfietsen, personenbusjes en vrachtwagens die bosbouwhulpbronnen uitvoeren naar Kameroen en Tsjaad, evenals op vaartuigen op de rivier Oubangui. Uit waarnemingen blijkt dat Yekatom een deel van deze onrechtmatige belastingen persoonlijk heeft geïnd. Yekatom en zijn milities zouden ook burgers hebben gedood. 5.   Habib SOUSSOU (alias: Soussou Abib) Functie: a) coördinator van de anti-Balaka voor de provincie Lobaye; b) korporaal-chef van de Centraal-Afrikaanse strijdkrachten (FACA) Geboortedatum: 13 maart 1980 Geboorteplaats: Centraal-Afrikaanse Republiek Nationaliteit: Centraal-Afrikaanse Republiek Adres: Boda, Centraal-Afrikaanse Republiek (tel. + 236 72198628) Datum van plaatsing op de VN-lijst: 20 augustus 2015 Overige informatie: benoemd tot anti-Balakazonecommandant (COMZONE) van Boda op 11 april 2014 en van de gehele provincie Lobaye op 28 juni 2014. Onder zijn bevel zijn gerichte moorden, rellen en aanvallen tegen humanitaire organisaties en hulpverleners voortgezet. Fysieke beschrijving: ogen: bruin; Haarkleur: zwart; lengte: 160 cm; gewicht: 60 kg. Foto beschikbaar voor opname in de speciale kennisgeving van Interpol en de VN‐Veiligheidsraad. Weblink naar de speciale kennisgeving van Interpol en de VN-Veiligheidsraad: https://www.interpol.int/en/How-we-work/Notices/View-UN-Notices-Individuals Informatie uit de beschrijving van de redenen die is verstrekt door het Sanctiecomité: Habib Soussou werd op 20 augustus 2015 uit hoofde van punten 11, 12 (b) en 12 (e), van Resolutie 2196 (2015) op de lijst geplaatst van personen die “handelingen verrichten of steunen die de vrede, de stabiliteit of de veiligheid van de CAR ondermijnen, waaronder handelingen die een bedreiging van of inbreuk op overgangsovereenkomsten vormen, of die het politieke overgangsproces bedreigen of verhinderen, onder meer een overgang naar vrije en eerlijke democratische verkiezingen, of die het geweld aanwakkeren”; “betrokken was bij de planning, aansturing of uitvoering in de CAR van handelingen die een schending vormen van het internationale recht inzake de mensenrechten of het internationale humanitaire recht, naargelang het geval, of die een schending van of inbreuk op de mensenrechten vormen, waaronder seksueel geweld, het in het vizier nemen van burgers, etnisch of religieus gemotiveerde aanslagen, aanslagen op scholen en ziekenhuizen, en ontvoering en gedwongen verplaatsing” en; “de levering van humanitaire bijstand aan de CAR of de toegang tot, of verdeling van, humanitaire bijstand in de CAR belemmeren”. Aanvullende informatie: Habib Soussou werd op 11 april 2014 benoemd tot anti-Balakazonecommandant (COMZONE) van Boda en heeft beweerd dat hij derhalve verantwoordelijk was voor de veiligheidssituatie in de sous-préfecture (onderprefectuur). Op 28 juni 2014 werd Habib Soussou door de algemeen coördinator van de anti-Balaka, Patrice Edouard Ngaïssona, benoemd tot provinciaal coördinator voor de stad Boda vanaf 11 april 2014 en voor de hele provincie Lobaye vanaf 28 juni 2014. In de gebieden waarvoor Soussou de anti-Balakacommandant of -coördinator is, hebben wekelijks gerichte moorden, rellen en aanvallen tegen humanitaire organisaties en hulpverleners door anti-Balaka in Boda plaatsgevonden. Soussou en de anti-Balakastrijdkrachten in deze gebieden hebben ook gewelddaden tegen burgers gepleegd en daarmee gedreigd. 7.   Haroun GAYE (alias: a) Haroun Geye; b) Aroun Gaye; c) Aroun Geye) Functie: Rapporteur van de politieke coördinatie van het Front Populaire pour la Renaissance de Centrafrique (FPRC) Geboortedatum: a) 30 januari 1968; b) 30 januari 1969 Paspoortnummer: Centraal-Afrikaanse Republiek nummer O00065772 (letter O gevolgd door drie nullen), verstrijkt op 30 december 2019 Adres: a) Bangui, Centraal-Afrikaanse Republiek; b) Ndélé, Bamingui-Bangoran Datum van plaatsing op de VN-lijst: 17 december 2015 Overige informatie: Gaye is een leider van het Front Populaire pour la Renaissance de Centrafrique (FPRC) (niet in de lijst opgenomen), een gemarginaliseerde gewapende groepering van voormalige Seleka-leden in Bangui. Hij is tevens een leider van het zogenaamde “Defense Committee” van PK5 in Bangui (bekend als “PK5 Resistance” of “Texas”) (niet in de lijst opgenomen), die ingezetenen geld afperst, met fysiek geweld dreigt en dit ook gebruikt. Gaye werd op 2 november 2014 door Nourredine ADAM (CFi.002) benoemd tot rapporteur van de politieke coördinatie van het FPRC. Het Comité van de Veiligheidsraad, ingesteld bij Resolutie 2127 (2013) betreffende de CAR, heeft Adam op 9 mei 2014 op zijn sanctielijst geplaatst. Foto beschikbaar voor opname in de speciale kennisgeving van Interpol en de VN‐Veiligheidsraad. Weblink naar de speciale kennisgeving van Interpol en de VN-Veiligheidsraad: https://www.interpol.int/en/How-we-work/Notices/View-UN-Notices-Individuals Informatie uit de beschrijving van de redenen die is verstrekt door het Sanctiecomité: Haroun Gaye is op 17 december 2015 op grond van punten 11, 12 (b) en 12 (f), van Resolutie 2196 (2015) op de lijst geplaatst omdat hij “heeft deelgenomen of steun verleend aan activiteiten die de vrede, de stabiliteit of de veiligheid in de CAR ondermijnen”; “betrokken was bij de planning, aansturing of uitvoering in de CAR van handelingen die een schending vormen van het internationale recht inzake de mensenrechten of het internationale humanitaire recht, naargelang het geval, of die een schending van of inbreuk op de mensenrechten vormen, waaronder seksueel geweld, het in het vizier nemen van burgers, etnisch of religieus gemotiveerde aanslagen, aanslagen op scholen en ziekenhuizen, en ontvoering en gedwongen verplaatsing”; en “betrokken was bij de planning, aansturing, sponsoring of uitvoering van aanslagen tegen missies van de Verenigde Naties of internationale veiligheidstroepen, waaronder MINUSCA, de missies van de Europese Unie en de Franse operaties die hen ondersteunen”. Aanvullende informatie: Haroun Gaye is sinds begin 2014 een van de leiders van een gewapende groepering die actief is in de wijk PK5 in Bangui. Vertegenwoordigers van het maatschappelijk middenveld van de wijk PK5 zeggen dat Gaye en zijn gewapende groepering het conflict in Bangui aanwakkeren, verzoening tegenhouden en beletten dat burgers zich verplaatsen van en naar het derde arrondissement van Bangui. Op 11 mei 2015 blokkeerden Gaye en 300 demonstranten de toegang tot de Nationale Overgangsraad met als doel de slotdag van het forum van Bangui te verstoren. Gaye zou daarvoor hebben samengewerkt met anti-Balakafunctionarissen. Op 26 juni 2015 verstoorden Gaye en een kleine groep aanhangers de opening van een bijeenkomst voor kiezersregistratie in de wijk PK5 van Bangui, waardoor de bijeenkomst moest worden afgebroken. MINUSCA ondernam op 2 augustus 2015 een poging om Gaye te arresteren op grond van punt 32 (f), onder i), van Resolutie 2217 (2015) van de Veiligheidsraad. Gaye, die naar verluidt van tevoren getipt was over deze poging tot arrestatie, had zwaar gewapende aanhangers rond zich verzameld. De troepen van Gaye openden het vuur op de MINUSCA Joint Task Force. In het daarop volgende vuurgevecht, dat zeven uur duurde, gebruikten de mannen van Gaye vuurwapens, raketgranaten en handgranaten tegen de MINUSCA-troepen; daarbij kwam één lid van de VN-vredesmacht om het leven en werden er acht gewond. Gaye was eind september 2015 betrokken bij het aanmoedigen van gewelddadige protestacties en rellen, in wat een poging bleek om de overgangsregering omver te werpen. De mislukte staatsgreep was waarschijnlijk het werk van aanhangers van voormalig president Bozize, die voor die gelegenheid een verbond hadden gesloten met Gaye en andere FPRC-leiders. Blijkbaar probeerde Gaye een reeks vergeldingsaanslagen te organiseren die een bedreiging voor de aanstaande verkiezingen zouden vormen. Gaye was belast met de coördinatie van gemarginaliseerde elementen van de anti-Balakamilities. Op 1 oktober 2015 vond er in de wijk PK5 een ontmoeting plaats tussen Gaye en Eugène Barret Ngaïkosset, een lid van een gemarginaliseerde anti-Balakagroep, om een gezamenlijke aanval op Bangui op zaterdag 3 oktober te plannen. De groep van Gaye belette mensen om de wijk PK5 te verlaten, met de bedoeling de gemeenschapsidentiteit van de moslimbevolking te versterken en aldus de interetnische spanningen te doen oplopen en verzoening onmogelijk te maken. Op 26 oktober 2015 verstoorden Gaye en zijn groep een ontmoeting tussen de aartsbisschop van Bangui en de imam van de centrale moskee van Bangui. Zij bedreigden de delegatie, die de centrale moskee moest verlaten en de wijk PK5 moest ontvluchten. 12.   Abdoulaye HISSENE (alias: a) Abdoulaye Issène; b) Abdoulaye Hissein; c) Hissene Abdoulaye; d) Abdoulaye Issène Ramadane; e) Abdoulaye Issene Ramadan; f) Issene Abdoulaye) Functie: Voorzitter van de Conseil National de Défense et de Sécurité (CNDS) en militair leider van het Front Populaire pour la Renaissance de la Centrafrique Titel: “generaal” Geboortedatum: a) 1967; b) 1 januari 1967 Geboorteplaats: a) Ndélé, Bamingui-Bangoran, Centraal-Afrikaanse Republiek; b) Haraze Mangueigne, Tsjaad Nationaliteit: a) Centraal-Afrikaanse Republiek; b) Tsjaad Paspoortnummer: a) diplomatiek paspoort nr. D00000897 van de CAR, afgegeven op 5 april 2013 (geldig tot 4 april 2018); b) diplomatiek paspoort nr. D00004262 van de CAR, afgegeven op 11 maart 2014 (geldig tot 10 maart 2019) Nationaal identificatienr.: nationale identiteitskaart van Tsjaad nr. 103-00653129-22, afgegeven op 21 april 2009 (geldig tot 21 april 2019) Adres: a) KM5, Bangui, Centraal-Afrikaanse Republiek; b) Nana-Grebizi, Centraal-Afrikaanse Republiek; c) Ndjari, Ndjamena, Tsjaad; d) Ndélé, Bamui-Bangoran (hoofdlocatie sinds augustus 2016) Datum van plaatsing op de VN-lijst: 17 mei 2017 Overige informatie: Hissène was voorheen minister van Jeugd en Sport en kabinetslid van voormalig president Michel Djotodia van de Centraal-Afrikaanse Republiek. Daarvoor was hij de leider van de Convention des patriotes pour la justice et la paix, een politieke partij. Hij wierp zich ook op tot leider van gewapende milities in Bangui, met name in de PK5-wijk (3e district). In oktober 2016 werd Abdoulaye Hissène benoemd tot voorzitter van de Conseil National de Défense et de Sécurité , een orgaan dat destijds werd opgericht om militaire leiders en bevelvoerders uit alle voormalige Séléka-strijdkrachten bijeen te brengen. Sindsdien is hij in deze functie gebleven, maar oefent hij alleen daadwerkelijke controle uit over FPRC-strijders. Naam van de vader: Abdoulaye. Naam van de moeder: Absita Moussa. Foto beschikbaar voor opname in de speciale kennisgeving van Interpol en de VN‐Veiligheidsraad. Weblink naar de speciale kennisgeving van Interpol en de VN-Veiligheidsraad: https://www.interpol.int/en/How-we-work/Notices/View-UN-Notices-Individuals Informatie uit de beschrijving van de redenen die is verstrekt door het Sanctiecomité: Abdoulaye Hissène werd op 17 mei 2017 uit hoofde van punten 16 en 17 (g) van Resolutie 2339 (2017) op de lijst geplaatst van personen “die handelingen verrichten of steunen die de vrede, de stabiliteit of de veiligheid van de CAR ondermijnen, waaronder handelingen die het politieke overgangsproces of het stabilisatie- en verzoeningsproces bedreigen of verhinderen, of die het geweld aanwakkeren;” en “betrokken bij de planning, aansturing, sponsoring of uitvoering van aanslagen tegen missies van de Verenigde Naties of internationale veiligheidstroepen, waaronder MINUSCA, de missies van de Europese Unie en de Franse operaties die hen ondersteunen”. Aanvullende informatie: Abdoulaye Hissène en andere leden van de ex-Séléka werkten samen met anti-Balakaplunderaars die geallieerd waren met voormalig president François Bozizé van de Centraal-Afrikaanse Republiek, onder wie Maxime Mokom, om gewelddadige protestacties en rellen aan te moedigen in september 2015, bij de mislukte staatsgreep die de regering van de toenmalige interim-president Catherine Samba-Panza ten val moest brengen terwijl zij de Algemene Vergadering van de VN van 2015 bijwoonde. Mokom, Hissène en anderen werden door de Centraal-Afrikaanse regering aangeklaagd voor verschillende misdrijven, waaronder moord, brandstichting, foltering en plundering, in de nasleep van de mislukte staatsgreep. Sinds 2015 is Hissène een van de belangrijkste leiders geworden van gewapende milities in de “PK5”-wijk van Bangui, die meer dan honderd man sterk zijn. Hij heeft als zodanig de vrijheid van verkeer en de terugkeer van het staatsgezag in het gebied verhinderd, onder meer via illegale belasting van vervoer en commerciële activiteiten. In de tweede helft van 2015 trad Hissène op als vertegenwoordiger van de ex-Séléka “Nairobisten” in Bangui in een toenaderingspoging tot anti-Balakastrijders onder Mokom. Gewapende mannen onder leiding van Haroun Gaye en Hissène namen deel aan de gewelddadige gebeurtenissen in Bangui tussen 26 september en 3 oktober 2015. Leden van de groep van Hissène worden verdacht van betrokkenheid bij een aanslag op 13 december 2015 — de dag van het grondwettelijk referendum — op het voertuig van Mohamed Moussa Dhaffane, een leider van de ex-Séléka. Hissène wordt beschuldigd van het orkestreren van geweld in het KM5-district van Bangui waarbij vijf mensen om het leven kwamen en twintig gewonden vielen, en waarbij ingezetenen belet werden te gaan stemmen in het referendum over de grondwet. Hissène bracht de verkiezingen in gevaar door het op gang brengen van een spiraal van vergeldingsacties tussen verschillende groepen. Op 15 maart 2016 werd Hissène aangehouden door de politie op de M’Poko-luchthaven in Bangui en overgebracht naar de afdeling onderzoek en opsporing van de nationale gendarmerie. Vervolgens werd hij op gewelddadige manier bevrijd door zijn militie, die een wapen stal dat eerder was overgedragen door MINUSCA in het kader van een verzoek om vrijstelling dat door het Comité was goedgekeurd. Op 19 juni 2016, na de arrestatie van islamitische handelaren door binnenlandse veiligheidstroepen in “PK 12”, ontvoerden milities van Gaye en Hissène vijf agenten van de nationale politie in Bangui. Op 20 juni trachtte MINUSCA de politieagenten te bevrijden. Er waren schotenwisselingen tussen gewapende mannen onder leiding van Hissène Gaye en de vredeshandhavers die probeerden de gijzelaars te bevrijden. Daarbij kwamen ten minste zes personen om en raakte één vredeshandhaver gewond. Op 12 augustus 2016 nam Hissène de leiding van een konvooi van zes voertuigen met zwaarbewapende manschappen. Het konvooi, dat Bangui ontvluchtte, werd ten zuiden van Sibut door MINUSCA onderschept. Het konvooi, dat onderweg was naar het noorden, en interne veiligheidstroepen beschoten elkaar bij verschillende controleposten. Uiteindelijk werd het 40 km ten zuiden van Sibut tegengehouden door MINUSCA. Na verscheidene vuurgevechten nam MINUSCA elf van de mannen gevangen, maar Hissène en verscheidene anderen konden ontkomen. Enkele van de aangehouden personen vertelden aan MINUSCA dat Hissène de leider was van het konvooi, dat tot doel had Bria te bereiken en deel te nemen aan de vergadering van ex-Séléka-groepen, georganiseerd door Nourredine Adam. In augustus en september 2016 reisde het deskundigenpanel tweemaal naar Sibut om de bezittingen van het konvooi van Hissène, Gaye en Hamit Tidjani, die op 13 augustus door MINUSCA in beslag waren genomen, te inspecteren. Het panel inspecteerde eveneens de munitie die op 16 augustus in het huis van Hissène in beslag was genomen. Dodelijke en niet-dodelijke militaire uitrusting werd aangetroffen in de zes voertuigen en bij de aangehouden personen. Op 16 augustus 2016 viel de centrale gendarmerie het huis van Hissène in Bangui binnen. Daar werden meer dan 700 wapens aangetroffen. Op 4 september 2016 opende een groep ex-Séléka-rebellen die op zes motoren uit Kaga-Bandoro kwamen om Hissène en zijn trawanten op te halen, in de buurt van Dékoa het vuur op MINUSCA. Tijdens dit incident werd één ex-Séléka-strijder gedood, en raakten twee vredeshandhavers en één burger gewond. 13.   Martin KOUMTAMADJI (alias: a) Abdoulaye Miskine b) Abdoullaye Miskine c) Martin Nadingar Koumtamadji d) Martin Nkoumtamadji e) Martin Koumta Madji f) Omar Mahamat) Functie: Voorzitter en opperbevelhebber van het Front Démocratique du Peuple Centrafricain (FDPC) Geboortedatum: a) 5 oktober 1965; b) 3 maart 1965 Geboorteplaats: a) Ndïnaba, Tsjaad; b) Kobo, Centraal-Afrikaanse Republiek; c) Kabo, Centraal-Afrikaanse Republiek Nationaliteit: a) Tsjaad; b) Centraal-Afrikaanse Republiek; c) Congo Paspoortnr.: a) diplomatiek paspoort CAR 06FBO2262, afgegeven op 22 februari 2007 (verstreken op 21 februari 2012); b) dienstpaspoort Congo SA0020249, afgegeven op 22 januari 2019 (verstrijkt op 21 januari 2022) Adres: a) Am Dafock, prefectuur Vakaga, Centraal-Afrikaanse Republiek; b) Ndjamena, Tsjaad (sinds zijn arrestatie in november 2019) Datum van plaatsing op de VN-lijst: 20 april 2020 Overige informatie: Martin Koumtamadji richtte het FDPC op in 2005. Hij werd in december 2012 lid van de Séléka-coalitie en verliet deze in april 2013 nadat de rebellen in Bangui de macht hadden overgenomen. Na zijn arrestatie in Kameroen werd hij overgebracht naar Brazzaville in de Republiek Congo. Hij behield altijd het opperbevel van zijn troepen ter plaatse in de CAR, zelfs toen hij in Brazzaville verbleef, voordat hij naar de CAR terugkeerde (tussen november 2014 en 2019). Op 6 februari 2019 ondertekende het FDPC het politiek akkoord voor vrede en verzoening in de CAR, maar Martin Koumtamadji blijft een gevaar voor de vrede, stabiliteit en veiligheid van de CAR. Foto beschikbaar voor opname in de speciale kennisgeving van Interpol en de VN‐Veiligheidsraad. Weblink naar de speciale kennisgeving van Interpol en de VN-Veiligheidsraad: https://www.interpol.int/en/How-we-work/Notices/View-UN-Notices-Individuals Informatie uit de beschrijving van de redenen die is verstrekt door het Sanctiecomité: Als voorzitter en opperbevelhebber van het Front Démocratique du Peuple Centrafricain (FDPC, een gewapende groepering die zich bezighoudt met gewelddadige activiteiten) heeft Martin Koumtamadji zich schuldig gemaakt aan handelingen die de vrede, stabiliteit en veiligheid van de CAR bedreigen, in het bijzonder de uitvoering van het politiek akkoord voor vrede en verzoening in de CAR, dat op 6 februari 2019 in Bangui is ondertekend. Hij weigerde de ontwapening van de FDPC-strijders, in tegenstelling tot zijn verbintenis als ondertekenaar van het politiek akkoord voor vrede en verzoening in de CAR, en dreigde in juli 2019 president Touadéra omver te werpen. Hij begon in juni 2019 samen te werken met de op de sanctielijst geplaatste Nourredine Adam (CFi.002) en was met een naaste medestander van Nourredine Adam betrokken bij wapenhandel, teneinde de militaire capaciteit van het FDPC uit te bouwen. Tijdens de gevechten in de prefectuur Vakaga in 2019 deed hij het Front Populaire pour la Renaissance de la Centrafrique (FPRC) een aanbod om met zijn gewapende groepering een militaire operatie uit te voeren. Hij bleef in de gebieden waar het FDPC actief is, het herstel van het staatsgezag verhinderen door illegale wegblokkades in stand te houden om veehoeders, economische actoren (waaronder goudwinningsbedrijven in de prefectuur Nana-Mambéré) en reizigers af te persen. Onder zijn leiding pleegde het FDPC in de prefectuur Nana-Mambéré handelingen die een schending van of een inbreuk op de mensenrechten vormen, waaronder aanslagen op burgers in april 2019, ontvoeringen van burgers in maart 2019 (nabij Zoukombo) en seksueel en genderspecifiek geweld in mei 2019 (in Bagary). In 2017 pleegde het FDPC ook 14 daden van seksueel geweld tijdens conflicten. Tussen 2016 en 2019 ronselde het FDPC kinderen om ze in te zetten als soldaten in gewapende conflicten en dwong het elf meisjes te trouwen met leden van het FDPC. In maart 2019 was hij betrokken bij het belemmeren van de levering van humanitaire hulp, toen het FDPC, onder leiding van Miskine, een reeks aanslagen pleegde op de hoofdweg van Kameroen naar Bangui. Ten slotte vonden er in april 2019 nabij Zoukombo (prefectuur Nana-Mambéré) en op de as Bouar‐Béléko schermutselingen tussen FDPC-elementen en MINUSCA plaats.”.",
  "source": "EUR LEX"
}