{
  "url": "http://www.w3.org/1999/xhtml\">",
  "content": "L_2019163NL.01010101.xml 20.6.2019 NL Publicatieblad van de Europese Unie L 163/101 UITVOERINGSBESLUIT (EU) 2019/1005 VAN DE COMMISSIE van 19 juni 2019 waarbij wordt bepaald dat een tijdelijke opschorting van het preferentiële douanerecht niet passend is voor de invoer van bananen van oorsprong uit Nicaragua DE EUROPESE COMMISSIE, Gelet op het Verdrag betreffende de Europese Unie en het Verdrag betreffende de werking van de Europese Unie, Gezien Verordening (EU) nr. 20/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( 1 ) , en met name artikel 15, lid 2, Overwegende hetgeen volgt: (1) Door de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( 2 ) (\"de overeenkomst\") is een stabilisatiemechanisme voor bananen ingesteld dat in de loop van 2013 voorlopig van toepassing werd op de Midden-Amerikaanse landen, en meer bepaald sinds 1 augustus 2013 op Nicaragua. (2) In het kader van het stabilisatiemechanisme voor bananen, dat ten uitvoer is gelegd middels Verordening (EU) nr. 20/2013, stelt de Commissie zodra het vastgestelde drempelvolume voor de invoer van verse bananen (code 0803 90 10 van de gecombineerde nomenclatuur van de Europese Unie van 1 januari 2012) uit een van de betrokken landen wordt overschreden, een uitvoeringshandeling vast waarbij zij hetzij het preferentiële douanerecht dat wordt toegepast op verse bananen uit dat land, opschort, hetzij bepaalt dat een dergelijke opschorting niet passend is. (3) Op 25 maart 2019 heeft de invoer in de Unie van verse bananen van oorsprong uit Nicaragua het in de bijlage bij Verordening (EU) nr. 20/2013 vastgestelde drempelvolume voor de invoer van 14 500 ton overschreden. (4) De Commissie heeft overeenkomstig artikel 15, lid 3, van Verordening (EU) nr. 20/2013 de gevolgen van de betreffende invoer voor de situatie van de markt voor bananen in de Unie in aanmerking genomen om te kunnen beslissen of het preferentiële douanerecht al dan niet moet worden opgeschort. De Commissie heeft de gevolgen van de betreffende invoer voor het prijspeil in de Unie, de ontwikkeling van de invoer uit overige bronnen en de algehele stabiliteit van de markt voor verse bananen in de Unie onderzocht. (5) Toen het vastgestelde drempelvolume voor 2019 werd overschreden, vertegenwoordigde de invoer van verse bananen uit Nicaragua 1,5 % van de invoer van verse bananen in de Unie waarop het stabilisatiemechanisme voor bananen van toepassing is. (6) Terzelfder tijd bedroeg de invoer uit grote uitvoerlanden waarmee de Unie eveneens een vrijhandelsovereenkomst heeft gesloten, met name Colombia, Ecuador en Costa Rica, respectievelijk 14,4 %, 19,3 % en 16,9 % van hun respectieve vastgestelde drempelvolumes voor de invoer. De \"ongebruikte\" hoeveelheden binnen het stabilisatiemechanisme (ongeveer 5 miljoen ton) zijn aanzienlijk groter dan de totale invoer uit Nicaragua op 25 maart 2019 (15 600 ton). (7) De prijs bij invoer uit Nicaragua bedroeg in de eerste twee maanden van 2019 gemiddeld 572 EUR/ton, wat 16 % lager is dan de gemiddelde prijs van de andere in de Unie ingevoerde verse bananen (648 EUR/ton). In 2018 was de gemiddelde invoerprijs van bananen uit Nicaragua 26 % lager dan de gemiddelde prijs van de andere in de Unie ingevoerde verse bananen. (8) Hoewel de gemiddelde groothandelsprijs van bananen ongeacht de oorsprong in januari en februari 2019 (944 EUR/ton) 8,3 % lager was dan de overeenkomstige prijs in januari en februari 2018 (1 029 EUR/ton), was de gemiddelde groothandelsprijs van in de Unie geproduceerde bananen in januari en februari 2019 (1 086 EUR/ton) 7,7 % hoger dan in januari en februari 2018 (1 008 EUR/ton). (9) Aangezien de invoer van bananen uit Nicaragua gering is, heeft deze geen invloed gehad op de prijs van bananen op de markt van de Unie. Er zijn dan ook geen aanwijzingen dat de invoer van verse bananen uit Nicaragua boven het vastgestelde jaarlijkse drempelvolume de stabiliteit van de markt van de Unie heeft verstoord, noch dat die invoer enige significante gevolgen voor de situatie van producenten in de Unie heeft gehad. (10) In maart 2019 wees bovendien niets op een dreiging van ernstige verslechtering op de markt van de Unie of van een ernstige verslechtering van de economische situatie in de ultraperifere gebieden van de Unie. (11) Daarom lijkt opschorting van het preferentiële douanerecht op bananen van oorsprong uit Nicaragua in dit stadium niet passend. (12) Er zij aan herinnerd dat in 2018 het vastgestelde jaarlijkse drempelvolume voor de invoer uit Nicaragua op 10 april werd overschreden en dat die invoer aan het einde van dat jaar een niveau van 81 000 ton bereikte. De Commissie is in haar daaropvolgende analyse echter tot de conclusie gekomen dat noch die invoer, noch de invoer uit andere landen waarop het stabilisatiemechanisme van toepassing is, verstoringen op de markt van de Unie heeft veroorzaakt. (13) Aangezien het jaarlijkse drempelvolume reeds in maart werd overschreden, zal de Commissie, ook al is de totale invoer uit Nicaragua op de markt van de Unie beperkt, de situatie blijven volgen en kan zij indien passend in een later stadium maatregelen nemen. (14) Overeenkomstig artikel 14, lid 4, van Verordening (EU) nr. 20/2013 moet dit besluit met spoed in werking treden, HEEFT HET VOLGENDE BESLUIT VASTGESTELD: Artikel 1 De tijdelijke opschorting van het preferentiële douanerecht op verse bananen, ingedeeld onder code 0803 90 10 van de gecombineerde nomenclatuur van de Europese Unie, van oorsprong uit Nicaragua, is niet passend. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 19 juni 2019. Voor de Commissie De voorzitter Jean-Claude JUNCKER ( 1 ) PB L 17 van 19.1.2013, blz. 13 . ( 2 ) PB L 346 van 15.12.2012, blz. 3 .",
  "source": "EUR LEX"
}