{
  "url": "http://www.w3.org/1999/xhtml\">",
  "content": "L_2020338NL.01001001.xml 15.10.2020 NL Publicatieblad van de Europese Unie L 338/10 UITVOERINGSBESLUIT (EU) 2020/1479 VAN DE COMMISSIE van 14 oktober 2020 tot vaststelling van de prioriteitenlijst voor de ontwikkeling van netcodes en richtsnoeren voor elektriciteit in 2020-2023 en voor gas in 2020 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 715/2009 van het Europees Parlement en de Raad van 13 juli 2009 betreffende de voorwaarden voor de toegang tot aardgastransmissienetten en tot intrekking van Verordening (EG) nr. 1775/2005 ( 1 ) , en met name artikel 6, lid 1, Gezien Verordening (EU) 2019/943 van het Europees Parlement en de Raad van 5 juni 2019 betreffende de interne markt voor elektriciteit ( 2 ) , en met name artikel 59, lid 3, Overwegende hetgeen volgt: (1) De ontwikkeling en tenuitvoerlegging van netcodes en richtsnoeren zijn essentieel met het oog op volledige integratie van de interne energiemarkt. De voorschriften voor de interne markt voor elektriciteit en gas vormen een institutionele structuur voor de ontwikkeling van netcodes. Deze institutionele structuur is onlangs verbeterd dankzij de nieuwe opzet van de elektriciteitsmarkt, met name door de vaststelling van Verordening (EU) 2019/943 als onderdeel van het pakket “Schone energie voor alle Europeanen” ( 3 ) . Daartoe werken het Agentschap voor de samenwerking tussen energieregulators (ACER), de Europees netwerken van transmissiesysteembeheerders (ENTSB), de Europese entiteit van distributiesysteembeheerders (EU-DSB-entiteit) en de Commissie nauw samen met alle betrokken partijen. (2) De gebieden waarop netcodes kunnen worden ontwikkeld, zijn vastgesteld in artikel 59, leden 1 en 2, van Verordening (EU) 2019/943 en in artikel 8, lid 6, van Verordening (EG) nr. 715/2009. Naast de ontwikkeling van netcodes kan de Commissie ook op eigen initiatief richtsnoeren opstellen. De gebieden waarop netcodes kunnen worden ontwikkeld, zijn vastgesteld in artikel 61, lid 2, van Verordening (EU) 2019/943 en in artikel 23, lid 1, van Verordening (EG) nr. 715/2009. Overeenkomstig artikel 59, lid 3, van Verordening (EU) 2019/943 en artikel 6, lid 1, van Verordening (EG) nr. 715/2009 dient de Commissie eerst een prioriteitenlijst vast te stellen met de terreinen waarmee bij de ontwikkeling van netcodes rekening moet worden gehouden. Voor de elektriciteitssector wordt om de drie jaar een prioriteitenlijst opgesteld en voor de gassector elk jaar. (3) De Commissie heeft met betrekking tot elektriciteit reeds geharmoniseerde voorschriften vastgesteld inzake capaciteitstoewijzing en congestiebeheer, aansluiting van elektriciteitsproducenten op het net, aansluiting van verbruikers, hoogspanningsgelijkstroom, capaciteitstoewijzing op de langere termijn, systeembeheer, vereisten en procedures betreffende de noodtoestand en het herstel van het elektriciteitsnet, en balancering. (4) Daarnaast zijn er met betrekking tot gas geharmoniseerde voorschriften vastgesteld inzake congestiebeheersprocedures, capaciteitstoewijzing, balancering, interoperabiliteit en gegevensuitwisseling, en geharmoniseerde tariefstructuren. (5) In een gerichte raadpleging ( 4 ) toonden de meeste belanghebbenden zich voorstander van de ontwikkeling van geharmoniseerde elektriciteitsvoorschriften op het gebied van cyberbeveiliging en flexibiliteit aan de vraagzijde. Wat betreft gas steunden de belanghebbenden de prioritering van de reeds gestarte werkzaamheden en wezen zij op het belang van juiste en goed gecoördineerde uitvoering van netcodes en richtsnoeren. (6) Rekening houdend met de antwoorden van de belanghebbenden, de nieuwe uitdagingen op het gebied van cyberbeveiliging en de noodzaak van een transparante en niet-discriminerende flexibiliteitsmarkt omvat de prioriteitenlijst voor elektriciteit voor 2020-2023 geharmoniseerde elektriciteitsvoorschriften inzake cyberbeveiliging en flexibiliteit aan de vraagzijde. (7) Rekening houdend met de antwoorden van de belanghebbenden en de lopende uitvoering van de bestaande gasvoorschriften, worden geen nieuwe gebieden vastgesteld voor de ontwikkeling van netcodes en richtsnoeren voor gas voor 2020, HEEFT HET VOLGENDE BESLUIT VASTGESTELD: Artikel 1 De prioriteitenlijst voor de ontwikkeling van geharmoniseerde voorschriften op het gebied van elektriciteit in 2020-2023 is als volgt: a) sectorspecifieke voorschriften voor met cyberbeveiliging samenhangende aspecten van grensoverschrijdende elektriciteitsstromen, waaronder voorschriften betreffende gemeenschappelijke minimumvereisten, planning, toezicht, rapportage en crisisbeheer; b) voorschriften betreffende flexibiliteit aan de vraagzijde, waaronder inzake aggregatie, energieopslag en beperking van de vraag. Artikel 2 Er worden geen nieuwe gebieden aangemerkt voor de ontwikkeling van netcodes en richtsnoeren voor gas in 2020. Artikel 3 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 14 oktober 2020. Voor de Commissie De voorzitter Ursula VON DER LEYEN ( 1 ) PB L 211 van 14.8.2009, blz. 36 . ( 2 ) PB L 158 van 14.6.2019, blz. 54 . ( 3 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s “Schone energie voor alle Europeanen” (COM(2016) 0860 final). ( 4 ) De antwoorden zijn gepubliceerd op de volgende website: https://ec.europa.eu/energy/consultations/consultation-establish-priority-list-network-codes_en",
  "source": "EUR LEX"
}