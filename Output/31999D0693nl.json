{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0693:NL:HTML\">",
  "content": "EUR-Lex - 31999D0693 - NL Avis juridique important | 31999D0693 1999/693/EG: Beschikking van de Commissie van 5 oktober 1999 houdende erkenning dat het Zweedse gegevensbestand voor runderen volledig operationeel is (kennisgeving geschied onder nummer C(1999) 3145) (Voor de EER relevante tekst) (Slechts de tekst in de Zweedse taal is authentiek) Publicatieblad Nr. L 273 van 23/10/1999 blz. 0014 - 0015 BESCHIKKING VAN DE COMMISSIE van 5 oktober 1999 houdende erkenning dat het Zweedse gegevensbestand voor runderen volledig operationeel is (kennisgeving geschied onder nummer C(1999) 3145) (Slechts de tekst in de Zweedse taal is authentiek) (Voor de EER relevante tekst) (1999/693/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 820/97 van de Raad van 21 april 1997 tot vaststelling van een identificatie- en registratieregeling voor runderen en inzake de etikettering van rundvlees en rundvleesproducten(1), en met name op artikel 6, lid 3, eerste streepje; Gelet op het door Zweden ingediende verzoek, Overwegende hetgeen volgt: (1) De Zweedse autoriteiten hebben op 23 maart 1999 bij de Commissie een verzoek ingediend tot erkenning dat het gegevensbestand dat deel uitmaakt van de Zweedse regeling inzake identificatie en registratie van runderen volledig operationeel is. Het verzoek ging vergezeld van adequate informatie, die overigens op 9 juli 1999 is bijgewerkt. (2) De Zweedse autoriteiten hebben zich ertoe verbonden de betrouwbaarheid van het gegevensbestand te verbeteren door er met name op toe te zien dat a) alle verplaatsingen in het gegevensbestand worden ingevoerd, met inbegrip van de kennisgeving van slacht in het slachthuis en kennisgeving van overbrenging naar het destructiebedrijf, b) de bevoegde autoriteiten de nodige maatregelen nemen om elke vergissing of lacune die automatisch aan het licht komt of bij controles ter plaatse wordt geconstateerd, snel te kunnen corrigeren, c) maatregelen worden genomen om ervoor te zorgen dat de bestaande nationale bepalingen betreffende het na verlies van de oormerken opnieuw identificeren van runderen worden verbeterd om ze in overeenstemming te brengen met het bepaalde in Verordening (EG) nr. 820/97, d) maatregelen worden genomen om ervoor te zorgen dat de veterinaire diensten volledig bij de tenuitvoerlegging van het bepaalde in Verordening (EG) nr. 820/97 worden betrokken, e) maatregelen worden genomen om de bestaande bepalingen in de nationale wetgeving, wat de termijn voor het melden van verplaatsingen betreft (15 dagen), uit te voeren, f) maatregelen worden genomen om ervoor te zorgen dat vaste procedures voor de follow-up worden gehanteerd om volledig aan het bepaalde in Verordening (EG) nr. 2630/97 van de Commissie(2), laatstelijk gewijzigd bij Verordening (EG) nr. 132/1999(3), en Verordening (EG) nr. 494/98 van de Commissie(4) te voldoen, g) maatregelen worden genomen om ervoor te zorgen dat aan het bepaalde in Verordening (EG) nr. 2629/97 van de Commissie(5), laatstelijk gewijzigd bij Verordening (EG) nr. 331/1999(6), wordt voldaan ten aanzien van oormerken en het opnemen van de gegevens inzake de premie in de paspoorten, en h) maatregelen worden genomen om ervoor te zorgen dat alle verplaatsingen van dieren die in de EU zijn geboren, worden bijgehouden. Dat de Zweedse autoriteiten zich ertoe hebben verbonden de bedoelde maatregelen uiterlijk op 31 oktober 1999 ten uitvoer te leggen. De Zweedse autoriteiten hebben zich ertoe verbonden de Commissie in kennis te stellen van elk probleem dat zich bij de tenuitvoerlegging van bovengenoemde maatregelen voordoet. (3) Gelet op de evaluatie van de situatie in Zweden, is het dienstig te erkennen dat het gegevensbestand voor runderen volledig operationeel is, HEEFT DE VOLGENDE BESCHIKKING GEGEVEN: Artikel 1 Het Zweedse gegevensbestand voor runderen wordt als volledig operationeel erkend met ingang van 1 november 1999. Artikel 2 Deze beschikking is gericht tot Zweden. Gedaan te Brussel, 5 oktober 1999. Voor de Commissie David BYRNE Lid van de Commissie (1) PB L 117 van 7.5.1997, blz. 1. (2) PB L 354 van 30.12.1997, blz. 23. (3) PB L 17 van 22.1.1999, blz. 20. (4) PB L 60 van 28.2.1998, blz. 78. (5) PB L 354 van 30.12.1997, blz. 19. (6) PB L 40 van 13.2.1999, blz. 27.",
  "source": "EUR LEX"
}