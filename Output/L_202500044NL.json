{
  "url": "http://www.w3.org/1999/xhtml\">",
  "content": "L_202500044NL.000101.fmx.xml Publicatieblad van de Europese Unie NL L-serie 2025/44 10.1.2025 UITVOERINGSVERORDENING (EU) 2025/44 VAN DE RAAD van 9 januari 2025 tot uitvoering van Verordening (EU) 2017/2063 betreffende beperkende maatregelen in het licht van de situatie in Venezuela DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2017/2063 van de Raad van 13 november 2017 betreffende beperkende maatregelen in het licht van de situatie in Venezuela ( 1 ) , en met name artikel 17, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 13 november 2017 Verordening (EU) 2017/2063 vastgesteld. (2) In het licht van de recente ontwikkelingen in Venezuela, bij ontstentenis van vooruitgang naar een door Venezuela geleide dialoog die tot het herstel van de democratie en de rechtsstaat leidt, en gezien de aanhoudende ernstige mensenrechtensituatie in het land, is de Raad van oordeel dat 15 personen moeten worden toegevoegd aan de in bijlage IV bij Verordening (EU) 2017/2063 opgenomen lijst van natuurlijke personen, rechtspersonen, entiteiten en lichamen die onderworpen zijn aan beperkende maatregelen. (3) Bijlage IV bij Verordening (EU) 2017/2063 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage IV bij Verordening (EU) 2017/2063 wordt overeenkomstig de bijlage bij deze verordening gewijzigd. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 januari 2025. Voor de Raad De voorzitter A. SZŁAPKA ( 1 ) PB L 295 van 14.11.2017, blz. 21 , ELI: http://data.europa.eu/eli/reg/2017/2063/oj. BIJLAGE De volgende personen worden toegevoegd aan de lijst van natuurlijke personen, rechtspersonen, entiteiten en lichamen in bijlage IV bij Verordening (EU) 2017/2063: Naam Identificatiegegevens Motivering Datum van opneming op de lijst “56. Caryslia Beatriz RODRÍGUEZ RODRÍGUEZ Voorzitter van het Venezolaanse hooggerechtshof van Venezuela ( Tribunal Supremo de Justicia — TSJ) en voorzitter van de electorale kamer van het TSJ Geboortedatum: 16.7.1967 Geboorteplaats: Maracay, Aragua Nationaliteit: Venezolaans ID-nummer (Cédula): 8671555 Geslacht: vrouwelijk Voorzitter van het Venezolaanse hooggerechtshof van Venezuela ( Tribunal Supremo de Justicia — TSJ) en voorzitter van de electorale kamer van het Venezolaanse hooggerechtshof sinds januari 2024. In haar hoedanigheid van voorzitter van de electorale kamer is Caryslia Beatriz Rodríguez Rodríguez verantwoordelijk voor het onbetwistbaar verklaren van de verkiezing van Nicolás Maduro bij de presidentsverkiezingen van 28 juli 2024, ook al had het TSJ de gedetailleerde stemgegevens waarop het zijn uitspraak baseerde niet openbaar gemaakt en waren er onregelmatigheden in het beheer van het verkiezingsproces aan de kant van de Nationale Kiesraad ( Consejo Nacional Electoral — CNE). In haar hoedanigheid van voorzitter van de electorale kamer van de TSJ is zij tevens verantwoordelijk voor inmenging in de voorverkiezingen van de oppositie, waardoor deze zich niet naar behoren op de presidentsverkiezingen van juli 2024 kon voorbereiden. Met deze handelswijze heeft Caryslia Beatriz Rodríguez Rodríguez de democratie en de rechtsstaat in Venezuela ondermijnd. 10.1.2025 57. Fanny Beatriz MÁRQUEZ CORDERO Vicevoorzitter van het Venezolaanse hooggerechtshof ( Tribunal Supremo de Justicia — TSJ) en vicevoorzitter van de electorale kamer van het TSJ Geboortedatum: 5.2.1969 Nationaal identiteitsnummer (Cédula) 6272864 Nationaliteit: Venezolaans Geslacht: vrouwelijk Vicevoorzitter van het Venezolaanse hooggerechtshof ( Tribunal Supremo de Justicia — TSJ) en vicevoorzitter van de electorale kamer van het Venezolaanse hooggerechtshof. In deze functies is Fanny Beatriz Márquez Cordero betrokken bij de bekrachtiging door het TSJ van de winst van Nicolás Maduro bij de presidentsverkiezingen van 28 juli 2024, ook al had het TSJ de gedetailleerde stemgegevens waarop het zijn uitspraak baseerde niet openbaar gemaakt en waren er onregelmatigheden in het beheer van het verkiezingsproces aan de kant van de Nationale Kiesraad ( Consejo Nacional Electoral — CNE). Met deze handelswijze heeft Fanny Beatriz Márquez Cordero de democratie en de rechtsstaat in Venezuela ondermijnd. 10.1.2025 58. Inocencio Antonio FIGUEROA ARIZALETA Rechter in de constitutionele kamer van het Venezolaanse hooggerechtshof ( Tribunal Supremo de Justicia —TSJ). Geboortedatum: 17.12.1959 Nationaal identiteitsnummer (Cédula):5016509 Nationaliteit: Venezolaans Geslacht: mannelijk Rechter in de constitutionele kamer van het Venezolaanse hooggerechtshof ( Tribunal Supremo de Justicia —TSJ). In deze functie steunde Inocencio Antonio Figueroa Arizaleta de electorale kamer van het TSJ bij de bekrachtiging van de verkiezingswinst van Nicolás Maduro bij de presidentsverkiezingen van 28 juli 2024 door het TSJ, ook al had het TSJ de gedetailleerde stemgegevens waarop het zijn uitspraak baseerde niet openbaar gemaakt en waren er onregelmatigheden in het beheer van het verkiezingsproces aan de kant van de Nationale Kiesraad ( Consejo Nacional Electoral — CNE). Met deze handelswijze heeft Inocencio Antonio Figueroa Arizaleta de democratie en de rechtsstaat in Venezuela ondermijnd. 10.1.2025 59. Malaquías GIL RODRÍGUEZ Rechter, voorzitter van de politiek-administratieve kamer van het Venezolaanse hooggerechtshof ( Tribunal Supremo de Justicia —TSJ). Geboortedatum: 27.2.1960 Geboorteplaats: Carache, Estado Trujillo, Venezuela Nationaal identiteitsnummer (Cédula):5352190 Nationaliteit: Venezolaans Geslacht: mannelijk Rechter, dienstdoende als voorzitter van de politiek-administratieve kamer van het Venezolaanse hooggerechtshof ( Tribunal Supremo de Justicia — TSJ) sinds 2022. In deze functie was Malaquías Gil Rodríguez betrokken bij het besluit van de kamer van januari 2024 om oppositieleider María Corina Machado af te keuren als kandidaat voor de presidentsverkiezingen van 28 juli 2024. Met deze handelswijze heeft Malaquías Gil Rodríguez de democratie en de rechtsstaat in Venezuela ondermijnd. 10.1.2025 60. Antonio José MENESES RODRÍGUEZ Secretaris-generaal van de Nationale Kiesraad van Venezuela ( Consejo Nacional Electoral — CNE). Geboortedatum: 10.12.1980 ID-nummer (Cédula): V14316687 Nationaliteit: Venezolaans Geslacht: mannelijk Secretaris-generaal van de Nationale Kiesraad van Venezuela ( Consejo Nacional Electoral — CNE), sinds augustus 2023. In deze hoedanigheid heeft Antonio José Meneses Rodríguez de processen in de verkiezingscentra vertraagd en het aannemen van de aan de CNE gerichte berichten van de oppositie over onregelmatigheden verboden. Voordat hij in dienst kwam bij de CNE ondertekende hij een document van de Hoge Rekenkamer houdende opschorting van het kiesrecht van oppositieleider María Corina Machado. Met deze handelswijze heeft Antonio José Meneses Rodríguez de democratie en de rechtsstaat in Venezuela ondermijnd. 10.1.2025 61. Carlos Enrique QUINTERO CUEVAS Vicevoorzitter van de Nationale Kiesraad van Venezuela ( Consejo Nacional Electoral — CNE). Geboortedatum: 16.2.1972 Paspoortnummer: 10719241 Nationaliteit: Venezolaans Geslacht: mannelijk Vicevoorzitter van de Nationale Kiesraad van Venezuela ( Consejo Nacional Electoral — CNE). Als vicevoorzitter van de CNE nam Carlos Enrique Quintero Cuevas volledig deel aan de besluitvorming van de CNE die in de weg stond van een transparant verkiezingsproces en van de vrijgave van nauwkeurige verkiezingsuitslagen, en speelde hij aldus een cruciale rol in de organisatie van de presidentsverkiezingen van 28 juli 2024. Met deze handelswijze heeft Carlos Enrique Quintero Cuevas de democratie en de rechtsstaat in Venezuela ondermijnd. 10.1.2025 62. Conrado Ramón PÉREZ BRICEÑO Hoofdrector van de Nationale Kiesraad ( Consejo Nacional Electoral — CNE) van Venezuela Geboortedatum: 24.4.1954 Geboorteplaats: Deelstaat Trujillo, Venezuela Nationaal identiteitsnummer (Cédula):4323185 Nationaliteit: Venezolaans Geslacht: mannelijk Hoofdrector van de Nationale Kiesraad van Venezuela ( Consejo Nacional Electoral — CNE), sinds oktober 2024 In augustus 2023 werd hij lid van de CNE als plaatsvervangend rector en lid van de Nationale Kiescommissie van de CNE. Conrado Ramón Pérez Briceño heeft als plaatsvervangend rector en lid van de Nationale Kiescommissie van de CNE deelgenomen aan de besluitvorming van de CNE ten aanzien van het beheer van het verkiezingsproces, hetgeen een transparant verkiezingsproces en de bekendmaking van nauwkeurige verkiezingsuitslagen in de weg stond, waardoor hij een cruciale rol in de organisatie van de presidentsverkiezingen van 28 juli 2024 heeft gespeeld. Met deze handelswijze heeft Conrado Ramón Pérez Briceño de democratie en de rechtsstaat in Venezuela ondermijnd. 10.1.2025 63. Rosalba GIL PACHECO Hoofdrector van de Nationale Kiesraad van Venezuela ( Consejo Nacional Electoral — CNE) en voorzitter van de Commissie voor het Burgerlijke en Kiezersregister en lid van de Commissie Politieke Participatie en Financiering van de CNE Geboortedatum: 18.3.1965 Nationaal identiteitsnummer (Cédula): 6186648 Nationaliteit: Venezolaans Geslacht: vrouwelijk Hoofdrector van de Nationale Kiesraad van Venezuela ( Consejo Nacional Electoral — CNE) en voorzitter van de Commissie voor het Burgerlijke en Kiezersregister en lid van de Commissie Politieke Participatie en Financiering van de Nationale Kiesraad van Venezuela (CNE) sinds augustus 2023 Rosalba Gil Pacheco heeft als hoofdrector van de CNE deelgenomen aan de besluitvorming van de CNE ten aanzien van het beheer van het verkiezingsproces, hetgeen een transparant verkiezingsproces en de bekendmaking van nauwkeurige verkiezingsuitslagen in de weg stond, waardoor hij een cruciale rol in de organisatie van de presidentsverkiezingen van 28 juli 2024 heeft gespeeld. Met deze handelswijze heeft Rosalba Gil Pacheco de democratie en de rechtsstaat in Venezuela ondermijnd. 10.1.2025 64. Luis Ernesto DUEÑEZ REYES Assistent-officier van justitie, Openbaar Ministerie van Venezuela Geboortedatum: 20.9.1988 Geboorteplaats: San Cristobal, Venezuela Nationaal identiteitsnummer (Cédula):18880942 Nationaliteit: Venezolaans Geslacht: mannelijk Assistent-officier van justitie bij het Venezolaanse openbaar ministerie. In deze hoedanigheid was Luis Ernesto Dueñez Reyes betrokken bij de politieke vervolging van Edmundo González Urrutia, presidentskandidaat van de democratische oppositie. Edmundo González Urrutia wordt vervolgd voor meerdere politieke “misdrijven”, waardoor hij in ballingschap werd gedwongen. Met deze handelswijze heeft Luis Ernesto Dueñez Reyes de democratie en de rechtsstaat in Venezuela ondermijnd. 10.1.2025 65. Edward Miguel BRICEÑO CISNEROS Bijzonder rechter bij het Eerste Gerecht van Eerste Aanleg van Venezuela ID-nummer (Cédula): V-17514632 Nationaliteit: Venezolaans Geslacht: mannelijk Bijzonder rechter bij het Eerste Gerecht van Eerste Aanleg, bevoegd voor strafzaken in verband met terrorisme en bevoegd voor misdrijven in verband met corruptie en georganiseerde criminaliteit. In deze functie heeft Edward Miguel Briceño Cisneros op 2 september 2024 een aanhoudingsbevel uitgevaardigd tegen Edmundo González Urrutia, presidentskandidaat van de democratische oppositie. Edmundo González Urrutia wordt vervolgd voor meerdere politieke “misdrijven”, waardoor hij in ballingschap werd gedwongen. Met deze handelswijze is Edward Miguel Briceño Cisneros verantwoordelijk voor de onderdrukking van de democratische oppositie in Venezuela en heeft hij de democratie en de rechtsstaat in Venezuela ondermijnd. 10.1.2025 66. Alexis José RODRÍGUEZ CABELLO Directeur van de Bolivariaanse nationale inlichtingendienst (Sebin) Geboortedatum: 1.10.1965 ID-nummer (Cédula): V-8959785 Nationaliteit: Venezolaans Geslacht: mannelijk Directeur van de Bolivariaanse nationale inlichtingendienst (Sebin) Hij werd op 14 oktober 2024 door Nicolás Maduro in die functie benoemd. De Sebin is betrokken bij ernstige mensenrechtenschendingen, zoals buitengerechtelijke executies, willekeurige opsluitingen en bij de onderdrukking van de democratische oppositie in Venezuela. Als directeur van de Sebin is Alexis José Rodríguez Cabello verantwoordelijk voor ernstige schendingen en misbruik van de mensenrechten en voor de onderdrukking van maatschappelijke organisaties en de democratische oppositie in Venezuela. 10.1.2025 67. Miguel Antonio MUÑOZ PALACIOS Onderdirecteur van de Bolivariaanse nationale inlichtingendienst (Sebin) Geboortedatum: 12.7.1964 Paspoortnummer: 6186648 Nationaliteit: Venezolaans Geslacht: mannelijk Onderdirecteur van de Bolivariaanse nationale inlichtingendienst (Sebin) sinds 2021. Sebin-ambtenaren onder zijn toezicht hebben zich schuldig gemaakt aan willekeurige detentie, foltering en wrede en onmenselijke behandeling, waaronder seksueel geweld, in het detentiecentrum “El Helicoide”, een Sebin-gevangenis. Als onderdirecteur van de Sebin, is Miguel Antonio Muñoz Palacios derhalve verantwoordelijk voor ernstige mensenrechtenschendingen, waaronder willekeurige detentie, onmenselijke en vernederende behandeling, en foltering, en de repressie van het maatschappelijk middenveld en de democratische oppositie in Venezuela. 10.1.2025 68. Elio Ramón ESTRADA PAREDES Bevelhebber van de Bolivariaanse Nationale Garde van Venezuela (GNB) Geboortedatum: 2.12.1966 Geboorteplaats: Caracas, Venezuela ID-nummer (Cédula): 6857541 Nationaliteit: Venezolaans Geslacht: mannelijk Bevelhebber van de Bolivariaanse Nationale Garde (GNB) sinds juli 2023. Als bevelhebber van de GNB is Elio Ramón Estrada Paredes betrokken bij ernstige mensenrechtenschendingen, waaronder willekeurige detentie, foltering en wrede en onmenselijke behandeling, en de onderdrukking van het maatschappelijk middenveld en de democratische oppositie in Venezuela na de presidentsverkiezingen van 28 juli 2024. Voor zijn benoeming tot bevelhebber van de GNB in juli 2023, leidde Elio Ramón Estrada Paredes van mei 2019 tot juli 2023 het Bolivariaanse Nationale Politiekorps (PNB) en hield hij toezicht op operaties die in mensenrechtenschendingen uitmondden. Met deze handelswijze is Elio Ramón Estrada Paredes verantwoordelijk voor ernstige schendingen van de mensenrechten en voor de onderdrukking van maatschappelijke organisaties en de democratische oppositie in Venezuela. 10.1.2025 69. Asdrúbal José BRITO HERNÁNDEZ Directeur van de afdeling Strafrechtelijk en Criminalistiek Onderzoek (DEIPC) Geboortedatum: 6.1.1974 Nationaliteit: Venezolaans Geslacht: mannelijk Directeur van de afdeling Strafrechtelijk en Criminalistiek Onderzoek (DEIPC) bij het Directoraat-generaal Militaire Contraspionage ( Dirección General de Contrainteligencia Militar — DGCIM) sinds 2021. De DEIPC voert strafrechtelijke onderzoeken uit en vergaart bewijsmateriaal tegen dissidenten en tegenstanders, en legt dossiers aan met informatie over mogelijke doelwitten. Ook arresteert de DEIPC dergelijke doelwitten en leidt het ondervragingen van gedetineerden in Boleíta, het hoofdkwartier van DGCIM, berucht voor de bijzonder grote aantallen mensenrechtenschendingen en misdrijven, met name foltering. Als directeur van de DEIPC is Asdrúbal José Brito Hernández derhalve verantwoordelijk voor ernstige schendingen van de mensenrechten, waaronder foltering, buitensporig gebruik van geweld en mishandeling van gedetineerden in DGCIM-faciliteiten onder zijn bevel, met name het detentiecentrum in Boleíta. 10.1.2025 70. Domingo Antonio HERNÁNDEZ LÁREZ Strategisch operationeel commandant van de Nationale Bolivariaanse Strijdkrachten van Venezuela (FANB) Geboortedatum: 9.3.1964 Paspoortnummer: 6133376 Nationaliteit: Venezolaans Geslacht: mannelijk Strategisch operationeel commandant van de Nationale Bolivariaanse Strijdkrachten van Venezuela (FANB) sinds 2021. De FANB was betrokken bij mensenrechtenschendingen tijdens de onderdrukking van vreedzame demonstraties na de presidentsverkiezingen van 28 juli 2024. Als strategisch operationeel commandant van de FANB is Domingo Antonio Hernández Lárez belast met de integratie, planning, programmering, leiding, uitvoering, supervisie, bevelvoering en strategisch operationeel beheer van beveiligingsoperaties. Via deze directe bevelslijn is hij verantwoordelijk voor mensenrechtenschendingen door leden van de FANB, waaronder moord, willekeurige arrestaties en repressie van de oppositie. 10.1.2025” ELI: http://data.europa.eu/eli/reg_impl/2025/44/oj ISSN 1977-0758 (electronic edition)",
  "source": "EUR LEX"
}