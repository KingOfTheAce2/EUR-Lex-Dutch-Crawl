{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996E0668:NL:HTML\">",
  "content": "EUR-Lex - 31996E0668 - NL Avis juridique important | 31996E0668 96/668/GBVB: Gemeenschappelijk optreden van 22 november 1996 vastgesteld door de Raad op basis van de artikelen J.3 en K.3 van het Verdrag betreffende de Europese Unie inzake maatregelen tot bescherming tegen de gevolgen van de extraterritoriale toepassing van rechtsregels uitgevaardigd door een derde land en daarop gebaseerde of daaruit voortvloeiende handelingen Publicatieblad Nr. L 309 van 29/11/1996 blz. 0007 - 0007 GEMEENSCHAPPELIJK OPTREDEN van 22 november 1996 vastgesteld door de Raad op basis van de artikelen J.3 en K.3 van het Verdrag betreffende de Europese Unie inzake maatregelen tot bescherming tegen de gevolgen van de extraterritoriale toepassing van rechtsregels uitgevaardigd door een derde land en daarop gebaseerde of daaruit voortvloeiende handelingen (96/668/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel J.3 en artikel K.3, lid 2, onder b), Gelet op de algemene richtsnoeren die de Europese Raad in zijn zitting te Florence van 21 en 22 juni 1996 heeft gegeven, Overwegende dat een derde land bepaalde wettelijke en bestuursrechtelijke bepalingen en andere rechtsvoorschriften heeft vastgesteld die strekken tot regulering van de activiteiten van natuurlijke en rechtspersonen die onder de rechtsmacht van de Lid-Staten van de Europese Unie vallen; Overwegende dat dergelijke wettelijke en bestuursrechtelijke bepalingen en andere rechtsvoorschriften vanwege de extraterritoriale toepassing daarvan strijdig zijn met het internationale recht; Overwegende dat dergelijke wetten met inbegrip van bestuursrechtelijke bepalingen en andere rechtsvoorschriften en daarop gebaseerde of daaruit voortvloeiende handelingen de gevestigde rechtsorde raken of vermoedelijk zullen raken en van nadelige invloed kunnen zijn op de belangen van de Europese Unie en de belangen van natuurlijke en rechtspersonen; Overwegende dat de Raad Verordening (EG) nr. 2271/96 (1) heeft aangenomen ter bescherming van de belangen van de Gemeenschap en van natuurlijke en rechtspersonen die rechten uitoefenen krachtens het Verdrag tot oprichting van de Europese Gemeenschap; Overwegende dat de Lid-Staten in deze uitzonderlijke omstandigheden de nodige maatregelen dienen te treffen om te verzekeren dat de belangen van deze natuurlijke en rechtspersonen beschermd worden, voor zover een dergelijke bescherming niet verleend wordt uit hoofde van Verordening (EG) nr. 2271/96; Overwegende dat dit gemeenschappelijk optreden en Verordening (EG) nr. 2271/96 samen een ge√Øntegreerd systeem vormen waarbij de Gemeenschap en de Lid-Staten beide overeenkomstig hun respectieve bevoegdheden betrokken zijn, HEEFT HET VOLGENDE GEMEENSCHAPPELIJK OPTREDEN VASTGESTELD: Artikel 1 Iedere Lid-Staat treft de maatregelen die hij nodig acht ter bescherming van de belangen van alle personen als bedoeld in artikel 11 van Verordening (EG) nr. 2271/96 die worden getroffen door de extraterritoriale toepassing van de wetten, met inbegrip van bestuursrechtelijke bepalingen en andere rechtsvoorschriften, als bedoeld in de bijlage bij Verordening (EG) nr. 2271/96, en daarop gebaseerde of daaruit voortvloeiende handelingen, voor zover die belangen niet uit hoofde van die verordening worden beschermd. Artikel 2 Dit gemeenschappelijk optreden treedt in werking op de dag van vaststelling ervan. Artikel 3 Dit gemeenschappelijk optreden wordt in het Publikatieblad bekendgemaakt. Gedaan te Brussel, 22 november 1996. Voor de Raad De Voorzitter S. BARRETT (1) Zie bladzijde 1 van dit Publikatieblad.",
  "source": "EUR LEX"
}