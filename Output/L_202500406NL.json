{
  "url": "http://www.w3.org/1999/xhtml\"><!--",
  "content": "L_202500406NL.000101.fmx.xml Publicatieblad van de Europese Unie NL L-serie 2025/406 25.2.2025 BESLUIT (GBVB) 2025/406 VAN DE RAAD van 24 februari 2025 tot wijziging van Besluit 2013/255/GBVB betreffende beperkende maatregelen in het licht van de situatie in Syrië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 31 mei 2013 heeft de Raad Besluit 2013/255/GBVB ( 1 ) vastgesteld. (2) Na de val van het regime van Assad in Syrië heeft de Europese Raad in zijn conclusies van 19 december 2024 de historische kans benadrukt om het land te herenigen en weer op te bouwen en het belang onderstreept van een inclusief en door Syrië geleid politiek proces dat beantwoordt aan de legitieme aspiraties van het Syrische volk, in overeenstemming met de kernbeginselen van Resolutie 2254 (2015) van de Veiligheidsraad van de Verenigde Naties. (3) In het licht van de val van het regime van Assad, dat verantwoordelijk was voor de gewelddadige onderdrukking van de Syrische burgerbevolking, en naar aanleiding van het verzoek van de Europese Raad aan de Commissie en de hoge vertegenwoordiger om mogelijke maatregelen ter ondersteuning van Syrië voor te leggen, heeft de Raad de in Besluit 2013/255/GBVB vervatte beperkende maatregelen geëvalueerd. (4) Op basis van die evaluatie en teneinde zowel een inclusieve transitie in Syrië te stimuleren en de verstrekking van humanitaire hulp, het economisch herstel, de wederopbouw en de stabilisatie te ondersteunen, als de terugkeer van Syrische onderdanen en hun bezittingen te vergemakkelijken, is de Raad van oordeel dat bepaalde beperkende maatregelen moeten worden opgeschort. (5) Om ervoor te zorgen dat de opschorting van de beperkende maatregelen daadwerkelijk effect sorteert, is de Raad van oordeel dat zes entiteiten moeten worden geschrapt van de lijst van natuurlijke personen en rechtspersonen, entiteiten of lichamen waarvan de tegoeden en economische middelen zijn bevroren. De activa van een van die entiteiten moeten bevroren blijven. (6) In dit verband acht de Raad het ook passend bepaalde uitzonderingen in te voeren op het verbod op het aangaan van bankrelaties tussen Syrische banken en in de lidstaten gevestigde financiële instellingen. (7) Voorts moet de Raad een vrijstelling invoeren op het verbod op de verkoop, levering, overdracht of uitvoer van luxegoederen naar Syrië. (8) Om de inspanningen op het gebied van humanitaire hulp, economisch herstel, wederopbouw en stabilisatie op te voeren, moet de Raad de verwijzing schrappen naar de vervaldatum van de humanitaire vrijstelling waarin Besluit (GBVB) 2024/1496 van de Raad ( 2 ) voorziet, die betrekking heeft op de vrijstelling van de maatregelen tot bevriezing van tegoeden die van toepassing zijn op, en van de beperkingen op het beschikbaar stellen van tegoeden en economische middelen aan natuurlijke en rechtspersonen, entiteiten of lichamen die zijn opgenomen in de lijst van Besluit 2013/255/GBVB, ten behoeve van bepaalde categorieën actoren. (9) De Raad zal de ontwikkelingen in Syrië op de voet volgen, met name wat betreft de zorgen die in de conclusies van de Europese Raad van 19 december 2024 worden geuit, om te onderzoeken of het passend is de opschorting en de vrijstellingen van de desbetreffende beperkende maatregelen voort te zetten. (10) In dit verband merkt de Raad op dat de afbakening van maritieme zones moet geschieden door middel van dialoog en onderhandelingen te goeder trouw, met volledige eerbiediging van het internationaal recht en in overeenstemming met het beginsel van goede nabuurschapsbetrekkingen. In het kader van de voortdurende evaluatie van de beperkende maatregelen zal terdege rekening worden gehouden met eventuele schendingen van de soevereine rechten van buurlanden in hun maritieme zones overeenkomstig het zeerecht. (11) Voor de uitvoering van een aantal in dit besluit genoemde maatregelen is nader optreden van de Unie vereist. (12) Besluit 2013/255/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2013/255/GBVB wordt als volgt gewijzigd: 1) artikel 13 wordt vervangen door: “artikel 13 1.   De verkoop, levering, overdracht of uitvoer van luxegoederen aan of naar Syrië door onderdanen van de lidstaten of vanaf het grondgebied van de lidstaten, of met gebruik van schepen of vliegtuigen die hun vlag voeren, is verboden, ongeacht of de goederen uit hun grondgebied afkomstig zijn. De Unie neemt de nodige maatregelen om te bepalen welke voorwerpen onder dit artikel moeten vallen. 2.   Het verbod van lid 1 is niet van toepassing op de daarin genoemde activiteiten mits de verkoop, levering, overdracht of uitvoer van luxegoederen voor persoonlijk gebruik is door natuurlijke personen die vanuit de Europese Unie reizen of hun naaste familieleden die met hen reizen, en die uitsluitend persoonlijke bezittingen, huisraad of voertuigen betreffen die eigendom zijn van deze personen en niet bestemd zijn voor verkoop in Syrië.” ; 2) aan artikel 22 worden de volgende leden toegevoegd: “3.   De verbodsbepalingen van de leden 1 en 2 zijn niet van toepassing op de daarin vervatte activiteiten, met inbegrip van nevenactiviteiten, mits deze tot doel hebben bijstand te verstrekken aan de Syrische burgerbevolking in verband met de tijdige verlening van humanitaire bijstand of de ondersteuning van andere activiteiten ter ondersteuning van elementaire menselijke behoeften, de verlening van basisdiensten, of andere civiele doeleinden. 4.   De verbodsbepalingen van de leden 1 en 2 zijn niet van toepassing op de daarin vervatte activiteiten, met inbegrip van nevenactiviteiten, mits deze tot doel hebben bijstand te verstrekken aan de Syrische burgerbevolking in verband met wederopbouw, stabilisatie of herstel van de economische activiteit, institutionele opbouw, de verlening van basisdiensten, of andere civiele doeleinden. 5.   De verbodsbepalingen van de leden 1 en 2 zijn niet van toepassing op de daarin genoemde activiteiten mits deze worden verricht in verband met activiteiten als bedoeld in de artikelen 5, 7 bis, 8, 11, 14, 17 of 25.” ; 3) aan artikel 28 wordt het volgende lid toegevoegd: “16.   Alle tegoeden, andere financiële activa en economische middelen die toebehoren aan, eigendom zijn van, in het bezit zijn van of, direct of indirect, onder zeggenschap staan van de entiteiten op de lijst in bijlage III, en die sinds 27 februari 2012 bevroren zijn, blijven bevroren.” ; 4) in artikel 28 bis, lid 1, worden de woorden “tot 1 juni 2025” geschrapt; 5) het volgende artikel wordt ingevoegd: “Artikel 28 ter De in de volgende artikelen genoemde maatregelen worden geschorst: artikelen 5, 6, 7 bis, 8, 10, 11, 14, 16, 17 en 25.” ; 6) artikel 29 wordt vervangen door: “artikel 29 Geen vorderingen, ook niet tot schadeloosstelling of soortgelijke vergoedingen, bijvoorbeeld op grond van schuldvergelijking, van boetebedingen, van een garantie, van verlenging of betaling van een obligatie, van een financiële garantie, waaronder op grond van kredietbrieven en soortgelijke instrumenten, in verband met een overeenkomst of transactie waarvan de uitvoering, rechtstreeks of onrechtstreeks, geheel of gedeeltelijk werd geraakt door maatregelen overeenkomstig dit besluit, worden toegewezen aan de op de lijsten in de bijlagen I, II en III vermelde personen en entiteiten, aan een andere persoon of entiteit in Syrië, met inbegrip van de regering van Syrië en Syrische overheidsorganen, -bedrijven en -agentschappen, of aan een persoon of entiteit die met behulp van of ten behoeve van de bedoelde personen en entiteiten optreedt.” ; 7) in artikel 30 wordt lid 1 vervangen door: “1.   De Raad stelt op voorstel van een lidstaat of van de hoge vertegenwoordiger van de Unie voor buitenlandse zaken en veiligheidsbeleid de in de bijlagen I, II en III opgenomen lijsten en eventuele wijzigingen daarin vast.” ; 8) artikel 31 wordt vervangen door: “Artikel 31 1.   In de bijlagen I, II en III worden de gronden voor opneming van de betrokken personen en entiteiten in de lijsten vermeld. 2.   De bijlagen I, II en III bevatten ook de informatie, indien beschikbaar, die nodig is voor het identificeren van de betrokken personen of entiteiten. Met betrekking tot personen kan die informatie bestaan uit namen, inclusief aliassen, geboortedatum en geboorteplaats, nationaliteit, paspoort- en identiteitskaartnummers, geslacht, adres indien bekend en functie of beroep. Met betrekking tot entiteiten kan die informatie namen, plaats en datum van registerinschrijving, registratienummer en de plaats van vestiging omvatten.” ; 9) artikel 34 wordt vervangen door: “Artikel 34 1.   Dit besluit is van toepassing tot en met 1 juni 2025. Het wordt voortdurend geëvalueerd. Het kan zo nodig worden verlengd of gewijzigd indien de Raad van oordeel is dat de doelstellingen ervan niet zijn bereikt 2.   Onverminderd het resultaat van de in lid 1 bedoelde evaluatie, wordt de verlenging van de artikel 28 ter bedoelde schorsingen met betrekking tot de artikelen 5, 6, 7 bis, 8, 10, 11, 14, 16, 17 en 25 regelmatig, en ten minste om de twaalf maanden, of op dringend verzoek van een lidstaat, de hoge vertegenwoordiger of de hoge vertegenwoordiger met de steun van de Commissie, geëvalueerd. 3.   De Raad onderstreept dat het belangrijk is te voorkomen dat de soevereine rechten van de lidstaten in hun maritieme zones overeenkomstig het zeerecht worden geschonden. Op verzoek van een lidstaat, leidt een dergelijke schending onmiddellijk tot een discussie om de versoepeling van de beperkende maatregelen in het kader van de voortdurende toetsing van de beperkende maatregelen ongedaan te maken.” ; 10) de bijlagen worden gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 24 februari 2025. Voor de Raad De voorzitter K. KALLAS ( 1 ) Besluit 2013/255/GBVB van de Raad van 31 mei 2013 betreffende beperkende maatregelen in het licht van de situatie in Syrië ( PB L 147 van 1.6.2013, blz. 14 , ELI: http://data.europa.eu/eli/dec/2013/255/oj). ( 2 ) Besluit (GBVB) 2024/1496 van de Raad van 27 mei 2024 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L, 2024/1496, 28.5.2024, ELI: http://data.europa.eu/eli/dec/2024/1496/oj ). BIJLAGE 1) in bijlage I bij Besluit 2013/255/GBVB worden in deel “B. Entiteiten” de volgende zes vermeldingen geschrapt: 30. Industrial Bank; 31. Popular Credit Bank; 32. Saving Bank; 33. Agricultural Cooperative Bank; 38. Central Bank of Syria; 50. Syrian Arab Airlines; 2) de volgende bijlage wordt toegevoegd als bijlage III bij Besluit 2013/255/GBVB: “BIJLAGE III Lijst van de in artikel 28, lid 16, bedoelde entiteiten Naam Identificatiegegevens Motivering Datum van opneming op de lijst 1. Central Bank of Syria Sabah Bahrat Square, Damascus, Syrië Postadres: Altjreda al Maghrebeh Square, Damascus, Syria, P.O. Box: 2254 Tel.: + 961011 - 9985 E-mail: info@cb.gov.sy Website: https://www.cb.gov.sy/ Financieringsbron van het Syrische regime. 27.2.2012” ELI: http://data.europa.eu/eli/dec/2025/406/oj ISSN 1977-0758 (electronic edition)",
  "source": "EUR LEX"
}