{
  "url": "http://www.w3.org/1999/xhtml\">",
  "content": "L_202403176NL.000101.fmx.xml Publicatieblad van de Europese Unie NL L-serie 2024/3176 20.12.2024 UITVOERINGSBESLUIT (EU) 2024/3176 VAN DE COMMISSIE van 19 december 2024 tot wijziging van Uitvoeringsbesluit (EU) 2022/602 inzake de erkenning van het vrijwillige systeem “International Sustainability & Carbon Certification — ISCC EU” voor bosbiomassa, hernieuwbare brandstoffen van niet-biologische oorsprong en brandstoffen op basis van hergebruikte koolstof (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2018/2001 van het Europees Parlement en de Raad van 11 december 2018 ter bevordering van het gebruik van energie uit hernieuwbare bronnen ( 1 ) , en met name artikel 30, lid 4, Overwegende hetgeen volgt: (1) Het vrijwillige systeem “International Sustainability & Carbon Certification — ISCC EU” heeft op 17 december 2020 bij de Commissie een verzoek tot erkenning overeenkomstig artikel 30, lid 4, van Richtlijn (EU) 2018/2001 ingediend. Het verzoek vormde de aanzet tot een beoordeling van dat systeem door de Commissie, waaruit bleek dat enkele punten moesten worden aangepast. In de hernieuwde indiening van 23 juni 2021 heeft het systeem die punten op correcte wijze aangepakt en heeft de Commissie geconcludeerd dat het systeem de duurzaamheidscriteria voor agrarische biomassa van artikel 29, leden 2 tot en met 5, van Richtlijn (EU) 2018/2001 afdoende volgt, en ook accurate gegevens over broeikasgasemissiereducties bevat voor de toepassing van artikel 29, lid 10, van die richtlijn en een massabalansmethode toepast volgens de voorwaarden van artikel 30, leden 1 en 2, van die richtlijn. Daarom is het systeem “International Sustainability & Carbon Certification — ISCC EU” bij Uitvoeringsbesluit (EU) 2022/602 van de Commissie ( 2 ) erkend voor het aantonen van de naleving van de vereisten van artikel 29, leden 2 tot en met 5, en 10, van Richtlijn (EU) 2018/2001 ten aanzien van uit agrarische biomassa en uit afval en residuen geproduceerde biobrandstoffen, vloeibare biomassa en biomassabrandstoffen. Vanwege de duidelijkheid en de rechtszekerheid moet worden verduidelijkt welke bepalingen van Uitvoeringsbesluit (EU) 2022/602 van toepassing zijn op agrarische biomassa en welke op bosbiomassa. (2) Aangezien het systeem “International Sustainability & Carbon Certification — ISCC EU” in Uitvoeringsbesluit (EU) 2022/602 werd geacht de duurzaamheidscriteria voor bosbiomassa van artikel 29, leden 6 en 7, van Richtlijn (EU) 2018/2001 niet afdoende te bestrijken, heeft het systeem verdere wijzigingen aangebracht zodat ook de duurzaamheids- en broeikasgasemissiereductiecriteria voor bosbiomassa van artikel 29, leden 6, 7, en 10 van Richtlijn (EU) 2018/2001 naar behoren werden bestreken. In zijn hernieuwde indiening van 30 november 2023 zijn alle eerder aangestipte resterende punten afdoende aangepakt, en de Commissie heeft geconcludeerd dat het systeem “International Sustainability & Carbon Certification — ISCC EU” nu aantoont dat leveringen van biobrandstoffen, vloeibare biomassa en biomassabrandstoffen uit bosbiomassa voldoen aan de duurzaamheidscriteria van artikel 29, leden 2 tot en met 7, van Richtlijn (EU) 2018/2001 en aan de broeikasgasemissiereducties voor de toepassing van artikel 29, lid 10, van die richtlijn. Verder is geconcludeerd dat het systeem “International Sustainability & Carbon Certification — ISCC EU” ten aanzien van bosbiomassa een massabalansmethodologie toepast volgens de voorwaarden van artikel 30, leden 1 en 2, van Richtlijn (EU) 2018/2001. (3) Het systeem “International Sustainability & Carbon Certification — ISCC EU” voldeed evenmin aan de voorwaarden voor hernieuwbare brandstoffen van niet-biologische oorsprong van artikel 27, lid 6, van Richtlijn (EU) 2018/2001 en Gedelegeerde Verordening (EU) 2023/1184 van de Commissie ( 3 ) , noch verstrekte het accurate gegevens over de broeikasgasemissiereducties van hernieuwbare brandstoffen van niet-biologische oorsprong en brandstoffen op basis van hergebruikte koolstof voor de toepassing van artikel 29 bis, leden 1 en 2, van Richtlijn (EU) 2018/2001, of conform de methode van Gedelegeerde Verordening (EU) 2023/1185 van de Commissie ( 4 ) . Het systeem “International Sustainability & Carbon Certification — ISCC EU” heeft daarom op 12 september 2023 bij de Commissie een nader verzoek tot erkenning ingediend betreffende de productie van hernieuwbare brandstoffen van niet-biologische oorsprong en brandstoffen op basis van hergebruikte koolstof. De Commissie heeft het systeem beoordeeld, maar heeft geconcludeerd dat verdere wijzigingen nodig waren om te worden geacht de relevante regels voor hernieuwbare brandstoffen van niet-biologische oorsprong en brandstoffen op basis van hergebruikte koolstof na te leven. Het systeem heeft zijn documentatie op 22 juli 2024 opnieuw ingediend en heeft de aangestipte punten correct aangepakt. De Commissie heeft geoordeeld dat het systeem “International Sustainability & Carbon Certification — ISCC EU” de regels van artikel 27, lid 6, van Richtlijn (EU) 2018/2001 en Gedelegeerde Verordening (EU) 2023/1184 voor de productie van hernieuwbare brandstoffen van niet-biologische oorsprong nu afdoende volgt, accurate gegevens over de broeikasgasemissiereducties van hernieuwbare brandstoffen van niet-biologische oorsprong en brandstoffen op basis van hergebruikte koolstof verstrekt voor de toepassing van artikel 29 bis, leden 1 en 2, van Richtlijn (EU) 2018/2001, en conform de methode van Gedelegeerde Verordening (EU) 2023/1185 is. (4) Aangezien het systeem “International Sustainability & Carbon Certification — ISCC EU”, naast de grondstoffen waarvoor het bij Uitvoeringsbesluit (EU) 2022/602 was erkend, nu ook bosbiomassa omvat, bestrijkt het systeem alle soorten uit biomassa geproduceerde brandstoffen. Bovendien omvat het systeem nu hernieuwbare brandstoffen van niet-biologische oorsprong en brandstoffen op basis van hergebruikte koolstof. Het heeft een wereldwijde dekking en omvat de gehele controleketen. (5) Het systeem “International Sustainability & Carbon Certification — ISCC EU” voldoet nu afdoende aan de regels van Uitvoeringsverordening (EU) 2022/996 van de Commissie ( 5 ) , ook ten aanzien van uit bosbiomassa geproduceerde brandstoffen. (6) Het systeem “International Sustainability & Carbon Certification — ISCC EU” voldoet afdoende aan de regels van Uitvoeringsverordening (EU) 2022/2448 van de Commissie ( 6 ) met betrekking tot de duurzaamheidscriteria van artikel 29, leden 6 en 7, van Richtlijn (EU) 2018/2001. (7) Uit de beoordeling van het systeem “International Sustainability & Carbon Certification — ISCC EU” is gebleken dat het voldoet aan de passende normen inzake betrouwbaarheid, transparantie en onafhankelijke auditing, alsook, voor bosbiomassa, aan de methodologische eisen van de bijlagen V en VI bij Richtlijn (EU) 2018/2001, en voor hernieuwbare brandstoffen van niet-biologische oorsprong en brandstoffen op basis van hergebruikte koolstof aan Gedelegeerde Verordeningen (EU) 2023/1184 en (EU) 2023/1185. (8) Met betrekking tot de nieuwe elementen van het systeem “International Sustainability & Carbon Certification — ISCC EU” die, na de beoordeling door de Commissie naar aanleiding van de hernieuwde indiening van 30 november 2023 en 22 juli 2024, bij dit besluit worden erkend, moet de geldigheidsduur vijf jaar bedragen. (9) Uitvoeringsbesluit (EU) 2022/602 moet daarom dienovereenkomstig worden gewijzigd. (10) De informatie dat het systeem “International Sustainability & Carbon Certification — ISCC EU” ook voor bosbiomassa en hernieuwbare brandstof van niet-biologische oorsprong en brandstoffen op basis van hergebruikte koolstof erkend is, wordt op het voor vrijwillige systemen bedoelde deel van de Europa-website van de Commissie gepubliceerd. (11) Opdat de in dit besluit opgenomen maatregelen meteen kunnen worden toegepast, moet het in werking treden op de dag na die van de bekendmaking ervan in het Publicatieblad van de Europese Unie . (12) De in dit besluit vervatte maatregelen zijn in overeenstemming met het advies van het Comité voor de duurzaamheid van biobrandstoffen, vloeibare biomassa en biomassabrandstoffen, HEEFT HET VOLGENDE BESLUIT VASTGESTELD: Artikel 1 Uitvoeringsbesluit (EU) 2022/602 wordt als volgt gewijzigd: (1) Artikel 1 wordt als volgt gewijzigd: (a) in de eerste alinea wordt punt a) vervangen door: “a) leveringen van biobrandstoffen, vloeibare biomassa en biomassabrandstoffen voldoen aan de duurzaamheidscriteria voor agrarische biomassa zoals vastgesteld in artikel 29, leden 2 tot en met 5, en lid 10, van Richtlijn (EU) 2018/2001;”; (b) er worden drie alinea’s toegevoegd, luidende: “Na de indiening van 30 november 2023 toont het systeem ook aan dat de leveringen van biobrandstoffen, vloeibare biomassa en biomassabrandstoffen voldoen aan de duurzaamheidscriteria voor bosbiomassa van artikel 29, leden 6 en 7, en aan de vereisten inzake broeikasgasemissiereductie voor bosbiomassa van artikel 29, lid 10, van Richtlijn (EU) 2018/2001. Na de indiening van 22 juli 2024 toont de regeling ook aan dat leveringen van hernieuwbare brandstoffen van niet-biologische oorsprong voldoen aan artikel 27, lid 6, van Richtlijn (EU) 2018/2001. Na de indiening van 22 juli 2024 verstrekt het systeem accurate gegevens over de broeikasgasemissiereducties van hernieuwbare brandstoffen van niet-biologische oorsprong en brandstoffen op basis van hergebruikte koolstof voor de toepassing van artikel 29 bis, leden 1 en 2, van Richtlijn (EU) 2018/2001.”. (2) Artikel 2 wordt vervangen door: “Het besluit is geldig: (a) tot en met 13 april 2027 met betrekking tot de in artikel 1, eerste alinea, punten a), b) en c), en tweede alinea, bedoelde elementen; (b) tot en met 21 december 2029 met betrekking tot de in artikel 1, derde, vierde en vijfde alinea bedoelde elementen. Indien de inhoud van het voor erkenning bij de Commissie ingediende vrijwillige systeem “International Sustainability & Carbon Certification — ISCC EU” wijzigingen ondergaat die gevolgen kunnen hebben voor de grondslag van dit besluit, worden dergelijke wijzigingen onverwijld aan de Commissie gemeld. De diensten van de Commissie beoordelen die wijzigingen om te bepalen of het systeem nog steeds afdoende voldoet aan de duurzaamheidscriteria waarvoor het is erkend.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 19 december 2024. Voor de Commissie De voorzitter Ursula VON DER LEYEN ( 1 ) PB L 328 van 21.12.2018, blz. 82 , ELI: http://data.europa.eu/eli/dir/2018/2001/oj . ( 2 ) Uitvoeringsbesluit (EU) 2022/602 van de Commissie van 8 april 2022 inzake de erkenning van de vrijwillige regeling “International Sustainability & Carbon Certification- ISCC EU” voor het aantonen van de naleving van de vereisten van Richtlijn (EU) 2018/2001 van het Europees Parlement en de Raad ten aanzien van biobrandstoffen, vloeibare biomassa, biomassabrandstoffen, hernieuwbare vloeibare en gasvormige brandstoffen van niet-biologische oorsprong en brandstoffen op basis van hergebruikte koolstof ( PB L 114 van 12.4.2022, blz. 182 , ELI: http://data.europa.eu/eli/dec_impl/2022/602/oj ). ( 3 ) Gedelegeerde Verordening (EU) 2023/1184 van de Commissie van 10 februari 2023 ter aanvulling van Richtlijn (EU) 2018/2001 van het Europees Parlement en de Raad door de bepaling van een gemeenschappelijke Uniemethode die voorziet in gedetailleerde regels voor de productie van hernieuwbare vloeibare en gasvormige transportbrandstoffen van niet-biologische oorsprong ( PB L 157 van 20.6.2023, blz. 11 , ELI: http://data.europa.eu/eli/reg_del/2023/1184/oj ). ( 4 ) Gedelegeerde Verordening (EU) 2023/1185 van de Commissie van 10 februari 2023 tot aanvulling van Richtlijn (EU) 2018/2001 van het Europees Parlement en de Raad door de vaststelling van een minimumdrempel voor broeikasgasemissiereducties door brandstoffen op basis van hergebruikte koolstof en door de methode te specificeren voor de beoordeling van broeikasgasemissiereducties door hernieuwbare vloeibare en gasvormige transportbrandstoffen van niet-biologische oorsprong en door brandstoffen op basis van hergebruikte koolstof ( PB L 157 van 20.6.2023, blz. 20 , ELI: http://data.europa.eu/eli/reg_del/2023/1185/oj ). ( 5 ) Uitvoeringsverordening (EU) 2022/996 van de Commissie van 14 juni 2022 betreffende de voorschriften om de duurzaamheids- en broeikasgasemissiereductiecriteria alsmede de criteria inzake laag risico op indirecte veranderingen in landgebruik te controleren ( PB L 168 van 27.6.2022, blz. 1 , ELI: http://data.europa.eu/eli/reg_impl/2022/996/oj ). ( 6 ) Uitvoeringsverordening (EU) 2022/2448 van de Commissie van 13 december 2022 tot vaststelling van operationele richtsnoeren over het bewijs dat is voldaan aan de duurzaamheidscriteria voor bosbiomassa van artikel 29 van Richtlijn (EU) 2018/2001 van het Europees Parlement en de Raad ( PB L 320 van 14.12.2022, blz. 4 , ELI: http://data.europa.eu/eli/reg_impl/2022/2448/oj ). ELI: http://data.europa.eu/eli/dec_impl/2024/3176/oj ISSN 1977-0758 (electronic edition)",
  "source": "EUR LEX"
}