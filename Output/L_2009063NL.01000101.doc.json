{
  "url": "http://www.w3.org/1999/xhtml\">",
  "content": "L_2009063NL.01000101.xml 7.3.2009 NL Publicatieblad van de Europese Unie L 63/1 VERORDENING (EG) N r. 179/2009 VAN DE RAAD van 5 maart 2009 tot wijziging van bijlage I bij Verordening (EEG) nr. 2658/87 met betrekking tot de tarief- en statistieknomenclatuur en het gemeenschappelijk douanetarief DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, met name op artikel 26, Gezien het voorstel van de Commissie, Overwegende hetgeen volgt: (1) Bij Verordening (EG) nr. 301/2007 van de Raad van 19 maart 2007 tot wijziging van bijlage I bij Verordening (EEG) nr. 2658/87 met betrekking tot de tarief- en statistieknomenclatuur en het gemeenschappelijk douanetarief ( 1 ) werden de autonome rechten van het gemeenschappelijk douanetarief voor monitors met vloeibare-kristallenschermen, een beelddiagonaal van 48,5 cm of minder en een beeldschermverhouding van 4:3 of 5:4, ingedeeld onder GN-code 8528 59 90, voor twee jaar volledig geschorst. (2) Deze schorsing is op 31 december 2008 afgelopen. (3) Gelet op het belang van de consument, de rationele ontwikkeling van de productie, de verhoging van het verbruik in de Europese Gemeenschap en het doel de handel met derde landen te bevorderen, is het in het belang van de Europese Gemeenschap om de huidige autonome schorsing van het douanerecht met ingang van 1 januari 2009 met twee jaar te verlengen en het toepassingsgebied van de schorsing uit te breiden tot monitors met een beelddiagonaal tot en met 55,9 cm (22 inch) en met een beeldschermverhouding van 1:1 en 16:10. (4) Om dezelfde redenen is het ook in het belang van de Europese Gemeenschap om gedurende twee jaar, vanaf 1 januari 2009, de rechten te schorsen voor zwart-witmonitors en andere monochrome monitors met een beelddiagonaal van niet meer dan 77,5 cm (30,5 inch) en met dezelfde beeldschermverhoudingen als de kleurenmonitors. (5) Verordening (EEG) nr. 2658/87 van de Raad ( 2 ) moet derhalve dienovereenkomstig worden gewijzigd. (6) Omdat de schorsingen die bij deze verordening worden vastgesteld een verlenging en uitbreiding zijn van de schorsing die werd ingevoerd bij Verordening (EG) nr. 301/2007, die op 31 december 2008 is vervallen, en omdat het niet in het belang van de Europese Gemeenschap is dat er een onderbreking is in de tariefbehandeling van monitors die onder de schorsing vallen, dient deze verordening met ingang van 1 januari 2009 van toepassing te zijn, HEEFT DE VOLGENDE VERORDENING VASTGESTELD: Artikel 1 Verordening (EEG) nr. 2658/87 wordt als volgt gewijzigd: 1. In het tweede deel, afdeling XVI, hoofdstuk 85 van bijlage I wordt de tekst in kolom 3 voor GN-code 8528 59 10 vervangen door: „14 ( 3 ) 2. In het tweede deel, afdeling XVI, hoofdstuk 85 van bijlage I wordt de tekst in kolom 3 voor GN-code 8528 59 90 vervangen door: „14 ( 4 ) Artikel 2 Deze verordening treedt in werking op de dag van haar bekendmaking in het Publicatieblad van de Europese Unie . Zij is van toepassing met ingang van 1 januari 2009. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 maart 2009. Voor de Raad De voorzitter M. ŘÍMAN ( 1 ) PB L 81 van 22.3.2007, blz. 11 . ( 2 ) PB L 256 van 7.9.1987, blz. 1 . ( 3 ) Dit douanerecht is op autonome basis geschorst tot en met 31 december 2010 voor zwart-wit- en andere monochrome monitors, met vloeibare-kristallenschermen, uitgerust met digital visual interface (DVI) of een video graphics array (VGA)-connector of beide, met een beelddiagonaal van niet meer dan 77,5 cm (30,5 inch), met een beeldschermverhouding van 1:1, 4:3, 5:4 of 16:10, met een pixelresolutie van meer dan 1,92 megapixel, en met een afstand tussen beeldpunten van niet meer dan 0,3 mm (Taric-code 8528591010).”. ( 4 ) Dit douanerecht is op autonome basis geschorst tot en met 31 december 2010 voor kleurenmonitors met vloeibare-kristallenschermen, een beelddiagonaal van niet meer dan 55,9 cm (22 inch) en een beeldschermverhouding van 1:1, 4:3, 5:4 of 16:10 (Taric-code 8528599040).”.",
  "source": "EUR LEX"
}