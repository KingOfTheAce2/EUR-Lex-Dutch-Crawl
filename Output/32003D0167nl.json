{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0167:NL:HTML\">",
  "content": "EUR-Lex - 32003D0167 - NL Avis juridique important | 32003D0167 2003/167/EG: Besluit van de Commissie van 11 maart 2003 tot beëindiging van de antidumpingprocedure betreffende de invoer van filamentgaren van celluloseacetaat uit Litouwen en de Verenigde Staten van Amerika en tot vrĳgave van de uit hoofde van het voorlopige recht als zekerheid gestelde bedragen Publicatieblad Nr. L 067 van 12/03/2003 blz. 0020 - 0021 Besluit van de Commissie van 11 maart 2003 tot beëindiging van de antidumpingprocedure betreffende de invoer van filamentgaren van celluloseacetaat uit Litouwen en de Verenigde Staten van Amerika en tot vrijgave van de uit hoofde van het voorlopige recht als zekerheid gestelde bedragen (2003/167/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap(1), laatstelijk gewijzigd bij Verordening (EG) nr. 1972/2002(2), en met name op artikel 9, Na raadpleging van het Raadgevend Comité, Overwegende hetgeen volgt: A. PROCEDURE (1) Op 12 november 2001 heeft de Commissie de klacht ontvangen dat filamentgaren van celluloseacetaat (\"het betrokken product\"), uit Litouwen en de Verenigde Staten van Amerika, met dumping werd ingevoerd. (2) De klacht was ingediend op grond van artikel 4, lid 1, en artikel 5, lid 4, van Verordening (EG) nr. 384/96 (\"de basisverordening\") door het \"Comité International de la Rayonne et des Fibres Synthétiques\" (\"CIRFS\") namens producenten in de Gemeenschap die goed zijn voor meer dan 90 % van de productie van het betrokken product in de Gemeenschap. (3) De klacht bevatte bewijsmateriaal dat het betrokken product met dumping werd ingevoerd en dat de EG-producenten hierdoor aanmerkelijke schade leden, welk bewijsmateriaal toereikend werd geacht om tot de inleiding van een antidumpingprocedure over te gaan. (4) De Commissie heeft na raadpleging een bericht bekendgemaakt in het Publicatieblad van de Europese Gemeenschappen(3) en is begonnen met het antidumpingonderzoek naar de invoer van het betrokken product, ingedeeld onder de GN-codes 5403 33 10, 5403 33 90 en 5403 42 00, uit Litouwen en de Verenigde Staten van Amerika. (5) De Commissie heeft de haar bekende producenten/exporteurs en importeurs, de vertegenwoordigers van de exportlanden, de bedrijven die het betrokken product verwerken, de toeleveranciers van de bedrijfstak van de Gemeenschap en de klagende producenten in de Gemeenschap van de opening van het onderzoek in kennis gesteld. De belanghebbenden werden in de gelegenheid gesteld hun standpunt schriftelijk uiteen te zetten en binnen de in het bericht van inleiding genoemde termijn een onderhoud aan te vragen. B. INTREKKING VAN DE KLACHT EN BEËINDIGING VAN DE PROCEDURE (6) Het CIRFS heeft bij schrijven van 6 februari 2003 aan de Commissie de klacht officieel ingetrokken. (7) Overeenkomstig artikel 9, lid 1, van de basisverordening kan de procedure worden beëindigd wanneer de klacht wordt ingetrokken, tenzij dit niet in het belang van de Gemeenschap is. (8) De Commissie was van oordeel dat onderhavige procedure diende te worden beëindigd, daar bij het onderzoek niet is gebleken dat dit in strijd is met het belang van de Gemeenschap. De belanghebbenden werden hiervan in kennis gesteld en in de gelegenheid gesteld opmerkingen te maken. Er werden geen opmerkingen ontvangen waaruit bleek dat deze beëindiging niet in het belang van de Gemeenschap was. (9) De Commissie is daarom tot de conclusie gekomen dat de antidumpingprocedure betreffende het betrokken product uit Litouwen en de Verenigde Staten van Amerika zonder de instelling van antidumpingmaatregelen dient te worden beëindigd. (10) Rechten die eventueel op grond van Verordening (EG) nr. 1662/2002 van de Commissie(4), gewijzigd bij Verordening (EG) nr. 158/2003(5), voor het betrokken product zijn betaald, dienen te worden terugbetaald, BESLUIT: Artikel 1 De antidumpingprocedure betreffende niet-getextureerd, kunstmatig filamentgaren van celluloseacetaat, ingedeeld onder de GN-codes 5403 33 10, 5403 33 90 en 5403 42 00, uit Litouwen en de Verenigde Staten van Amerika, wordt hierbij beëindigd. Artikel 2 De bedragen die als zekerheid werden gesteld uit hoofde van het voorlopige antidumpingrecht dat bij Verordening (EG) nr. 1662/2002 werd vastgesteld, worden vrijgegeven. Artikel 3 Dit besluit treedt in werking op de dag volgende op die van zijn bekendmaking in het Publicatieblad van de Europese Unie. Gedaan te Brussel, 11 maart 2003. Voor de Commissie Pascal Lamy Lid van de Commissie (1) PB L 56 van 6.3.1996, blz. 1. (2) PB L 305 van 7.11.2002, blz. 1. (3) PB C 364 van 20.12.2001, blz. 3. (4) PB L 251 van 19.9.2002, blz. 9. Verordening gerectificeerd in PB L 258 van 26.9.2002, blz. 35. (5) PB L 25 van 30.1.2003, blz. 35.",
  "source": "EUR LEX"
}