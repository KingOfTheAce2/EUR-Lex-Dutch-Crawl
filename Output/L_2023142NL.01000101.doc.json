{
  "url": "http://www.w3.org/1999/xhtml\">",
  "content": "L_2023142NL.01000101.xml 1.6.2023 NL Publicatieblad van de Europese Unie L 142/1 BESLUIT (EU) 2023/1056 VAN DE RAAD van 25 mei 2023 betreffende de sluiting, namens de Unie, van de overeenkomst tussen de Europese Unie en de Federale Republiek Brazilië op grond van artikel XXVIII van de Algemene Overeenkomst inzake Tarieven en Handel (GATT) 1994 met betrekking tot de wijziging van de concessies voor alle in EU-lijst CLXXV opgenomen tariefcontingenten als gevolg van de terugtrekking van het Verenigd Koninkrijk uit de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 6, punt a), v), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Op 15 juni 2018 heeft de Raad de Commissie gemachtigd onderhandelingen te openen overeenkomstig artikel XXVIII van de Algemene Overeenkomst inzake Tarieven en Handel (GATT) 1994 met de Federale Republiek Brazilië over de wijziging van concessies voor alle in EU-lijst CLXXV opgenomen tariefcontingenten als gevolg van de terugtrekking van het Verenigd Koninkrijk uit de Europese Unie. (2) De onderhandelingen met de Federale Republiek Brazilië zijn succesvol afgesloten en de overeenkomst tussen de Europese Unie en de Federale Republiek Brazilië overeenkomstig artikel XXVIII van de Algemene Overeenkomst inzake Tarieven en Handel (GATT) 1994 betreffende de wijziging van de concessies voor alle in EU-lijst CLXXV opgenomen tariefcontingenten als gevolg van de terugtrekking van het Verenigd Koninkrijk uit de Europese Unie (“de overeenkomst”) is geparafeerd op 14 september 2022. (3) De overeenkomst is namens de Unie ondertekend op 1 februari 2023, onder voorbehoud van de sluiting ervan op een latere datum, overeenkomstig Besluit (EU) 2020/2492 ( 2 ) van de Raad. (4) De overeenkomst moet worden goedgekeurd, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Unie en de Federale Republiek Brazilië uit hoofde van artikel XXVIII van de Algemene Overeenkomst betreffende tarieven en handel (GATT) 1994 met betrekking tot de wijziging van de concessies voor alle in EU-lijst CLXXV opgenomen tariefcontingenten als gevolg van de terugtrekking van het Verenigd Koninkrijk uit de Europese Unie wordt namens de Unie goedgekeurd ( 3 ) . Artikel 2 De voorzitter van de Raad verricht namens de Unie de in artikel 6, lid 1, van de overeenkomst ( 4 ) bedoelde kennisgeving. Artikel 3 Dit besluit treedt in werking op de datum van de vaststelling ervan. Gedaan te Brussel, 25 mei 2023. Voor de Raad De voorzitter J. FORSSELL ( 1 ) Goedkeuring van 9 mei 2023 (nog niet bekendgemaakt in het Publicatieblad). ( 2 ) Besluit (EU) 2022/2492 van de Raad van 12 december 2022 betreffende de ondertekening, namens de Unie, van de Overeenkomst tussen de Europese Unie en de Federale Republiek Brazilië uit hoofde van artikel XXVIII van de Algemene Overeenkomst inzake Tarieven en Handel (GATT) 1994 betreffende de wijziging van de concessies voor alle in EU-lijst CLXXV opgenomen tariefcontingenten als gevolg van de terugtrekking van het Verenigd Koninkrijk uit de Europese Unie ( PB L 323 van 19.12.2022, blz. 96 ). ( 3 ) Zie blz. 3 van dit Publicatieblad. ( 4 ) De datum van inwerkingtreding van de overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}