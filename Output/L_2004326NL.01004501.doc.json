{
  "url": "http://www.w3.org/1999/xhtml\">",
  "content": "L_2004326NL.01004501.xml 29.10.2004 NL Publicatieblad van de Europese Unie L 326/45 BESLUIT VAN DE RAAD van 4 oktober 2004 betreffende richtsnoeren voor het werkgelegenheidsbeleid van de lidstaten (2004/740/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 128, lid 2, daarvan, Gezien het voorstel van de Commissie, Gezien het advies van het Europees Parlement ( 1 ) , Na raadpleging van het Europees Economisch en Sociaal Comité, Gezien het advies van het Comité van de Regio’s ( 2 ) , Gezien het advies van het Werkgelegenheidscomité, Overwegende hetgeen volgt: (1) De Europese werkgelegenheidsstrategie speelt een centrale rol bij de uitvoering van de werkgelegenheids- en arbeidsmarktdoelstellingen van de strategie van Lissabon. Bij de hervorming van de Europese werkgelegenheidsstrategie in 2003 werd de nadruk gelegd op oriëntatie op de middellange termijn en op het belang van uitvoering van het volledige spectrum van in de werkgelegenheidsrichtsnoeren aanbevolen beleidsmaatregelen. (2) De werkgelegenheidsrichtsnoeren dienen slechts om de drie jaar volledig geanalyseerd en herzien te worden; in de tussenliggende jaren dienen aanpassingen strikt beperkt te blijven. De Europese taakgroep werkgelegenheid heeft krachtigere aanbevelingen aanbevolen, en een effectiever gebruik van „peer review”, in plaats van een proces van voortdurende verdere aanpassing van de richtsnoeren. (3) De conclusies van de Europese taakgroep werkgelegenheid en het onderzoek van de nationale actieplannen voor werkgelegenheid van de lidstaten, die allemaal in het gezamenlijk verslag over de werkgelegenheid 2003-2004 staan, tonen aan wat de prioriteiten zouden moeten zijn van de lidstaten en de sociale partners, namelijk het verbeteren van het vermogen van werknemers en ondernemingen om zich aan te passen aan de economische omstandigheden en aan de vraag op de arbeidsmarkt; het voor meer mensen aantrekkelijk maken om de arbeidsmarkt op te gaan en te blijven werken, en betaald werk voor iedereen tot een reële optie maken, onder meer door voor werkloze jongeren de toegang tot hun eerste baan te faciliteren en oudere werknemers aan te moedigen om op de arbeidsmarkt te blijven; meer en effectiever investeren in menselijk kapitaal en levenslang leren evenals in onderzoek en ontwikkeling, inclusief excellentieplatforms; en de effectieve uitvoering van hervormingen waarborgen door betere governance, zoals inspanningen die erop gericht zijn de democratische betrokkenheid te vergroten, burgers te overtuigen van de noodzaak van hervormingen en EU-financiering, in het bijzonder uit het ESF, nauwer te koppelen aan de uitvoering van de Europese werkgelegenheidsrichtsnoeren. Deze prioriteiten sluiten volledig aan bij de huidige richtsnoeren en kunnen in het kader daarvan worden nagestreefd. (4) Sedert de toetreding gelden de werkgelegenheidsrichtsnoeren ook voor de nieuwe lidstaten. (5) Behalve aan deze werkgelegenheidsrichtsnoeren dienen de lidstaten ook volledig uitvoering te geven aan de globale richtsnoeren voor het economische beleid, en ervoor te zorgen dat hun maatregelen volledig stroken met instandhouding van gezonde openbare financiën en macro-economische stabiliteit, BESLUIT: Enig artikel De richtsnoeren voor het werkgelegenheidsbeleid van de lidstaten als aangegeven in de bijlage bij het Besluit van de Raad van 22 juli 2003 betreffende de richtsnoeren voor het werkgelegenheidsbeleid van de lidstaten ( 3 ) blijven gehandhaafd en de lidstaten houden er in hun werkgelegenheidsbeleid rekening mee. Gedaan te Luxemburg, 4 oktober 2004. Voor de Raad De voorzitter A. J. DE GEUS ( 1 ) Advies uitgebracht op 22 april 2004 (nog niet bekendgemaakt in het Publicatieblad). ( 2 ) Advies uitgebracht op 29 september 2004 (nog niet bekendgemaakt in het Publicatieblad). ( 3 ) PB L 197 van 5.8.2003, blz. 13 .",
  "source": "EUR LEX"
}