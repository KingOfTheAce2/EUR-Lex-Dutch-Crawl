{
  "url": "http://www.w3.org/1999/xhtml\">",
  "content": "L_2010060NL.01002201.xml 10.3.2010 NL Publicatieblad van de Europese Unie L 60/22 BESLUIT VAN DE COMMISSIE van 5 maart 2010 betreffende een financiële bijdrage van de Unie in de kosten van urgente maatregelen ter bestrijding van aviaire influenza in Tsjechië, Duitsland, Spanje, Frankrijk en Italië in 2009 (Kennisgeving geschied onder nummer C(2010) 1172) (Slechts de teksten in de Duitse, de Franse, de Italiaanse, de Spaanse en de Tsjechische taal zijn authentiek) (2010/148/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name op artikel 4, lid 2, Overwegende hetgeen volgt: (1) Aviaire influenza is een besmettelijke virale ziekte bij pluimvee en andere in gevangenschap gehouden vogels die ernstige gevolgen heeft voor de rentabiliteit van de pluimveehouderij en aanleiding geeft tot een verstoring van de handel binnen de Unie en de uitvoer naar derde landen. (2) Bij een uitbraak van aviaire influenza bestaat het risico dat de ziekteverwekker naar andere pluimveebedrijven in de betrokken lidstaat of via de handel in levend pluimvee of pluimveeproducten naar andere lidstaten en naar derde landen wordt verspreid. (3) Richtlijn 2005/94/EG van de Raad ( 2 ) betreffende EU-maatregelen ter bestrijding van aviaire influenza voorziet in maatregelen die bij een uitbraak van de ziekte onmiddellijk door de lidstaten moeten worden toegepast om verdere verspreiding van het virus te voorkomen. (4) Beschikking 2009/470/EG stelt de procedures vast voor de financiële bijdrage van de Europese Unie in de kosten van specifieke veterinaire maatregelen, waaronder urgente maatregelen. Ingevolge artikel 4, lid 2, van die beschikking kunnen de lidstaten een financiële bijdrage krijgen in de kosten van bepaalde maatregelen voor de uitroeiing van aviaire influenza. (5) Artikel 4, lid 3, eerste en tweede streepje, van Beschikking 2009/470/EG behelst voorschriften inzake het percentage van de door de lidstaten gemaakte kosten dat door de financiële bijdrage van de Europese Unie kan worden gedekt. (6) Voor de betaling van een financiële bijdrage van de Unie in de kosten van urgente maatregelen voor de uitroeiing van aviaire influenza gelden de voorschriften van Verordening (EG) nr. 349/2005 van de Commissie van 28 februari 2005 tot vaststelling van voorschriften inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten ( 3 ) . (7) In 2009 hebben zich in Tsjechië, Duitsland, Spanje, Frankrijk en Italië uitbraken van aviaire influenza voorgedaan. Tsjechië, Duitsland, Spanje, Frankrijk en Italië hebben overeenkomstig Richtlijn 2005/94/EG maatregelen genomen om die uitbraken te bestrijden. (8) De autoriteiten van Tsjechië, Duitsland, Spanje, Frankrijk en Italië konden door overlegging van verslagen in het Permanent Comité voor de voedselketen en de diergezondheid en de voortdurende verstrekking van informatie over de ontwikkeling van de situatie met betrekking tot de ziekte aantonen dat zij de in Richtlijn 2005/94/EG vastgestelde bestrijdingsmaatregelen op doeltreffende wijze ten uitvoer hebben gelegd, waardoor de ziekte snel onder controle kon worden gebracht. (9) De autoriteiten van Tsjechië, Duitsland, Spanje, Frankrijk en Italië hebben dus voldaan aan al hun technische en administratieve verplichtingen met betrekking tot de maatregelen als bedoeld in artikel 4, lid 2, van Beschikking 2009/470/EG en artikel 6 van Verordening (EG) nr. 349/2005. (10) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Financiële bijdrage van de Unie aan Tsjechië, Duitsland, Spanje, Frankrijk en Italië Er kan aan Tsjechië, Duitsland, Spanje, Frankrijk en Italië een financiële bijdrage van de Unie worden verleend in de door die lidstaten gemaakte kosten voor krachtens artikel 4, leden 2 en 3, van Beschikking 2009/470/EG genomen maatregelen ter bestrijding van aviaire influenza in Tsjechië, Duitsland, Spanje, Frankrijk en Italië in 2009. Artikel 2 Adressaat Dit besluit is gericht tot de Tsjechische Republiek, de Bondsrepubliek Duitsland, het Koninkrijk Spanje, de Franse Republiek en de Italiaanse Republiek. Gedaan te Brussel, 5 maart 2010. Voor de Commissie John DALLI Lid van de Commissie ( 1 ) PB L 155 van 18.6.2009, blz. 30 . ( 2 ) PB L 10 van 14.1.2006, blz. 16 . ( 3 ) PB L 55 van 1.3.2005, blz. 12 .",
  "source": "EUR LEX"
}