{
  "url": "http://www.w3.org/1999/xhtml\"><!--",
  "content": "L_202401354NL.000101.fmx.xml Publicatieblad van de Europese Unie NL L-serie 2024/1354 15.5.2024 BESLUIT (GBVB) 2024/1354 VAN DE RAAD van 14 mei 2024 tot wijziging van Besluit (GBVB) 2021/1143 betreffende een militaire opleidingsmissie van de Europese Unie in Mozambique (EUTM Mozambique) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 juli 2021 heeft de Raad Besluit (GBVB) 2021/1143 ( 1 ) betreffende een militaire opleidingsmissie van de Europese Unie in Mozambique (EUTM Mozambique) vastgesteld. (2) Op 6 maart 2024 is het Politiek en Veiligheidscomité (PVC) in het kader van de strategische evaluatie van EUTM Mozambique overeengekomen dat de missie tot en met 30 juni 2026 moet worden verlengd. (3) Op 16 april 2024 is het PVC voorts overeengekomen dat de missie tussen juni en september 2024 geleidelijk moet overgaan naar een bijstandsmodel waarbij advies, begeleiding en gespecialiseerde opleiding ter ondersteuning van de eenheden voor snelle interventie ( Quick Reaction Force — QRF) van de Mozambikaanse strijdkrachten worden gecombineerd, en dat de missie derhalve moet worden omgedoopt tot de militaire bijstandsmissie van de Europese Unie in Mozambique (EUMAM Mozambique). (4) Besluit (GBVB) 2021/1143 moet dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2021/1143 wordt als volgt gewijzigd: 1) Met ingang van 1 september 2024 wordt in de titel “militaire opleidingsmissie van de Europese Unie in Mozambique (EUTM Mozambique)” vervangen door “militaire bijstandsmissie van de Europese Unie in Mozambique (EUMAM Mozambique)”; in artikel 1, lid 1, worden de woorden “voert een militaire opleidingsmissie in Mozambique (EUTM Mozambique) uit” vervangen door “voert een militaire bijstandsmissie in Mozambique (EUMAM Mozambique) uit”, en in de hele tekst wordt de benaming “EUTM Mozambique” vervangen door “EUMAM Mozambique”. 2) Artikel 1 wordt als volgt gewijzigd: a) lid 2 wordt vervangen door het volgende: “2.   Tot en met 31 augustus 2024 bestaat de strategische doelstelling van EUTM Mozambique in de ondersteuning van de capaciteitsopbouw van de eenheden van de strijdmacht van Mozambique die zijn geselecteerd om een toekomstige eenheid voor snelle interventie ( Quick Reaction Force — QRF) te vormen, zodat de nodige duurzame capaciteit kan worden opgebouwd om de veiligheid en beveiliging in Cabo Delgado te herstellen.” ; b) in lid 3 wordt de inleidende zin vervangen door: “3.   Daartoe doet EUTM Mozambique tot en met 31 augustus 2024 het volgende:” ; c) de volgende leden worden ingevoegd: “3 bis.   Vanaf 1 september 2024 bestaat de strategische doelstelling van EUMAM Mozambique in het verlenen van bijstand bij de ontwikkeling en handhaving van het vermogen om de door EUTM Mozambique opgeleide eenheden van de QRF autonoom voor te bereiden en in dienst te nemen, en aldus bij te dragen tot een veilige omgeving voor de bevolking van Cabo Delgado. 3 ter.   Daartoe zal EUMAM Mozambique met ingang van 1 september 2024: a) begeleiding geven en advies verstrekken aan de strijdkrachten van Mozambique ter ondersteuning van een duurzame operationele cyclus van de QRF, met name door hen te begeleiden en te adviseren op het gebied van operationele planning, logistiek en onderhoud; b) toezicht houden op de regeneratieopleiding van de QRF en op het gebruik en onderhoud van de in het kader van een steunmaatregel van de Unie verstrekte apparatuur, teneinde bij te dragen tot de operationele doeltreffendheid, de duurzaamheid van de strijdkrachten en de naleving van het internationaal humanitair recht en het internationaal recht inzake de mensenrechten; c) gespecialiseerde opleiding verstrekken aan de QRF, met name op het gebied van onderhoud van apparatuur, civiel-militaire samenwerking (CIMIC), bestrijding van geïmproviseerde explosieven, internationaal humanitair recht en internationaal recht inzake de mensenrechten, en genderkwesties. 3 quater.   De missie gaat tussen 1 juni 2024 tot en 1 september 2024 geleidelijk over van de in de leden 2 en 3 genoemde strategische doelstelling en taken naar de strategische doelstelling en taken die zijn vastgelegd in de leden 3 a en 3 b.”. 3) Aan artikel 10 wordt het volgende lid toegevoegd: “3.   Het financiële referentiebedrag voor de gemeenschappelijke kosten van de missie voor de periode tot en met 30 juni 2026 bedraagt 14 100 000 EUR. Het in artikel 51, lid 2, van Besluit (GBVB) 2021/509 bedoelde percentage van het referentiebedrag bedraagt 0 % voor vastleggingen en 0 % voor betalingen.”. 4) In artikel 13 wordt lid 2 vervangen door: “2.   De missie wordt op 30 juni 2026 beëindigd.”. Artikel 2 Dit besluit treedt in werking op de datum van de vaststelling ervan. Gedaan te Brussel, 14 mei 2024. Voor de Raad De voorzitter V. VAN PETEGHEM ( 1 ) PB L 247 van 13.7.2021, blz. 93 . ELI: http://data.europa.eu/eli/dec/2024/1354/oj ISSN 1977-0758 (electronic edition)",
  "source": "EUR LEX"
}