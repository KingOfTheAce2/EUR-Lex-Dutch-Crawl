{
  "url": "http://www.w3.org/1999/xhtml\">",
  "content": "L_2022151NL.01004201.xml 2.6.2022 NL Publicatieblad van de Europese Unie L 151/42 UITVOERINGSVERORDENING (EU) 2022/861 VAN DE COMMISSIE van 1 juni 2022 tot vaststelling van uitzonderingsregels betreffende een tweede verzoek van de lidstaten om Uniesteun voor schoolgroenten en -fruit en voor schoolmelk en tot afwijking van Uitvoeringsverordening (EU) 2017/39 wat betreft de herverdeling van de Uniesteun, voor de periode van 1 augustus 2022 tot en met 31 juli 2023 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 25, eerste alinea, punt d), Gezien Verordening (EU) nr. 1370/2013 van de Raad van 16 december 2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten ( 2 ) , en met name artikel 5, lid 5, Overwegende hetgeen volgt: (1) De militaire agressie van Rusland tegen Oekraïne sinds 24 februari 2022 heeft geleid tot een massale toestroom van ontheemden, voornamelijk vrouwen en kinderen, uit Oekraïne in de Unie. Verscheidene lidstaten staan voor ongekende uitdagingen om ontheemde kinderen uit Oekraïne snel in hun onderwijsstelsel op te nemen. (2) De bij Verordening (EU) nr. 1308/2013 vastgestelde steunregeling voor de verstrekking van groenten en fruit en van melk en zuivelproducten in onderwijsinstellingen (“de schoolregeling”) is gericht op kinderen die regelmatig naar een crèche, kleuterschool, basisschool of middelbare school gaan in de lidstaten. Ontheemde kinderen uit Oekraïne die naar school gaan in de lidstaten, komen dus in aanmerking voor deelname aan de schoolregeling. Door de toename van het aantal in aanmerking komende kinderen, in absolute cijfers of als percentage van de bevolking, kunnen verscheidene lidstaten die zich in de frontlinie bevinden voor maatregelen naar aanleiding van de Russische invasie in Oekraïne, moeilijkheden ondervinden bij de uitvoering van de schoolregeling zoals die was gepland, indien hun toewijzing van Uniesteun niet wordt verhoogd. (3) Overeenkomstig artikel 3, eerste alinea, punt a), van Uitvoeringsverordening (EU) 2017/39 van de Commissie ( 3 ) hebben de lidstaten uiterlijk op 31 januari 2022 hun verzoek om Uniesteun voor schoolgroenten en -fruit en voor schoolmelk voor het schooljaar 2022/2023, dat loopt van 1 augustus 2022 tot en met 31 juli 2023, bij de Commissie ingediend. Op basis van die verzoeken, die werden ingediend vóór de Russische invasie in Oekraïne, heeft de Commissie de definitieve toewijzingen van Uniesteun per lidstaat vastgesteld bij Uitvoeringsbesluit (EU) 2022/493 van de Commissie ( 4 ) . Uit de beschikbare informatie over het niveau waarop sommige lidstaten de definitief toegewezen Uniesteun in de vorige schooljaren hebben benut, blijkt dat het risico bestaat dat sommige lidstaten hun definitieve toewijzing niet volledig kunnen benutten. (4) Gezien de nieuwe behoeften en als blijk van solidariteit van de Unie en de lidstaten met Oekraïne is het passend uitzonderingsregels vast te stellen op grond waarvan de lidstaten uiterlijk op 15 juni 2022 een tweede verzoek om Uniesteun voor schoolgroenten en -fruit en voor schoolmelk kunnen indienen voor de periode van 1 augustus 2022 tot en met 31 juli 2023. Deze mogelijkheid moet worden gekoppeld aan de noodzaak om rekening te houden met de ontheemde kinderen uit Oekraïne die in die periode in de onderwijsinstellingen van de lidstaten zijn ingeschreven. De lidstaten moeten de mogelijkheid krijgen om ofwel hun wens kenbaar te maken om meer te gebruiken dan de hun definitief toegewezen Uniesteun als vastgesteld in bijlage I bij Uitvoeringsbesluit (EU) 2022/493, ofwel, indien zij niet wensen het volledige bedrag van de definitieve toewijzing te benutten, mededeling te doen van het deel van die toewijzing waarom zij niet verzoeken. De eerste mogelijkheid moet worden beperkt tot de lidstaten die een passende absorptie van de hun definitief toegewezen Uniesteun hebben aangetoond op basis van de financiële uitvoering in het schooljaar 2018/2019, i.e. het laatste schooljaar vóór de COVID-19-pandemie. Hun verzoeken, naar behoren gemotiveerd op basis van beschikbare gegevens, mogen uitsluitend gebaseerd zijn op het aantal ontheemde kinderen uit Oekraïne dat behoort tot de doelgroep die overeenkomstig artikel 2, lid 1, punt f), van Uitvoeringsverordening (EU) 2017/39 in de strategie van de lidstaten is vastgesteld. De lidstaten die geen tweede verzoek indienen, moeten worden geacht de in bijlage I bij Uitvoeringsbesluit (EU) 2022/493 vastgestelde definitieve toewijzingen te hebben bevestigd. (5) In artikel 7, lid 1, van Uitvoeringsverordening (EU) 2017/39 zijn de regels vastgesteld voor de herverdeling van de Uniesteun. De Commissie moet het definitieve steunbedrag vaststellen door indicatieve toewijzingen of delen daarvan waarom niet is verzocht, te herverdelen. Het is passend van deze regels af te wijken om ervoor te zorgen dat de Commissie ook met nieuwe verzoeken in verband met de Russische invasie in Oekraïne rekening kan houden om een herziene definitieve toewijzing van Uniesteun voor de periode van 1 augustus 2022 tot en met 31 juli 2023 vast te stellen. De herverdeling van de bedragen van de definitieve toewijzingen van Uniesteun waarom niet is verzocht, moet worden gebaseerd op het aantal kinderen van zes tot tien jaar in de lidstaten, overeenkomstig artikel 5, lid 5, tweede alinea, van Verordening (EU) nr. 1370/2013. (6) Aangezien de definitieve toewijzingen van Uniesteun voor schoolgroenten en -fruit en voor schoolmelk voor de periode van 1 augustus 2022 tot en met 31 juli 2023 waarbij rekening wordt gehouden met het tweede verzoek om Uniesteun, zo snel mogelijk moeten worden vastgesteld om de lidstaten in staat te stellen tijdig de nodige voorbereidende activiteiten voor de uitvoering van de schoolregeling te plannen en uit te voeren, moet deze verordening in werking treden op de dag na die van de bekendmaking ervan in het Publicatieblad van de Europese Unie . (7) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Voor de periode van 1 augustus 2022 tot en met 31 juli 2023 kunnen de lidstaten uiterlijk op 15 juni 2022 een tweede verzoek om Uniesteun indienen, met opgave van: a) hun wens om meer te gebruiken dan de hun definitief toegewezen Uniesteun voor schoolgroenten en -fruit en/of schoolmelk als vastgesteld in bijlage I bij Uitvoeringsbesluit (EU) 2022/493, en het gevraagde aanvullende bedrag ingeval een aanvullende toewijzing beschikbaar is, of b) indien zij niet wensen het volledige bedrag van de definitief toegewezen Uniesteun voor schoolgroenten en -fruit en/of schoolmelk als vastgesteld in bijlage I bij Uitvoeringsbesluit (EU) 2022/493 te benutten, het bedrag van die toewijzing waarom zij niet verzoeken. De lidstaten kunnen alleen om een aanvullend bedrag aan Uniesteun krachtens de eerste alinea, punt a), verzoeken indien zij voor het schooljaar 2018/2019 (de periode van 1 augustus 2018 tot en met 31 juli 2019) minstens 75 % van de definitief toegewezen Uniesteun hebben benut, rekening houdend met de overeenkomstig artikel 10 van Uitvoeringsverordening (EU) nr. 908/2014 van de Commissie ( 5 ) aan de Commissie toegezonden uitgavendeclaraties die betrekking hebben op de uitgaven die tot en met 31 december 2021 zijn verricht. Hun verzoeken, naar behoren gemotiveerd op basis van beschikbare gegevens, zijn gelinkt aan het aantal ontheemde kinderen uit Oekraïne dat op het moment van indiening van dat verzoek behoort tot de doelgroep die overeenkomstig artikel 2, lid 1, punt f), van Uitvoeringsverordening (EU) 2017/39 in de strategie van de lidstaten is vastgesteld. Wanneer een lidstaat geen verzoek om Uniesteun krachtens de eerste alinea indient, wordt hij geacht de in bijlage I bij Uitvoeringsbesluit (EU) 2022/493 vastgestelde definitieve toewijzingen te hebben bevestigd. Artikel 2 In afwijking van artikel 7, lid 1, van Uitvoeringsverordening (EU) 2017/39 kan de Commissie uiterlijk op 15 juli 2022 besluiten om bij de vaststelling van de definitieve toewijzingen van Uniesteun voor de periode 1 augustus 2022 tot en met 31 juli 2023 ook rekening te houden met de op grond van artikel 1 van de onderhavige verordening ingediende tweede verzoeken om Uniesteun. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 juni 2022. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) PB L 346 van 20.12.2013, blz. 12 . ( 3 ) Uitvoeringsverordening (EU) 2017/39 van de Commissie van 3 november 2016 tot vaststelling van toepassingsbepalingen voor Verordening (EU) nr. 1308/2013 van het Europees Parlement en de Raad wat betreft Uniesteun voor de verstrekking van groenten, fruit, bananen en melk in onderwijsinstellingen ( PB L 5 van 10.1.2017, blz. 1 ). ( 4 ) Uitvoeringsbesluit (EU) 2022/493 van de Commissie van 21 maart 2022 tot vaststelling van de definitieve toewijzing aan de lidstaten van de Uniesteun voor schoolgroenten en -fruit en voor schoolmelk voor de periode van 1 augustus 2022 tot en met 31 juli 2023 en tot wijziging van Uitvoeringsbesluit (EU) 2021/462 ( PB L 100 van 28.3.2022, blz. 55 ). ( 5 ) Uitvoeringsverordening (EU) nr. 908/2014 van de Commissie van 6 augustus 2014 houdende uitvoeringsbepalingen van Verordening (EU) nr. 1306/2013 van het Europees Parlement en de Raad, wat betreft betaalorganen en andere instanties, financieel beheer, goedkeuring van de rekeningen, voorschriften inzake controles, zekerheden en transparantie ( PB L 255 van 28.8.2014, blz. 59 ).",
  "source": "EUR LEX"
}