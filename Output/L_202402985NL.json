{
  "url": "http://www.w3.org/1999/xhtml\">",
  "content": "L_202402985NL.000101.fmx.xml Publicatieblad van de Europese Unie NL L-serie 2024/2985 3.12.2024 GEDELEGEERD BESLUIT (EU) 2024/2985 VAN DE COMMISSIE van 24 september 2024 betreffende de eenzijdige opneming van sectoren in het emissiehandelssysteem van de Unie voor de gebouwensector, de wegvervoerssector en aanvullende sectoren door Nederland overeenkomstig artikel 30 undecies van Richtlijn 2003/87/EG van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlĳn 2003/87/EG van het Europees Parlement en de Raad van 13 oktober 2003 tot vaststelling van een systeem voor de handel in broeikasgasemissierechten binnen de Unie en tot wĳziging van Richtlĳn 96/61/EG van de Raad ( 1 ) , en met name artikel 30 undecies, Overwegende hetgeen volgt: (1) Overeenkomstig artikel 30 undecies, lid 1, van Richtlijn 2003/87/EG mogen de lidstaten vanaf 2027 de toepassing van het emissiehandelssysteem van de Unie (“EU-ETS”) voor de gebouwensector, de wegvervoerssector en aanvullende sectoren uitbreiden tot sectoren die niet zijn opgenomen in bijlage III bij Richtlijn 2003/87/EG. (2) Wanneer de lidstaten van deze mogelijkheid gebruikmaken, moeten zij met name rekening houden met de effecten op de interne markt, mogelijke concurrentieverstoringen, de milieu-integriteit van het emissiehandelssysteem en de betrouwbaarheid van het geplande bewakings- en rapportagesysteem. (3) Op 10 juni 2024 heeft Nederland een verzoek ingediend om de toepassing van het emissiehandelssysteem voor de gebouwensector, de wegvervoerssector en aanvullende sectoren uit te breiden tot een lijst van sectoren die nog niet onder bijlage III bij of onder de hoofdstukken II en III van Richtlijn 2003/87/EG vallen. (4) De Nederlandse autoriteiten hebben uitgelegd dat deze eenzijdige uitbreiding de administratieve kosten zou verminderen en de rapportage- en monitoringprocessen voor de gereglementeerde entiteiten en de nationale bevoegde autoriteit zou vergemakkelijken. (5) De Commissie is van mening dat de uitbreiding van het toepassingsgebied van het EU-ETS tot andere activiteiten dan de in bijlage III bij Richtlijn 2003/87/EG opgenomen lijst van activiteiten, zoals gevraagd door Nederland, inderdaad milieuvoordelen zou opleveren en de administratieve procedures zou vereenvoudigen voor brandstofleveranciers die in Nederland als gereglementeerde entiteiten optreden. (6) Uitgaande van de in 2020 overeenkomstig artikel 4, lid 3, van Verordening (EU) 2018/842 van het Europees Parlement en de Raad ( 2 ) beoordeelde broeikasgasemissiegegevens voor de jaren 2016, 2017 en 2018 bedraagt de gemiddelde totale hoeveelheid emissies van de sectoren waarvan Nederland in het kader van dit verzoek om eenzijdige uitbreiding kennis heeft gegeven, 5 908 224 t CO 2 . Deze hoeveelheid zal worden gebruikt als basis voor de berekening van de toekomstige hoeveelheid extra emissierechten, die vanaf 2027 zal worden verleend. (7) De Commissie heeft de door Nederland geplande rapportage- en monitoringmethoden beoordeeld en geconcludeerd dat deze betrouwbaar zijn en voldoen aan de vereisten van artikel 30 undecies van Richtlijn 2003/87/EG. (8) Het accijnsstelsel van Nederland, en met name de distributie-infrastructuur, stelt gereguleerde entiteiten niet in staat een effectief onderscheid te maken tussen het eindgebruik van brandstoffen in enerzijds de sectoren die reeds onder bijlage III bij Richtlijn 2003/87/EG vallen en anderzijds de sectoren die onder de uitbreiding van het toepassingsgebied vallen. Om de kosteneffectieve monitoring, rapportage en verificatie van emissies te vergemakkelijken en de administratieve lasten in verband met de rapportage over de bereikfactor in de jaarlijkse emissieverslagen en monitoringplannen te verlichten, mogen gereguleerde entiteiten niet worden verplicht een onderscheid te maken tussen de rapportage van emissies in de sectoren die onder de uitbreiding van het toepassingsgebied vallen en emissies in de sectoren die reeds onder bijlage III bij Richtlijn 2003/87/EG vallen. (9) Om te voldoen aan de regelmatige jaarlijkse cyclus voor de monitoring, rapportage en verificatie van emissies in het kader van het nieuwe emissiehandelssysteem voor de gebouwensector, de wegvervoerssector en aanvullende sectoren, moeten gereglementeerde entiteiten vanaf 1 januari 2025 geverifieerde emissies voor het uitgebreide toepassingsgebied rapporteren, overeenkomstig artikel 30 septies, lid 2, van Richtlijn 2003/87/EG, HEEFT HET VOLGENDE BESLUIT VASTGESTELD: Artikel 1 Toepassingsgebied van de goedkeuring van de eenzijdige uitbreiding De uitbreiding in Nederland van de in bijlage III bij Richtlijn 2003/87/EG bedoelde activiteit tot de in de bijlage bij dit besluit opgenomen sectoren wordt goedgekeurd onder de in artikel 3 vastgestelde voorwaarden. Artikel 2 Toestemming voor de verlening van extra emissierechten In 2027 worden overeenkomstig artikel 30 quater, lid 1, van Richtlijn 2003/87/EG extra emissierechten verleend op basis van de gemiddelde totale hoeveelheid emissies van 5 908 224 t CO 2 die Nederland voor de in de bijlage bij dit besluit opgenomen sectoren voor de jaren 2016, 2017 en 2018 heeft gerapporteerd. Artikel 3 Verplichtingen inzake toezicht en rapportage Nederland ziet erop toe dat elke gereglementeerde entiteit overeenkomstig artikel 30 septies, lid 2, van Richtlijn 2003/87/EG elk kalenderjaar die emissies monitort en aan de bevoegde autoriteit rapporteert die overeenstemmen met de hoeveelheden brandstoffen die met ingang van 1 januari 2025 tot verbruik zijn uitgeslagen in de in de bijlage bij dit besluit opgenomen sectoren. Artikel 4 Inwerkingtreding en toepassing Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 24 september 2024. Voor de Commissie De voorzitter Ursula VON DER LEYEN ( 1 ) PB L 275 van 25.10.2003, blz. 32 , ELI: http://data.europa.eu/eli/dir/2003/87/oj . ( 2 ) Verordening (EU) 2018/842 van het Europees Parlement en de Raad van 30 mei 2018 betreffende bindende jaarlijkse broeikasgasemissiereducties door de lidstaten van 2021 tot en met 2030 teneinde bij te dragen aan klimaatmaatregelen om aan de toezeggingen uit hoofde van de Overeenkomst van Parijs te voldoen, en tot wijziging van Verordening (EU) nr. 525/2013 ( PB L 156 van 19.6.2018, blz. 26 , ELI: http://data.europa.eu/eli/reg/2018/842/oj ). BIJLAGE Lijst van aanvullende sectoren die in Nederland onder het EU - ETS vallen overeenkomstig artikel 30 undecies van Richtlijn 2003/87/EG IPCC-code Sector Inhoud 1 A 3 b (subset) Wegvervoer Verbrandingsemissies van brandstofgebruik in landbouwvoertuigen op verharde wegen 1 A 3 c Spoorvervoer Emissies van spoorvervoer op zowel goederen- als passagiersroutes 1 A 3 d (subset) Scheepvaart Emissies van brandstoffen die worden gebruikt voor de voortstuwing van binnenschepen, met inbegrip van hovercrafts en draagvleugelboten, maar met uitzondering van vissersvaartuigen 1 A 3 e Overig vervoer Verbrandingsemissies van alle overige vervoersactiviteiten, waaronder vervoer via pijpleidingen, activiteiten op de grond op luchthavens en in havens, en terreinactiviteiten die niet anderszins onder code 1 A 4 c Landbouw of code 1 A 2 Be- en verwerkende industrie en bouw zijn gerapporteerd 1 A 4 c i (subset) Stationaire verbranding voor de landbouw/bosbouw/visserij Emissies van de verbranding van brandstoffen in pompen, bij het drogen van graan en bij andere land- en bosbouwactiviteiten of van stationaire verbranding in de visserijsector, met uitzondering van stationaire verbranding in tuinbouwkassen 1 A 4 c ii Mobiele verbranding door niet voor de weg bestemde voertuigen en andere machines Emissies van de verbranding van brandstoffen door tractievoertuigen op landbouwgrond en in bossen 1 A 5 (subset) Niet gespecificeerd Emissies van de verbranding van door het leger gebruikte brandstoffen, met uitzondering van brandstoffen die worden gebruikt voor bilaterale of multilaterale operaties en samenwerking, en met uitzondering van brandstoffen die worden gebruikt voor nationale operaties ELI: http://data.europa.eu/eli/dec_del/2024/2985/oj ISSN 1977-0758 (electronic edition)",
  "source": "EUR LEX"
}