{
  "url": "http://www.w3.org/1999/xhtml\"><!--",
  "content": "L_2023141NL.01005701.xml 31.5.2023 NL Publicatieblad van de Europese Unie L 141/57 UITVOERINGSBESLUIT (EU) 2023/1055 VAN DE COMMISSIE van 30 mei 2023 tot vaststelling van de regels inzake de deling en prioritering van capaciteiten, diensten en gebruikersapparatuur op het gebied van satellietcommunicatie om de in artikel 66, lid 2, van Verordening (EU) 2021/696 van het Europees Parlement en de Raad bedoelde functie te vervullen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/696 van het Europees Parlement en de Raad van 28 april 2021 tot vaststelling van het ruimtevaartprogramma van de Unie, tot oprichting van het Agentschap van de Europese Unie voor het ruimtevaartprogramma en tot intrekking van de Verordeningen (EU) nr. 912/2010, (EU) nr. 1285/2013 en (EU) nr. 377/2014 en Besluit nr. 541/2014/EU ( 1 ) , en met name artikel 66, lid 2, Overwegende hetgeen volgt: (1) In artikel 62 van Verordening (EU) 2021/696 is bepaald dat in het kader van het GOVSATCOM-onderdeel capaciteiten en diensten op het gebied van satellietcommunicatie worden samengebracht in een gemeenschappelijke pool op het niveau van de Unie van capaciteiten en diensten op het gebied van satellietcommunicatie, met gepaste beveiligingsvoorschriften. (2) Overeenkomstig artikel 66, lid 2, van Verordening (EU) 2021/696 moet de Commissie door middel van uitvoeringshandelingen de nadere regels vaststellen inzake de deling en prioritering van satellietcommunicatiecapaciteiten, diensten en gebruikersapparatuur, rekening houdend met de verwachte vraag voor de verschillende GOVSATCOM-usecases, de analyse van de beveiligingsrisico’s voor die usecases en, waar passend, de kostenefficiëntie. (3) Het delen en prioriteren moet ervoor zorgen dat de beschikbare GOVSATCOM-middelen eerlijk en optimaal worden gebruikt, en moet worden afgestemd op de behoeften van de afzonderlijke deelnemers. Om de vraag naar en het aanbod van GOVSATCOM-diensten zo goed mogelijk op elkaar af te stemmen, moet de beschikbaarheid van diensten worden gebaseerd op de vraag naar en het aanbod van gebundelde en gedeelde satellietcapaciteiten en diensten die zijn aanbesteed. (4) De middelen van aanbieders daarvan moeten worden samengebracht in een gemeenschappelijke pool op het niveau van de Unie. De deling en prioritering van GOVSATCOM-diensten moet voorzien in mechanismen voor de toewijzing van diensten aan deelnemers overeenkomstig hun behoeften aan die diensten. Daarom moet de gemeenschappelijke pool van de Unie worden opgesplitst in een deel voor vaste toewijzing en een deel voor dynamische toewijzing. Vaste toewijzing van diensten ondersteunt gegarandeerde dienstverlening aan deelnemers, terwijl dynamische toewijzing van diensten voorziet in ongeplande behoeften. Een hoeveelheid middelen moet als crisismarge in de gemeenschappelijke pool van de Unie worden opgenomen om te kunnen voldoen aan ongeplande, dringende en prioritaire behoeften aan diensten van de deelnemers. (5) Bij de deling en prioritering moet rekening worden gehouden met de verschillende prioriteiten van verzoeken van deelnemers om GOVSATCOM-diensten en er moeten passende mechanismen voor de verwerking van die verzoeken worden opgezet. Er moet worden voorzien in een mechanisme voor vergoeding van GOVSATCOM-diensten om een efficiënt gebruik van middelen te vergemakkelijken en marktverstoringen te voorkomen. Daartoe moet een systeem worden opgezet met tokens waarvan de vergoedingswaarden gebaseerd zijn op het prioriteitsniveau van de verzoeken. Ook moet worden voorzien in de mogelijkheid om extra tokens te kopen of tokens aan een andere deelnemers te doneren. (6) Het totale aantal tokens dat op basis van het budget beschikbaar is, moet worden opgedeeld in een aandeel voor alle lidstaten samen, een aandeel voor de EU-instellingen en een crisismarge. (7) De gebundelde middelen moeten aan de diensten worden toegewezen op basis van de verzoeken om dienstverlening die de deelnemers aan de GOVSATCOM-hub richten. Daartoe moet elke deelnemer bepalen hoe relevant zijn gebruikers zijn, en hoe kritiek zijn verzoek is. (8) Met het oog op een vlotte verwerking van de verzoeken om dienstverlening moet de GOVSATCOM-hub uit de pool de middelen zoeken waarmee het best aan het verzoek om dienstverlening kan worden voldaan. Wanneer het niet mogelijk is om aan een bepaald verzoek om dienstverlening te voldoen met de in de pool beschikbare middelen, moet worden voorzien in een mechanisme voor geschillenbeslechting. (9) De in dit besluit vervatte maatregelen zijn in overeenstemming met het advies van het bij artikel 107 van Verordening (EU) 2021/696 ingestelde comité, HEEFT HET VOLGENDE BESLUIT VASTGESTELD: Artikel 1 Toepassingsgebied 1)   In dit besluit worden delings- en prioriteringsregels vastgesteld voor de opname van GOVSATCOM-middelen in een gemeenschappelijke pool van de Unie en voor het delen van GOVSATCOM-diensten tussen de deelnemers. 2)   Dit besluit is van toepassing op de GOVSATCOM-diensten zoals gedefinieerd in het Uitvoeringsbesluit (EU) 2023/1054 ( 2 ) . Gebruikers communiceren met de GOVSATCOM-hub via de respectieve bevoegde GOVSATCOM-autoriteit. Artikel 2 Definities 1)   “toegewezen middelen”: middelen die naar aanleiding van het desbetreffende verzoek om dienstverlening voor een bepaalde periode aan een dienst zijn toegewezen; 2)   “beschikbare middelen”: middelen die niet voor een bepaalde periode aan een dienst zijn toegewezen; 3)   “gemeenschappelijke pool van de Unie” of “pool”: alle middelen die via contracten of overeenkomsten met aanbieders van middelen ter beschikking van GOVSATCOM worden gesteld; 4)   “vergoeding”: betalingsmechanisme op basis van tokens; 5)   “bevoegde GOVSATCOM-autoriteit” of “CGA” ( competent GOVSATCOM authority ): de overeenkomstig artikel 68, lid 4, van Verordening (EU) 2021/696 door een deelnemer aangewezen entiteit om de in artikel 68, lid 5, bedoelde taken uit te voeren; 6)   “geschil”: een situatie waarin er meerdere verzoeken om dienstverlening zijn waarvoor dezelfde middelen nodig zijn, en er van die middelen niet genoeg in de pool aanwezig zijn om aan die (strijdige) verzoeken te kunnen voldoen; 7)   “crisismarge”: de middelen in de pool die beschikbaar blijven voor dynamische toewijzing in geval van een of meer verzoeken met een hoge prioriteit waarvoor in de andere delen van de pool geen passende en beschikbare middelen gevonden worden; 8)   “dynamische toewijzing”: het tijdens een poolprogrammatermijn (PPT) aan een deelnemer toewijzen van diensten en middelen naar aanleiding van dienstverleningsverzoeken van zijn gebruikers; 9)   “vaste toewijzing”: het vóór de aanvangsdatum van de PPT toewijzen van diensten en middelen voor de gehele PPT volgens het door elke deelnemer ingediend plan; 10)   “GOVSATCOM-diensten” of “diensten”: de diensten die deel uitmaken van het dienstenpakket van GOVSATCOM; 11)   “GOVSATCOM-hub-diensten”: de diensten die door de GOVSATCOM-hub worden verleend ter ondersteuning van de werking van het GOVSATCOM-systeem. GOVSATCOM-hub-diensten dienen onder meer ter ondersteuning van de selectie, boeking, oprichting en levering van GOVSATCOM-diensten, en de toewijzing en intrekking van middelen, en maken geen deel uit van het dienstenpakket van GOVSATCOM; 12)   “GOVSATCOM-systeem”: het systeem dat bestaat uit de GOVSATCOM-hub(s), de beveiligingsmonitoringinfrastructuur van GOVSATCOM, de interfaces tussen de GOVSATCOM-hub(s) en de bevoegde GOVSATCOM-autoriteiten, de interfaces tussen de GOVSATCOM-hub(s) en de aanbieders van middelen, en alle andere infrastructuur in EU-eigendom die nodig is om de levering mogelijk te maken van satellietcapaciteiten en -diensten die door aanbieders van middelen worden gebundeld en gedeeld en ter beschikking van GOVSATCOM-gebruikers worden gesteld; 13)   “rekening van de deelnemer”: de rekening van de deelnemer, maar daarop zijn tokens; 14)   “deelnemeraandeel”: het aandeel van de middelen van de pool waarop een GOVSATCOM-deelnemer aanspraak kan maken. Dit aandeel wordt uitgedrukt in tokens; 15)   “poolprogrammaperiode” (PPT): de geplande periode waarvoor contracten of overeenkomsten tussen de Commissie en aanbieders van middelen zijn gesloten met het oog op de opname van die middelen in de gemeenschappelijke pool van de Unie; 16)   “ontkrachting”: het (doen) vervallen, onderbreken of afwaarderen van een dienst als gevolg van geschillenbeslechting; 17)   “middel”: de capaciteit, diensten, activa en gebruikersapparatuur voor satellietcommunicatie die wordt/worden gebruikt voor het verlenen van de diensten die zijn vermeld in de uitvoeringshandelingen inzake het dienstenpakket die in de vorm van diensten aan de GOVSATCOM-deelnemers worden toegewezen; 18)   “aanbieder van middelen”: een entiteit als bedoeld in artikel 64 van Verordening (EU) 2021/696 die door middel van contracten of overeenkomsten met de Unie middelen ter beschikking stelt van de gemeenschappelijke pool van de Unie en die eigenaar en/of exploitant is van de ruimtesystemen en de bijbehorende grondsegmenten en netwerken; 19)   “verzoek om middelen”: het verzoek van de GOVSATCOM-hub aan een aanbieder van middelen met als doel gebundelde middelen toe te wijzen dan wel de toewijzing daarvan in te trekken; 20)   “verzoek om dienstverlening”: het verzoek van een CGA aan de GOVSATCOM-hub om de beschikbaarheid van middelen te bevestigen en over te gaan tot de toewijzing ervan zodat de dienst kan worden verleend; 21)   “token”: de eenheid die wordt gebruikt als vergoeding voor of ter betaling van GOVSATCOM-diensten. Artikel 3 Gemeenschappelijke pool van de Unie 1)   GOVSATCOM-diensten worden ter beschikking van de deelnemers gesteld door de middelen van aanbieders in een pool op te nemen. 2)   De middelen van de pool worden, voor elk van de afzonderlijke delen van de pool, gedurende één poolprogrammatermijn (PPT) beschikbaar gesteld door middel van contracten of overeenkomsten tussen de Commissie en de aanbieders van middelen. 3)   De pool bestaat uit vier (4) delen: a) een deel voor vaste toewijzingen, dat onder meer de middelen omvat voor het aan de deelnemers verlenen van diensten via vaste toewijzing overeenkomstig artikel 6; b) een deel voor dynamische toewijzingen met betaling vooraf, dat onder meer de middelen omvat voor de verlening van diensten waarom wordt verzocht via het mechanisme voor dynamische toewijzing met betaling vooraf overeenkomstig de artikelen 7 en 8; c) een deel voor dynamische toewijzingen op aanvraag, dat onder meer de middelen omvat voor het verlenen van diensten via het mechanisme voor dynamische toewijzing op aanvraag overeenkomstig de artikelen 7 en 8; d) een deel voor de crisismarge, dat onder meer de middelen omvat voor het verlenen van diensten in geval van dynamische verzoeken met hoge prioriteit wanneer de middelen van andere delen van de pool ontoereikend zijn, overeenkomstig artikel 7. 4)   Ten laatste dertig weken voor de aanvangsdatum van de PPT stelt de Commissie de deelnemers in kennis van hun aandelen, de beschikbare diensten en de eigenschappen daarvan voor de volgende PPT, samen met de waarden daarvan in tokens. 5)   De eerste PPT begint bij de ingebruikneming van de GOVSATCOM-hub en heeft een looptijd van twee jaar. Zodra een PPT afloopt, begint de volgende PPT voor dezelfde duur. Artikel 4 Vergoedingen voor GOVSATCOM-diensten, tokens en rekeningen 1)   GOVSATCOM-diensten worden onder de gebruikers gedeeld en geprioriteerd met behulp van vergoedingen in de vorm van tokens. 2)   De basisvergoedingswaarde van een dienst is de som van de vergoedingen die de aanbieders van middelen krijgen voor het beschikbaar stellen van de middelen die nodig zijn voor het verrichten van de dienst met de in het desbetreffende verzoek om dienstverlening aangegeven specifieke eigenschappen en duur. De vergoedingswaarde van een dienst bedraagt a) 80 % van de basisvergoedingswaarde in geval van verzoeken met een lage prioriteit, b) 100 % van de basisvergoedingswaarde in geval van verzoeken met middelhoge prioriteit, c) 130 % van de basisvergoedingswaarde in geval van verzoeken met een hoge prioriteit. 3)   Elke deelnemer heeft een deelnemersrekening met daarin zijn tokens. Elke deelnemersrekening wordt in twee delen opgesplitst: a) een deel dat wordt gebruikt voor het vergoeden van de gevraagde diensten met behulp van mechanismen voor dynamische toewijzing met betaling vooraf (het voorafbetaald deel), en b) een deel dat wordt gebruikt voor de vergoeding van de gevraagde diensten met behulp van mechanismen voor dynamische toewijzing via “pay-on-demand” (het “pay-on-demand”-deel). De deelnemers stellen vóór de in artikel 6 bedoelde aanvangsdatum van de PPT de verdeling van de tokens over de delen de rekening vast; het is niet toegestaan de tokens tijdens de PPT van het ene naar het andere deel over te dragen. Aan het einde van de PPT worden de op het voorafbetaald deel van de rekening resterende tokens gewist overeenkomstig lid 6. De GOVSATCOM-hub houdt de rekeningen van de deelnemers bij. 4)   Tijdens een PPT kunnen deelnemers via de Commissie extra tokens kopen tegen betaling in euro, volgens de voor die PPT vastgestelde wisselkoers van euro naar tokens. De Commissie stelt de GOVSATCOM-hub daarvan in kennis en de extra tokens worden toegevoegd aan het “pay-on-demand”-deel van de respectieve deelnemersrekening. 5)   Deelnemers mogen tokens uit hun rekening aan andere deelnemers doneren. Hierbij wordt de GOVSATCOM-hub door de CGA van de donerende deelnemer verzocht om de tokens van de rekening van de ene deelnemer naar de andere over te dragen, en wordt de CGA van de ontvangende deelnemer gevraagd deze overdracht te aanvaarden. Tokens worden overgedragen tussen gelijksoortige delen van de rekeningen (d.w.z. tussen de voorafbetaalde delen of de “on demand”-delen) van de donerende en de ontvangende deelnemer. Een deelnemer kan tokens uit zijn aandeel voor vaste toewijzing van diensten overeenkomstig artikel 6 doneren aan een andere deelnemer, en stelt in voorkomend geval de Commissie daarvan in kennis. 6)   Aan het einde van de PPT worden de resterende tokens in het voorafbetaald deel van de rekening van de deelnemers gewist en wordt het aantal tokens van alle deelnemers op nul gesteld. 7)   Elke aanbieder van middelen ontvangt voor elke dienst die hij met gebruikmaking van zijn middelen heeft kunnen leveren, een vergoeding in euro overeenkomstig zijn overeenkomst of contract met de Commissie. Artikel 5 Deelnemeraandelen 1)   De Commissie bepaalt het totale aantal voor de volgende PPT te verdelen tokens naargelang van het beschikbare budget en overeenkomstig de voorwaarden van de in artikel 3, lid 2, bedoelde contracten en overeenkomsten. Deze tokens worden aan de GOVSATCOM-deelnemers beschikbaar gesteld overeenkomstig de in de leden 2 tot en met 5 vastgestelde regels. 2)   Het totale aantal tokens wordt opgedeeld in drie stukken: a) het totale aandeel van de lidstaten , dat 75 % van het totale aantal tokens bedraagt, b) de crisismarge , die 10 % van het totale aantal tokens bedraagt, en c) het totale aandeel van de EU-instellingen , dat 15 % van het totale aantal tokens bedraagt. 3)   Het totale aandeel van de lidstaten wordt verder opgedeeld in de aandelen van de afzonderlijke lidstaten. Elke lidstaat ontvangt een percentage (in tokens) van het totale aandeel van de lidstaten dat evenredig is aan het aantal stemmen van die lidstaat in de Raad. Het aantal door elke lidstaat ontvangen tokens is het deelnemeraandeel voor de respectieve lidstaat voor de volgende PPT. Indien een lidstaat zijn bevoegde GOVSATCOM-autoriteit niet ten minste 32 weken voor de aanvangsdatum van de PPT heeft aangewezen, worden zijn tokens verdeeld over de lidstaten die hun CGA hebben aangewezen, naar rato van hun aandeel. 4)   Het totale aandeel van de EU-instellingen wordt verder opgedeeld in de aandelen van de verschillende EU-instellingen. Elke EU-instelling ontvangt een percentage (in tokens) van het totale aandeel van de EU-instellingen overeenkomstig het door de Commissie voor elke PPT vast te stellen plan voor de opdeling van het aandeel van de EU-instellingen . Het aantal door elke EU-instelling ontvangen tokens is het deelnemeraandeel voor de respectieve EU-instelling voor de volgende PPT. Indien een EU-instelling haar bevoegde GOVSATCOM-autoriteit niet ten minste 32 weken voor de aanvangsdatum van de PPT heeft aangewezen, worden haar tokens verdeeld over de EU-instellingen die hun CGA hebben aangewezen, naar rato van hun aandeel in het plan voor de opdeling van het aandeel van de EU-instellingen. 5)   De tokens van elke deelnemer voor een nieuwe PPT worden toegevoegd aan alle tokens die eventueel aan het einde van het vorige PPT op het “pay-on-demand”-deel van de rekening van de desbetreffende deelnemer nog aanwezig zijn. Vóórdat zij worden toegevoegd, worden de resterende tokens in het “pay-on-demand”-deel van de rekening van de deelnemer omgezet in tokens voor de nieuwe PPT volgens de wisselkoers van tokens naar euro voor de nieuwe PPT. Artikel 6 Middelen voor de vaste toewijzing van diensten 1)   Elke deelnemer selecteert de aan hem door middel van een vaste toewijzing toe te wijzen diensten. De gezamenlijke waarde van de geselecteerde diensten mag niet meer bedragen dan het aantal tokens op zijn rekening. Op basis hiervan stellen de deelnemers een plan op dat bestaat uit: a) de verzoeken om dienstverlening voor de geselecteerde diensten, en b) de verdeling van de resterende tokens van de deelnemer over voorafbetaald deel en het “pay-on-demand”-deel van zijn rekening. Het plan wordt uiterlijk twintig weken voor de aanvangsdatum van de PPT door de deelnemer naar de GOVSATCOM-hub gestuurd. 2)   Bij ontvangst van de in lid 1 bedoelde plannen bundelt de GOVSATCOM-hub de middelen die nodig zijn voor de gevraagde diensten en deelt zij deze uiterlijk 18 weken voor de aanvangsdatum van de PPT aan de Commissie mee. De Commissie sluit met de aanbieders van middelen de respectieve contracten of overeenkomsten voor de middelen die nodig zijn voor de vaste toewijzing van diensten. De Commissie informeert de GOVSATCOM-hub uiterlijk tien weken voor de aanvangsdatum van de PPT over de met de aanbieders van hulpbronnen gesloten contracten en overeenkomsten. De GOVSATCOM-hub beoordeelt de beschikbaarheid van de middelen die nodig zijn voor de vaste toewijzing van diensten, en laat verzoeken om dienstverlening waaraan niet kan worden voldaan omdat de aanbieders van middelen niet over voldoende middelen beschikken of om een andere reden, overeenkomstig artikel 11, lid 4, vervallen. De tokens in verband met het vervallen verzoek blijven beschikbaar voor gebruik in het dynamisch deel van de rekening van de desbetreffende deelnemer. 3)   De GOVSATCOM-hub informeert de deelnemers uiterlijk zes weken voor de aanvangsdatum van de PPT over de diensten die hun door middel van vaste toewijzing overeenkomstig het plan van elke deelnemer beschikbaar zullen worden gesteld. Het aantal tokens van de betrokken deelnemers wordt verminderd met de totale waarde van de diensten die via het mechanisme voor vaste toewijzing aan die deelnemers ter beschikking zijn gesteld, en de betrokken deelnemers worden in kennis gesteld van het aantal tokens dat op hun rekening overblijft. 4)   De respectieve middelen worden na de sluiting en inwerkingtreding van de contracten of overeenkomsten voor de vaste toewijzing van diensten opgenomen in het overeenkomstige deel van de pool. Artikel 7 Middelen voor de dynamische toewijzing van diensten en het deel voor crisisbeheersing 1)   Deelnemers kunnen de op hun rekening resterende tokens gebruiken voor verzoeken om dienstverlening via dynamische toewijzing van diensten. Elke deelnemer bepaalt uiterlijk vier weken voor de aanvangsdatum van de PPT hoe zijn resterende tokens over het vooraf betaalde gedeelte en het “on-demand”-deel van zijn rekening worden verdeeld, en stelt de GOVSATCOM-hub daarvan in kennis. 2)   De in artikel 3, lid 2, bedoelde contracten of overeenkomsten met aanbieders omvatten middelen in de gemeenschappelijke pool van de Unie die tijdens de PPT beschikbaar moeten worden gesteld via het mechanisme voor dynamische toewijzing met betaling vooraf. 3)   De in artikel 3, lid 2, bedoelde contracten of overeenkomsten met aanbieders omvatten ook middelen in de pool die voor noodgevallen zijn gereserveerd (“crisismarge”). Het gebruik van deze middelen is voorbehouden aan prioritaire verzoeken overeenkomstig artikel 9 waarvoor in de andere delen van de pool geen passende en beschikbare middelen zijn gevonden. 4)   Na de sluiting van de contracten of overeenkomsten voor dynamische toewijzing van diensten en met inachtneming van het bepaalde in lid 7, worden de respectieve middelen opgenomen in de overeenkomstige delen van de pool. De totale waarde van deze contracten of overeenkomsten mag niet groter zijn dan het totale aantal tokens dat tijdens de PPT beschikbaar is voor de crisismarge en de dynamische toewijzing van diensten met vooruitbetaling. 5)   De Commissie houdt bij de selectie van middelen die worden opgenomen in de pool voor dynamische toewijzing met betaling vooraf en de crisismarge rekening met de diensten die door de deelnemers via vaste toewijzing zijn aangevraagd. 6)   De Commissie sluit contracten of overeenkomsten met aanbieders van middelen met het oog op de opname, in het “op aanvraag”-deel van de pool, van middelen die dynamisch via het mechanisme voor “pay-on-demand” worden toegewezen. Dergelijke contracten of overeenkomsten kunnen ook tijdens de looptijd van de PPT worden gesloten. 7)   Zodra een van de in de leden 2 en 3 bedoelde, tussen de Commissie en de respectieve verstrekker van de middelen gesloten contracten of overeenkomsten in werking treedt, worden de middelen opgenomen in het deel van de dynamische toewijzing met betaling vooraf, het deel van de dynamische toewijzing op aanvraag en het deel van de crisismarge van de gemeenschappelijke pool van de Unie. 8)   Bij beëindiging van het contract of de overeenkomst worden de desbetreffende middelen uitgesloten van de gemeenschappelijke pool van de Unie. Artikel 8 Activering van de dynamische toewijzing van diensten 1)   Tijdens een PPT kan elke CGA via het mechanisme voor dynamische toewijzing om dienstverlening verzoeken. 2)   De dynamische toewijzing van diensten vindt plaats door middel van de afgifte van verzoeken om dienstverlening overeenkomstig de artikelen 9 en 10. Verzoeken om dienstverlening via de dynamische toewijzing van diensten worden ingediend door middel van een verzoek om dienstverlening met betaling vooraf of een verzoek om dienstverlening via “pay-on-demand”. 3)   Elke CGA bepaalt de verhouding tussen het voorafbetaald en het “pay-on-demand”-deel van de tokens die vóór het begin van elke PPT aan de dynamische toewijzing van diensten worden toegewezen. 4)   De verzoeken om dienstverlening worden door de CGA van de deelnemer aan de GOVSATCOM-hub gericht. Artikel 9 Verzoeken om dienstverlening 1)   Elke deelnemer bepaalt de relevantie van zijn gebruikers, variërend van 0 tot 2. 2)   Elke gebruiker bepaalt hoe kritiek zijn verzoek is ( 3 ) door een kriticiteitsscore van 0 tot 2 eraan toe te kennen, en stelt zijn CGA daarvan in kennis. 3)   De prioriteit van een verzoek om dienstverlening wordt bepaald op basis van de relevantie van de gebruiker en de kriticiteit van het verzoek. De prioriteitsscore wordt bepaald door de score voor relevantie te vermenigvuldigen met de kriticiteitsscore overeenkomstig de in de bijlage vastgestelde regel. 4)   Elk verzoek om dienstverlening van de CGA aan de GOVSATCOM-hub bevat de in lid 3 bedoelde prioriteitsscore. De prioriteitsscore varieert van nul (0) tot vier (4) en wordt gebruikt om drie prioriteitsniveaus te onderscheiden: i) een lage prioriteit als de prioriteitsscore gelijk is aan nul, ii) een gemiddelde prioriteit als de prioritaire score hoger is dan nul en lager is dan vier, iii) een hoge prioriteit als de prioriteitsscore gelijk is aan vier. In elk verzoek om dynamische toewijzing van diensten wordt aangegeven tot welke subcategorie het verzoek behoort: i) vooraf betaald of ii) “pay-on-demand”. In het verzoek om dienstverlening wordt ook de identificatiecode van de desbetreffende deelnemer vermeld. 5)   De procedure en regels voor de deling en prioritering van GOVSATCOM-gebruikers die door dezelfde deelnemer zijn gemachtigd, worden door die deelnemer vastgesteld en door zijn CGA uitgevoerd. 6)   Verzoeken om dienstverlening met hoge prioriteit moeten gedurende een periode van dertig dagen geldig kunnen blijven (de “persistentie-optie”). Verzoeken om dienstverlening met hoge prioriteit waarvoor gebruik wordt gemaakt van de persistentie-optie worden verwerkt overeenkomstig artikel 10. Zolang er nog geen middelen aan het verzoek om dienstverlening zijn toegewezen en er gebruik is gemaakt van de persistentie-optie, zoekt de GOVSATCOM-hub regelmatig in de pool naar beschikbare middelen waarmee aan de desbetreffende verzoeken om dienstverlening kan worden voldaan. Indien in de pool nieuwe middelen worden gevonden waarmee aan het verzoek kan worden voldaan, wordt het dienstverleningsvoorstel door de GOVSATCOM-hub bijgewerkt en via de respectieve CGA aan de gebruiker gestuurd. 7)   Een CGA kan een dynamisch toegewezen dienst laten annuleren door een verzoek tot annulering van die dienst bij de GOVSATCOM-hub in te dienen. Het verzoek tot annulering van de dienst wordt verwerkt overeenkomstig artikel 10, lid 5. Artikel 10 Verwerking van dienstverleningsverzoeken 1)   Zodra de GOVSATCOM-hub een verzoek om dienstverlening ontvangt, beoordeelt hij of het verzoek geldig en volledig is, overeenkomstig de bepalingen van artikel 9 en Uitvoeringsbesluit (EU) 2023/1054. De GOVSATCOM-hub wijst ongeldige of onvolledige verzoeken af en stelt de desbetreffende verzoeker van die afwijzing in kennis. 2)   De GOVSATCOM-hub zoekt in de pool naar de middelen waarmee aan het verzoek om dienstverlening kan worden voldaan. Om te voldoen aan verzoeken om dienstverlening met betaling vooraf via dynamische toewijzing wordt in het voorafbetaald deel van de pool voor dynamische toewijzing naar passende middelen gezocht. Om te voldoen aan verzoeken om dienstverlening op aanvraag via dynamische toewijzing wordt in het “on-demand”-deel van de pool voor dynamische toewijzing naar passende middelen gezocht, en wordt de beschikbaarheid van de middelen door de aanbieders van middelen bevestigd vanaf de datum van activering van de dienst tot de datum van deactivering van de dienst. Bij het zoeken naar passende middelen kunnen zich de volgende situaties voordoen: a) er worden in de pool geen passende middelen gevonden, het verzoek om dienstverlening wordt afgewezen en de verzoeker wordt hiervan in kennis gesteld; b) in de pool worden passende en beschikbare middelen gevonden; de beschikbare dienstenopties, met inbegrip van hun respectieve vergoedingswaarden in tokens, worden als dienstverleningsvoorstel door de GOVSATCOM-hub via de CGA naar de gebruiker gestuurd, ten behoeve van het vaststellen van een rangorde; c) alle passende middelen in de pool zijn al aan één of meer eerdere verzoeken om dienstverlening toegewezen. Indien de prioriteit van het verzoek om een dienst laag of gemiddeld is, vervalt het verzoek om dienstverlening en wordt de verzoeker daarvan in kennis gesteld. Indien de prioriteit van het verzoek om dienstverlening hoog is, wordt het mechanisme voor geschillenbeslechting geactiveerd overeenkomstig artikel 11. Als via het mechanisme voor geschillenbeslechting passende middelen worden geïdentificeerd, wordt de verzoeker daarvan in kennis gesteld overeenkomstig punt b); indien er geen passende middelen worden gevonden, vervalt het verzoek om dienstverlening en wordt de verzoeker hiervan in kennis gesteld. 3)   De gebruiker rangschikt de dienstenopties van het voorstel in volgorde van voorkeur en dient deze voorkeur in bij de GOVSATCOM-hub via de respectieve CGA voor de toewijzing van de overeenkomstige middelen. In geval van een ongeldige selectie wordt het verzoek om dienstverlening afgewezen en wordt de verzoeker hiervan in kennis gesteld. 4)   Als er op het voorafbetaald of het “pay-on-demand”-deel van de rekening van de deelnemer overeenkomstig de subcategorie van het dynamische verzoek om dienstverlening voldoende tokens aanwezig zijn, doet de GOVSATCOM-hub een verzoek om de middelen aan de aanbieder van middelen van de dienstenoptie van het dienstverleningsvoorstel die bovenaan de door de CGA verstrekte ranglijst staat. Als de aanbieder van de middelen het verzoek afwijst, verzoekt de GOVSATCOM-hub de middelen van de aanbieder van de volgende dienst op de ranglijst. De indiening van verzoeken om middelen wordt voortgezet tot een aanbieder van middelen bevestigt dat de gevraagde middelen beschikbaar zijn voor toewijzing, of tot alle verzoeken om middelen door de aanbieders van middelen zijn afgewezen. Wanneer een aanbieder van middelen heeft bevestigd dat er een hulpbron beschikbaar is, gaat de GOVSATCOM-hub over tot de toewijzing van de middelen en wordt de waarde van de dienst in mindering gebracht op de tokens van de respectieve deelnemersrekening. Het verzoek om dienstverlening vervalt als alle verzoeken om middelen door de aanbieders van middelen worden afgewezen. In beide gevallen stelt de GOVSATCOM-hub de verzoeker in kennis van de status van het verzoek om dienstverlening. 5)   Zodra een CGA een verzoek tot annulering van een dienst ontvangt, maakt de GOVSATCOM-hub de toewijzing van middelen voor de verlening van die dienst ongedaan en stelt hij de middelen ter beschikking van de pool. De deelnemer kan de voor de vergoeding van de middelen gebruikte tokens terugkrijgen overeenkomstig de met de aanbieder van de middelen overeengekomen voorwaarden. Artikel 11 Geschillenbeslechting 1)   Geschillenbeslechting wordt door de GOVSATCOM-hub geactiveerd voor het oplossen van strijdige verzoeken met verschillende prioriteitsscores als bedoeld in artikel 9, lid 2. 2)   Indien een verzoek om een dienst met hoge prioriteit in strijd is met een of meer verzoeken om dienstverlening met een lage prioriteit, en op voorwaarde dat de ontkrachting van de verzoeken om dienstverlening met een lage prioriteit voldoende middelen vrijmaakt om aan het verzoek om een dienst met hoge prioriteit te voldoen, worden de respectieve verzoeken om dienstverlening met een lage prioriteit gemarkeerd voor ontkrachting en worden de relevante dienstenopties in het dienstverleningsvoorstel opgenomen. Afhankelijk van de rangschikking van de dienstenopties en de beschikbaarheid van tokens, vervallen de passende verzoeken om dienstverlening met een lage prioriteit en worden de desbetreffende actieve diensten ontkracht. De CGA(s) waarvan de diensten moet(en) worden ontkracht, worden zo spoedig mogelijk na de beslissing over ontkrachting daarvan op de hoogte gesteld. De waarde van de ontkrachte dienst voor de periode waarin de dienst als gevolg van de ontkrachting niet beschikbaar zal zijn, wordt teruggestort op de desbetreffende deelnemersrekening en de deelnemer wordt hiervan in kennis gesteld. 3)   Indien voor de toepassing van de procedure van lid 2 geen passende middelen worden gevonden, zoekt de GOVSATCOM-hub in het crisismargedeel van de pool naar passende middelen om aan een verzoek om dienstverlening met hoge prioriteit te voldoen. Indien passende en beschikbare middelen worden gevonden, worden de relevante dienstenopties in het dienstverleningsvoorstel opgenomen. 4)   Als de aanbieders niet over voldoende middelen beschikken om de in artikel 6 bedoelde gevraagde diensten te kunnen verlenen, wordt het mechanisme voor geschillenbeslechting gebaseerd op de prioriteiten van de verzoeken om dienstverlening. Wanneer er strijdige verzoeken om dienstverlening van dezelfde prioriteit zijn, wordt in voorkomend geval voorrang gegeven aan het verzoek om dienstverlening dat de voortzetting is van een dienst die reeds aan het einde van de vorige PPT aan de verzoekende deelnemer is verleend. Wanneer er strijdige verzoeken om dienstverlening van dezelfde prioriteit zijn en geen van deze verzoeken een voortzetting is van een reeds aan de verzoekende deelnemer verleende dienst, vergelijkt de GOVSATCOM-hub de waarden van de strijdige diensten als percentage van het aandeel van de respectieve deelnemer en geeft hij prioriteit aan het verzoek om dienstverlening dat overeenkomt met het hogere percentage. Artikel 12 Inwerkingtreding Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 30 mei 2023. Voor de Commissie De voorzitter Ursula VON DER LEYEN ( 1 ) PB L 170 van 12.5.2021, blz. 69 . ( 2 ) Uitvoeringsbesluit (EU) 2023/1054 van de Commissie van 30 mei 2023 tot vaststelling van uitvoeringsbepalingen voor Verordening (EU) 2021/696 van het Europees Parlement en de Raad met betrekking tot het dienstenpakket voor satellietcommunicatiediensten voor de overheid die worden aangeboden door het in het kader van het ruimtevaartprogramma van de Unie tot stand gebrachte systeem (zie bladzijde 49 van dit Publicatieblad). ( 3 ) De Commissie zal richtsnoeren beschikbaar stellen voor het beoordelen van de relevantie van gebruikers en om in te schatten hoe kritiek de verzoeken om dienstverlening zijn. BIJLAGE Tabel Prioriteitsscore als product van relevantie van de gebruiker en kriticiteit van het verzoek om dienstverlening Relevantie van de gebruiker 0 1 2 Kriticiteit van het verzoek om dienstverlening 0 0 (LAAG) 0 (LAAG) 0 (LAAG) 1 0 (LAAG) 1 (GEMIDDELD) 2 (GEMIDDELD) 2 0 (LAAG) 2 (GEMIDDELD) 4 (HOOG)",
  "source": "EUR LEX"
}