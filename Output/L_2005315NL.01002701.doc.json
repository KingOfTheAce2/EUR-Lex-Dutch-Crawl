{
  "url": "http://www.w3.org/1999/xhtml\">",
  "content": "L_2005315NL.01002701.xml 1.12.2005 NL Publicatieblad van de Europese Unie L 315/27 BESLUIT 2005/852/GBVB VAN DE RAAD van 29 november 2005 betreffende de vernietiging van handvuurwapens en lichte wapens en van munitie daarvoor in Oekraïne DE RAAD VAN DE EUROPESE UNIE, Gelet op Gemeenschappelijk Optreden 2002/589/GBVB van 12 juli 2002 inzake de bijdrage van de Europese Unie aan de bestrijding van de destabiliserende accumulatie en verspreiding van handvuurwapens en lichte wapens ( 1 ) en met name op artikel 4, juncto artikel 23, lid 2, van het Verdrag betreffende de Europese Unie, Overwegende hetgeen volgt: (1) In het verleden beschikte Oekraïne over een groot militair-industrieel complex, bezat het de derde grootste nucleaire wapenvoorraad in de wereld, en fungeerde het als opslagplaats voor de strategische voorraden wapens en munitie van de USSR. (2) Volgens sommige ramingen bezit Oekraïne niet minder dan zeven miljoen handvuurwapens en lichte wapens en twee miljoen ton munitie, waarvan een groot deel uit de vorige wereldoorlogen stamt. Die grote hoeveelheden handvuurwapens, lichte wapens en munitie vormen niet alleen een groot overschot ten opzichte van de huidige omvang van de Oekraïense strijdkrachten, maar omvatten ook grote hoeveelheden onbruikbare en gevaarlijke stukken munitie. (3) Het actieplan EU-Oekraïne is op 21 februari 2005 door de Samenwerkingsraad EU-Oekraïne aangenomen en roept beide partijen op gezamenlijk de bedreigingen aan te pakken die de voorraden oude munitie in Oekraïne — onder meer antipersoneelsmijnen — vormen voor veiligheid, volksgezondheid en milieu. (4) Het NAVO-bureau voor onderhoud en bevoorrading (hierna het „NAMSA” genoemd) beheert in het kader van het trustfonds van het Partnerschap voor de Vrede een in vier fasen uit te voeren twaalfjarig project dat gericht is op de vernietiging van 1,5 miljoen overtollige handvuurwapens en lichte wapens en 133 000 ton conventionele munitie. (5) De Europese Unie is van mening dat een financiële bijdrage aan de eerste fase van dit project Oekraïne zou helpen om de risico’s in verband met de accumulatie van grote hoeveelheden handvuurwapens, lichte wapens en munitie te beperken en de aantallen van die wapens en munitie aan te passen aan de huidige omvang van zijn strijdkrachten. (6) Op 18 mei 2005 heeft het parlement van Oekraïne het Verdrag inzake het verbod van het gebruik, de aanleg van voorraden, de productie en de overdracht van antipersoneelsmijnen en inzake de vernietiging van deze wapens (Verdrag van Ottawa) geratificeerd. (7) De Europese Unie is derhalve voornemens Oekraïne financiële bijstand te verlenen overeenkomstig titel II van Gemeenschappelijk Optreden 2002/589/GBVB. Er zal voor worden gezorgd dat deze financiële steun de nodige zichtbaarheid krijgt, onder meer door passende maatregelen van het NAMSA, BESLUIT: Artikel 1 1.   De Europese Unie steunt de vernietiging van handvuurwapens en lichte wapens en van munitie daarvoor in Oekraïne. 2.   Daartoe verstrekt de Europese Unie financiële steun gedurende de eerste fase van het twaalfjarig project van het NAVO-bureau voor onderhoud en bevoorrading (het „NAMSA” genoemd), dat is gericht is op de vernietiging van 400 000 handvuurwapens en lichte wapens, 15 000 ton conventionele munitie en 1 000 draagbare luchtverdedigingssystemen. 3.   De bijdrage van de Europese Unie strekt tot financiering van: — de aankoop en installatie van een reinigingssysteem voor de verbrandingsoven voor explosieve afvalstoffen; — de vernietiging van wapens; — de aankoop van twee ovens voor het omsmelten van wapens; — de aankoop en installatie van op afstand bediende lintzagen voor het versnijden van explosief materieel; — de aankoop van een hydraulische pers; — tot 7 % van de directe kosten van het project. 4.   NAMSA vertrouwt de levering, installatie en ingebruikname van de nodige vernietigings- en andere apparatuur toe aan commerciële bedrijven of overheidsinstanties die gevestigd zijn in de NAVO-landen of die in aanmerking komen in het kader van het trustfonds van het Partnerschap voor de Vrede, evenals aan soortgelijke bedrijven of instanties uit de EU-lidstaten en Oekraïne. In voorkomend geval bevatten de leveringscontracten voor apparatuur bepalingen betreffende de opleiding van het Oekraïense personeel dat de apparatuur bedient, hetzij in Oekraïne, hetzij in het land waar de apparatuur is aangekocht. Artikel 2 1.   Het financiële referentiebedrag voor de uitvoering van de in artikel 1, lid 3, genoemde maatregelen beloopt 1 000 000 EUR. Dit bedrag wordt uit de algemene begroting van de Europese Unie voor 2006 gefinancierd. 2.   Voor de uitvoering van de in artikel 1, lid 3, genoemde maatregelen sluit de Commissie een financieringsovereenkomst met het NAMSA over het gebruik van de bijdrage van de Europese Unie, die als schenking wordt verstrekt. Die specifieke financieringsovereenkomst bepaalt dat het NAMSA er zorg voor draagt dat de bijdrage van de Europese Unie zichtbaar is in een mate die overeenstemt met haar omvang. 3.   De Commissie ziet toe op de juiste uitvoering van de in dit artikel bedoelde financiële bijdrage van de Europese Unie. Daartoe wordt de Commissie belast met de controle op en de evaluatie van de financiële aspecten van de uitvoering van besluit, zoals bepaald in dit artikel. 4.   Voor het beheer van de in lid 1 genoemde uitgaven uit de begroting van de Europese Unie gelden de procedures en voorschriften van de Gemeenschap die van toepassing zijn op begrotingsaangelegenheden, met dien verstande dat een eventuele voorfinanciering niet het eigendom van de Europese Gemeenschap blijft. Artikel 3 Het voorzitterschap, met de steun van de secretaris-generaal/hoge vertegenwoordiger voor het GBVB, is verantwoordelijk voor de uitvoering van dit besluit en rapporteert aan de Raad over de uitvoering ervan. De Commissie wordt ten volle betrokken bij deze taken en zal met name informatie over de implementatie van de financiële aspecten verstrekken. Daarbij wordt met name uitgegaan van de verslagen die het NAMSA in het kader van zijn contractuele relatie met de Commissie, zoals omschreven in artikel 2, lid 2, regelmatig verstrekt. Artikel 4 Dit besluit wordt van kracht op de dag waarop het wordt aangenomen. Het verstrijkt twaalf maanden nadat de financieringsovereenkomst tussen de Commissie en het NAMSA is gesloten. Artikel 5 Dit besluit wordt bekendgemaakt in het Publicatieblad van de Europese Unie . Gedaan te Brussel, 29 november 2005. Voor de Raad De voorzitter A. JOHNSON ( 1 ) PB L 191 van 19.7.2002, blz. 1 .",
  "source": "EUR LEX"
}