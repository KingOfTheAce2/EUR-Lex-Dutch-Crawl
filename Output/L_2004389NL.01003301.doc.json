{
  "url": "http://www.w3.org/1999/xhtml\">",
  "content": "L_2004389NL.01003301.xml 30.12.2004 NL Publicatieblad van de Europese Unie L 389/33 BESLUIT VAN DE COMMISSIE van 27 december 2004 met betrekking tot de financiering door de Gemeenschap van een Eurobarometer-enquête naar de opvattingen van consumenten over het welzijn van landbouwhuisdieren (2004/921/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 17, Overwegende hetgeen volgt: (1) Uit hoofde van Beschikking 90/424/EEG dient de Gemeenschap een financiële bijdrage te verlenen voor de tenuitvoerlegging van een voorlichtingsbeleid op het gebied van de dierenbescherming. (2) In het kader van dit voorlichtingsbeleid moeten onder andere studies worden gemaakt voor de voor te bereiden en uit te werken wetgeving op het gebied van de dierenbescherming. (3) Uitvoering van een opinieonderzoek naar de opvattingen van consumenten over het welzijn van landbouwhuisdieren maakt deel uit van dit voorlichtingsbeleid op het gebied van de dierenbescherming. De benodigde financiële middelen voor dit opinieonderzoek van de Gemeenschap moeten dan ook worden gereserveerd en uitbetaald indien het geplande opinieonderzoek op doeltreffende wijze ten uitvoer is gebracht. (4) Het opinieonderzoek zal plaatsvinden in het kader van de specifieke Eurobarometer-enquêtes. De Europese Gemeenschap, vertegenwoordigd door de Commissie van de Europese Gemeenschappen, heeft hiertoe een kaderovereenkomst ( 2 ) , gesloten met het uit Taylor Nelson Sofres PLC en EOS Gallup Europe bestaande consortium TNS Opinion and Survey, vertegenwoordigd door het coördinatiecentrum European Omnibus Survey „EOS Gallup Europe”. (5) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid. BESLUIT: Enig artikel Hierbij wordt goedkeuring gegeven voor een met maximaal 200 000 EUR uit begrotingspost 17 04 02 van de Europese Unie te financieren opinieonderzoek naar de opvattingen van consumenten over het welzijn van landbouwhuisdieren. Het opinieonderzoek in de vorm van een specifieke Eurobarometer-enquête zal worden uitgevoerd in het bestek van een kaderovereenkomst die de Europese Gemeenschap, vertegenwoordigd door de Commissie van de Europese Gemeenschappen, heeft gesloten met het uit Taylor Nelson Sofres PLC en EOS Gallup Europe bestaande consortium TNS Opinion and Survey, vertegenwoordigd door het coördinatiecentrum European Omnibus Survey „EOS Gallup Europe”. Gedaan te Brussel, 27 december 2004. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Richtlijn 2003/99/EG van het Europees Parlement en de Raad ( PB L 325 van 12.12.2003, blz. 31 ). ( 2 ) Overeenkomst nr. PRESS-B-1/2003-25/B1 van 24.8.2004.",
  "source": "EUR LEX"
}