{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997Y1004(01):NL:HTML\">",
  "content": "EUR-Lex - 31997Y1004(01) - NL Avis juridique important | 31997Y1004(01) Resolutie van de Raad van 22 september 1997 over de verdere bepaling van een beleid terzake van nummering voor telecommunicatiediensten in de Europese Gemeenschap Publicatieblad Nr. C 303 van 04/10/1997 blz. 0001 - 0002 RESOLUTIE VAN DE RAAD van 22 september 1997 over de verdere bepaling van een beleid terzake van nummering voor telecommunicatiediensten in de Europese Gemeenschap (97/C 303/01) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gezien de resolutie van de Raad van 19 november 1992 betreffende de bevordering van samenwerking op Europese schaal op het gebied van de nummering voor telecommunicatiediensten, Gezien het Groenboek van de Commissie van 20 november 1996 over een nummeringsbeleid voor telecommunicatiediensten in Europa en de mededeling van de Commissie van 21 mei 1997 betreffende de maatschappelijke discussie over het Groenboek, Overwegende dat volgens de Gemeenschapswetgeving in de nationale nummerplannen adequate nummers beschikbaar moeten worden gesteld, die op objectieve, niet-discriminerende en transparante wijze worden toegewezen; Overwegende dat de voorschriften houdende de kaderregelgeving voor telecommunicatie op Europees niveau, die de volledige liberalisering van deze sector moet begeleiden, aangenomen of in voorbereiding zijn, 1. SPREEKT ZIJN VOLDOENING UIT OVER de brede maatschappelijke discussie die de Commissie over nummering heeft gehouden en NEEMT NOTA VAN de daarbij gebleken ruime steun voor de invoering van adequate nummeringssystemen die de concurrentie in de Gemeenschap bevorderen; 2. ERKENT DAT a) nummering een van de sleutelfactoren is die de vrije keuze van de gebruiker en daadwerkelijke mededinging in een geliberaliseerde telecommunicatieomgeving bepalen, en dat concurrentie en doeltreffendheid bevorderd kunnen worden door: - de gebruiker de mogelijkheid van exploitantkeuze per oproep en exploitantvoorkeuze te bieden; - te voorzien in nummerportabiliteit; - alle marktdeelnemers in kwantitatief in kwalitatief opzicht gelijke toegang tot de nummerbronnen te verzekeren; b) het nummeringsbeleid in Europa in samenwerking met de Europese Conferentie van PTT-administraties (CEPT) verder moet worden ontwikkeld, vooral met het oog op de tijdige invoering van een Europese Telefoonnummerruimte (ETNS) waarin de nodige nummers beschikbaar zijn om een welbepaald pakket van specifiek pan-Europese diensten te kunnen ontwikkelen; 3. IS VAN OORDEEL DAT - de gebruikers van ten minste alle exploitanten met een aanmerkelijke macht op de markt, die diensten van vaste lokale telefonie leveren, op 1 januari 1998 of, in landen waaraan een extra overgangsperiode is toegekend, op enig later tijdstip dat voor de volledige liberalisering van spraaktelefoniediensten overeengekomen is, via een niet-discriminerend en gebruiksvriendelijk systeem van exploitantkeuze per gesprek, toegang moeten hebben tot andere exploitanten; - exploitantvoorkeuze, althans voor exploitanten met een aanmerkelijke macht op de markt, die diensten van vaste lokale telefonie leveren, moet zijn ingevoerd zo dicht mogelijk bij, doch niet later dan twee jaar na de uiterste data voor de in de communautaire wetgeving geplande volledige liberalisering teneinde de mededinging in alle marktsectoren te bevorderen en, zo nodig, onder de voorwaarden die in de komende harmonisatierichtlijn zullen worden vastgelegd; - de lidstaten alles in het werk moeten stellen om de thans voor uiterlijk 2003 geplande nummerportabiliteit te vervroegen tot een datum die zo dicht mogelijk ligt bij de datum van volledige liberalisering en bij voorkeur niet meer dan twee jaar daarna; 4. NEEMT NOTA van het voornemen van de Commissie richtsnoeren te verstrekken die ervoor moeten zorgen dat de nationale nummerplannen worden aangepast, teneinde alle marktdeelnemers in kwantitatief en kwalitatief opzicht gelijke toegang tot de nummerbronnen te verzekeren; 5. ROEPT DE LIDSTATEN EN DE COMMISSIE OP DE NODIGE STAPPEN TE ONDERNEMEN OM TE BEWERKSTELLIGEN DAT: - in de CEPT, het European Numbering Forum en de Internationale Telecommunicatie-Unie (ITU) wordt samengewerkt om per 1 januari 1999 de gemeenschappelijk beoogde ETNS op basis van het landnummer 388 tot stand te brengen; - dankzij de ETNS een breed scala van specifiek pan-Europese diensten wordt bestreken en de gebruikers gemakkelijk wegwijs raken in de verschillende soorten diensten en tarieven; - ten aanzien van alfanumeriek kiezen een gemeenschappelijke aanpak wordt gevolgd, waarbij ITU-aanbeveling E.161, optie A en de Europese norm ETS 300640 op Europees niveau, rekening houdend met de nationale alfabetten, ten uitvoer worden gelegd en tevens een aantal op de kiestoetsen \"*\" en \" \" gebaseerde functiecodes wordt gestandaardiseerd; 6. VERZOEKT DE COMMISSIE a) met betrekking tot exploitantvoorkeuze - voorstellen aan het Europees Parlement en de Raad op te stellen overeenkomstig punt 3; b) met betrekking tot nummerportabiliteit - voorstellen aan het Europees Parlement en de Raad betreffende versnelde invoering op te stellen overeenkomstig punt 3; - zo nodig richtsnoeren op te stellen over eerlijke en concurrentie bevorderende regelingen tussen exploitanten inzake de kosten; - na te gaan of er geen minimumcriteria en standaardiseringseisen kunnen worden vastgesteld teneinde interoperabiliteit te verzekeren in het kader van een langetermijnoplossing voor nummerportabiliteit, die bijvoorbeeld zou kunnen worden geboden door de \"Intelligent Network Solution\"; c) standaardisering van nummerportabiliteit en exploitantvoorkeuze via het Europees Normalisatie-instituut voor Telecommunicatie te bevorderen; d) na te gaan - wat de behoeften van de gebruikers zijn met betrekking tot nummering, meer bepaald wat betreft het mogelijke nut van rechtstreekse tariefinformatie op gespreksbasis ingeval nummers niet langer betrouwbare aanwijzingen voor de gesprekskosten bevatten, en zich tevens te buigen over de technische problemen in verband met de toepassing van dergelijke systemen in een omgeving met meerdere exploitanten; - in het licht van de ervaring met liberalisering en met de ETNS, in hoeverre er behoefte is aan verdere ontwikkeling van een ge√Øntegreerde Europese nummerruimte op lange termijn, en wat de kosten en baten hiervan zijn; e) toezicht te houden op en te rapporteren over de situatie inzake naamgeving en adressering op Internet en eventueel de nodige maatregelen voor te stellen waarmee Internet wereldwijd kan worden georganiseerd en beheerd; f) aan het Europees Parlement en de Raad regelmatig verslag uit te brengen over de uitvoering van deze resolutie.",
  "source": "EUR LEX"
}