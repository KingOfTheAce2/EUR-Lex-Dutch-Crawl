{
  "url": "http://www.w3.org/1999/xhtml\">",
  "content": "L_2011029NL.01003001.xml 3.2.2011 NL Publicatieblad van de Europese Unie L 29/30 BESLUIT VAN DE COMMISSIE van 2 februari 2011 tot verlening van een vergunning voor het in de handel brengen van een myceliumextract van Lentinula edodes (shiitake-paddenstoel) als nieuw voedselingrediënt krachtens Verordening (EG) nr. 258/97 van het Europees Parlement en de Raad (Kennisgeving geschied onder nummer C(2011) 442) (Slechts de tekst in de Engelse taal is authentiek) (2011/73/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name artikel 7, Overwegende hetgeen volgt: (1) Op 19 december 2007 heeft de onderneming GlycaNova Norge AS bij de bevoegde autoriteiten van het Verenigd Koninkrijk een verzoek ingediend om een myceliumextract van de shiitake-paddenstoel ( Lentinula edodes vroeger Lentinus edodes ) als nieuw voedselingrediënt in de handel te brengen. (2) Op 3 november 2008 heeft de bevoegde Britse instantie voor de beoordeling van voedingsmiddelen haar verslag van de eerste beoordeling uitgebracht. Zij kwam in dat verslag tot de conclusie dat het gebruik van het myceliumextract van Lentinula edodes als voedselingrediënt aanvaardbaar was. (3) De Commissie heeft het verslag van de eerste beoordeling op 7 januari 2009 aan alle lidstaten toegezonden. (4) Binnen de in artikel 6, lid 4, van Verordening (EG) nr. 258/97 vastgestelde termijn van 60 dagen zijn overeenkomstig die bepaling met redenen omklede bezwaren tegen het in de handel brengen van dit product ingediend. (5) Daarom is op 24 september 2009 de Europese Autoriteit voor voedselveiligheid (EFSA) geraadpleegd. (6) Op 9 juli 2010 kwam de EFSA (Panel voor dieetproducten, voeding en allergieën) in het „Scientific opinion on the safety of „ Lentinula edodes extract” as a novel food ingredient” ( 2 ) tot de conclusie dat het myceliumextract van Lentinula edodes veilig was onder de voorgestelde gebruiksvoorwaarden en bij de voorgestelde innameniveaus. (7) Op basis van de wetenschappelijke beoordeling is vastgesteld dat het myceliumextract van Lentinula edodes voldoet aan de in artikel 3, lid 1, van Verordening (EG) nr. 258/97 vastgestelde criteria. (8) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Het myceliumextract van Lentinula edodes , zoals gespecificeerd in bijlage I, mag in de Unie in de handel worden gebracht als nieuw voedselingrediënt voor het in bijlage II vermelde gebruik. Artikel 2 Het myceliumextract van Lentinula edodes waarvoor bij dit besluit een vergunning wordt verleend, wordt op de etikettering van het levensmiddel dat het ingrediënt bevat, aangeduid met „extract van de paddenstoel Lentinula edodes ” of „extract van de shiitake-paddenstoel”. Artikel 3 Dit besluit is gericht tot GlycaNova Norge AS, Oraveien 2, 1630 Gamle Fredrikstad, Noorwegen. Gedaan te Brussel, 2 februari 2011. Voor de Commissie John DALLI Lid van de Commissie ( 1 ) PB L 43 van 14.2.1997, blz. 1 . ( 2 ) EFSA Journal 2010; 8(7): 1685. BIJLAGE I Specificaties van het myceliumextract van Lentinula edodes Beschrijving Het nieuwe voedselingrediënt is een steriel waterig extract verkregen uit het mycelium van Lentinula edodes , gekweekt in een fermentatie onder water. Het is een lichtbruine, licht troebele vloeistof. Lentinan is een β-(1-3) β-(1-6)-D-glucaan met een moleculair gewicht van circa 5 × 10 5 Dalton, een vertakkingsgraad van 2/5 en een drievoudige helicale tertiaire structuur. Samenstelling van het myceliumextract van Lentinula edodes Vocht 98 % Droge stof 2 % Vrij glucose minder dan 20 mg/ml Totaal eiwit ( 1 ) minder dan 0,1 mg/ml N-bevattende bestanddelen ( 2 ) minder dan 10 mg/ml Lentinan 0,8-1,2 mg/ml ( 1 ) Bradford-method. ( 2 ) Kjeldahl-method. BIJLAGE II Gebruik van het myceliumextract van Lentinula edodes Gebruiksgroep Maximumgehalte van het myceliumextract van Lentinula edodes Broodproducten 2 ml/100 g Frisdranken 0,5 ml/100 ml Kant-en-klaarmaaltijden 2,5 ml per maaltijd Levensmiddelen op basis van yoghurt 1,5 ml/100 ml Voedingssupplementen (als omschreven in Richtlijn 2002/46/EG ( 1 ) 2,5 ml per dagdosis ( 1 ) PB L 183 van 12.7.2002, blz. 51 .",
  "source": "EUR LEX"
}