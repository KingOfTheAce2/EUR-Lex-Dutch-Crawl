{
  "url": "http://www.w3.org/1999/xhtml\"><!--",
  "content": "L_2017152NL.01000301.xml 15.6.2017 NL Publicatieblad van de Europese Unie L 152/3 BESLUIT (EU) 2017/1003 VAN DE COMMISSIE van 13 juni 2017 waarbij vrijstelling van rechten bij invoer wordt verleend voor goederen die zijn bestemd om gratis te worden verstrekt aan of ter beschikking te worden gesteld van de slachtoffers van de aardbevingen van augustus en oktober 2016 in Italië (Kennisgeving geschied onder nummer C(2017) 3865) (Slechts de tekst in de Italiaanse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1186/2009 van de Raad van 16 november 2009 betreffende de instelling van een communautaire regeling inzake douanevrijstellingen ( 1 ) , en met name artikel 76, Gezien het verzoek van de Italiaanse Republiek van 14 maart 2017 voor het verlenen van vrijstelling van rechten bij invoer voor goederen die zijn bestemd om gratis ter beschikking te worden gesteld van de slachtoffers van de aardbevingen van augustus en oktober 2016 in Italië, Overwegende hetgeen volgt: (1) Aardbevingen zoals die van 24 augustus en 26 en 30 oktober 2016 in Italië zijn aan te merken als een ramp in de zin van hoofdstuk XVII, punt C, van Verordening (EG) nr. 1186/2009; het is daarom gerechtvaardigd om vrijstelling van rechten bij invoer toe te staan voor goederen die aan de voorwaarden van de artikelen 74 tot en met 80 van bovengenoemde verordening voldoen. (2) De Italiaanse Republiek dient de Commissie in kennis te stellen van het soort en de hoeveelheid goederen die met vrijstelling van rechten zijn ingevoerd ten behoeve van de slachtoffers van de aardbevingen in Italië in 2016, van de organisaties die zij heeft erkend om die goederen te verstrekken of ter beschikking te stellen, en van de maatregelen die zij heeft genomen om te voorkomen dat die goederen voor andere doeleinden worden gebruikt dan voor noodhulp aan de slachtoffers. (3) Er dient vrijstelling van rechten te worden verleend voor de goederen die zijn ingevoerd vanaf de datum van de eerste aardbeving. (4) De overige lidstaten zijn in overeenstemming met artikel 76 van Verordening (EG) nr. 1186/2009 geraadpleegd, HEEFT HET VOLGENDE BESLUIT VASTGESTELD: Artikel 1 1.   Er wordt vrijstelling van rechten bij invoer in de zin van artikel 2, lid 1, onder a), van Verordening (EG) nr. 1186/2009 verleend wanneer aan de volgende voorwaarden is voldaan: a) de goederen zijn bestemd om op een van de volgende wijzen te worden gebruikt: i) gratis verstrekking van de goederen aan de slachtoffers van de aardbevingen in Italië in 2016 door de onder c) bedoelde instellingen en organisaties; ii) gratis terbeschikkingstelling van de goederen aan de slachtoffers waarbij zij eigendom blijven van de organisaties in kwestie; b) de goederen voldoen aan de in de artikelen 75, 78 en 79 van Verordening (EG) nr. 1186/2009 vastgestelde voorwaarden; c) de goederen worden ingevoerd voor het vrije verkeer door overheidsorganen of door organisaties die door de bevoegde Italiaanse autoriteiten zijn erkend. 2.   Er wordt ook vrijstelling van rechten bij invoer in de zin van artikel 2, lid 1, onder a), van Verordening (EG) nr. 1186/2009 verleend wanneer de goederen worden ingevoerd voor het vrije verkeer door hulporganisaties om in hun eigen behoeften te voorzien tijdens het verstrekken van noodhulp aan de slachtoffers van de aardbevingen van in Italië in 2016. Artikel 2 De Italiaanse Republiek geeft de Commissie uiterlijk op 30 september 2017 kennis van: a) een lijst van de erkende organisaties als bedoeld in artikel 1, lid 1; b) het soort en de hoeveelheid goederen die krachtens artikel 1 met vrijstelling van rechten zijn ingevoerd; c) de maatregelen die zijn genomen om de naleving van de artikelen 78, 79 en 80 van Verordening (EG) nr. 1186/2009 te garanderen met betrekking tot de onder het toepassingsgebied van dit besluit vallende goederen. Artikel 3 Artikel 1 is van toepassing op goederen die zijn ingevoerd tussen 24 augustus 2016 en 30 juni 2017. Artikel 4 Dit besluit is gericht tot de Italiaanse Republiek. Gedaan te Brussel, 13 juni 2017. Voor de Commissie Pierre MOSCOVICI Lid van de Commissie ( 1 ) PB L 324 van 10.12.2009, blz. 23 .",
  "source": "EUR LEX"
}