{
  "url": "http://www.w3.org/1999/xhtml\">",
  "content": "L_2010075NL.01002701.xml 23.3.2010 NL Publicatieblad van de Europese Unie L 75/27 BESLUIT VAN DE COMMISSIE van 19 maart 2010 tot schrapping van de referentie van de norm EN 353-1:2002 „Persoonlijke beschermingsmiddelen tegen vallen — Deel 1: Meelopende valbeveiliger met starre ankerlijn” overeenkomstig Richtlijn 89/686/EEG van de Raad (Kennisgeving geschied onder nummer C(2010) 1619) (Voor de EER relevante tekst) (2010/170/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Richtlijn 89/686/EEG van de Raad van 21 december 1989 inzake de onderlinge aanpassing van de wetgevingen der lidstaten betreffende persoonlijke beschermingsmiddelen ( 1 ) , en met name op artikel 6, lid 1, Gezien het advies van het permanent comité dat is opgericht bij artikel 5 van Richtlijn 98/34/EG van het Europees Parlement en de Raad van 22 juni 1998 betreffende een informatieprocedure op het gebied van normen en technische voorschriften en regels betreffende de diensten van de informatiemaatschappij ( 2 ) , Overwegende hetgeen volgt: (1) De Europese norm EN 353-1:2002 „Persoonlijke beschermingsmiddelen tegen vallen — Deel 1: Meelopende valbeveiliger met starre ankerlijn” is op 12 maart 2002 door het Europees Comité voor Normalisatie (CEN) vastgesteld. De referentie van de norm is voor het eerst op 28 augustus 2003 in het Publicatieblad van de Europese Unie bekendgemaakt ( 3 ) . (2) Het Verenigd Koninkrijk heeft een formeel bezwaar ingediend met betrekking tot de norm EN 353-1:2002. (3) Met betrekking tot punt 4.7 van EN 353-1:2002 is het Verenigd Koninkrijk van oordeel dat de specificaties betreffende de gebruiksaanwijzing niet voldoen aan de voorschriften van punt 1.4, onder a) en b), van bijlage II bij de richtlijn. (4) Met betrekking tot punt 5 van de norm EN 353-1:2002 is het Verenigd Koninkrijk van oordeel dat met de voorgeschreven testmethode niet wordt getest op redelijkerwijze te voorziene valomstandigheden zoals „achterovervallen” of „zijwaarts” vallen, wat een aanzienlijk risico met zich meebrengt dat het apparaat niet voldoet. Het Verenigd Koninkrijk is derhalve van oordeel dat de norm niet voldoet aan de voorschriften van de punten 1.1.1 en 3.1.2.2 van bijlage II bij de richtlijn. (5) Na onderzoek van de norm EN 353-1:2002 heeft de Commissie vastgesteld dat de norm niet volledig voldoet aan de fundamentele voorschriften betreffende de gezondheid en de veiligheid van de punten 1.1.1, 1.4 en 3.1.2.2 van bijlage II bij Richtlijn 89/686/EEG. (6) De referentie van de norm EN 353-1:2002 moet daarom uit de lijst van geharmoniseerde normen in het Publicatieblad van de Europese Unie worden geschrapt, zodat bij naleving van de relevante nationale normen tot omzetting van de geharmoniseerde norm EN 353-1:2002 niet langer kan worden uitgegaan van het vermoeden van overeenstemming met de fundamentele voorschriften van Richtlijn 89/686/EEG, HEEFT HET VOLGENDE BESLUIT VASTGESTELD: Artikel 1 De referentie van de norm EN 353-1:2002 „Persoonlijke beschermingsmiddelen tegen vallen — Deel 1: Meelopende valbeveiliger met starre ankerlijn” wordt geschrapt uit de in het Publicatieblad van de Europese Unie bekendgemaakte lijst van geharmoniseerde normen. Artikel 2 Dit besluit is gericht tot de lidstaten. Gedaan te Brussel, 19 maart 2010. Voor de Commissie Antonio TAJANI Vicevoorzitter ( 1 ) PB L 399 van 30.12.1989, blz. 18 . ( 2 ) PB L 204 van 21.7.1998, blz. 37 . ( 3 ) PB C 203 van 28.8.2003, blz. 10 .",
  "source": "EUR LEX"
}