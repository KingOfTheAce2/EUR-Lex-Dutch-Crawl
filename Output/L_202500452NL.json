{
  "url": "http://www.w3.org/1999/xhtml\">",
  "content": "L_202500452NL.000101.fmx.xml Publicatieblad van de Europese Unie NL L-serie 2025/452 5.3.2025 GEDELEGEERDE VERORDENING (EU) 2025/452 VAN DE COMMISSIE van 19 december 2024 tot rectificatie van Gedelegeerde Verordening (EU) 2021/642 tot wijziging van bijlage III bij Verordening (EU) 2018/848 van het Europees Parlement en de Raad wat betreft bepaalde informatie die moet worden verstrekt op het etiket van biologische producten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/848 van het Europees Parlement en de Raad van 30 mei 2018 inzake de biologische productie en de etikettering van biologische producten en tot intrekking van Verordening (EG) nr. 834/2007 van de Raad ( 1 ) , en met name artikel 23, lid 2, punt a), Overwegende hetgeen volgt: (1) Gedelegeerde Verordening (EU) 2021/642 van de Commissie ( 2 ) vervangt punt 2.1 van bijlage III bij Verordening (EU) 2018/848. In die bijlage heeft de laatste alinea van punt 2.1.3 betrekking op de informatie als bedoeld in de vorige punten 2.1.1 en 2.1.2, die regels bevatten voor de verpakking en het vervoer van biologische producten en omschakelingsproducten en voor aanvullende aanduidingen voor mengvoeders die in de biologische productie zijn toegestaan. Meer bepaald voert die alinea een eis in die betrekking heeft op de verstrekking van de in de punten 2.1.1 en 2.1.2 bedoelde informatie. Deze had geen deel mogen uitmaken van punt 2.1.3, dat alleen betrekking heeft op aanvullende aanduidingen voor mengsels van zaad van groenvoedergewassen. Deze alinea moet een apart punt worden. Die fout moet dus worden gerectificeerd. (2) Gedelegeerde Verordening (EU) 2021/642 moet derhalve dienovereenkomstig worden gerectificeerd, HEEFT DE VOLGENDE VERORDENING VASTGESTELD: Artikel 1 Rectificatie van Gedelegeerde Verordening (EU) 2021/642 In de bijlage bij Gedelegeerde Verordening (EU) 2021/642 wordt punt 2 van bijlage III bij Verordening (EU) 2018/848 als volgt gerectificeerd: 1) De laatste alinea van punt 2.1.3 wordt geschrapt. 2) Het volgende punt wordt toegevoegd: “2.1.4. De in de punten 2.1.1 en 2.1.2 bedoelde informatie mag enkel in een begeleidend document worden verstrekt indien dat document onbetwistbaar in verband kan worden gebracht met de verpakking, de container of het voertuig waarin het product zich bevindt. Dit begeleidende document bevat informatie over de leverancier of de vervoerder.”. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 december 2024. Voor de Commissie De voorzitter Ursula VON DER LEYEN ( 1 ) PB L 150 van 14.6.2018, blz. 1 , ELI: http://data.europa.eu/eli/reg/2018/848/oj . ( 2 ) Gedelegeerde Verordening (EU) 2021/642 van de Commissie van 30 oktober 2020 tot wijziging van bijlage III bij Verordening (EU) 2018/848 van het Europees Parlement en de Raad wat betreft bepaalde informatie die moet worden verstrekt op het etiket van biologische producten ( PB L 133 van 20.4.2021, blz. 1 , ELI: http://data.europa.eu/eli/reg_del/2021/642/oj ). ELI: http://data.europa.eu/eli/reg_del/2025/452/oj ISSN 1977-0758 (electronic edition)",
  "source": "EUR LEX"
}