{
  "url": "http://www.w3.org/1999/xhtml\">",
  "content": "L_2010214NL.01000201.xml 14.8.2010 NL Publicatieblad van de Europese Unie L 214/2 VERORDENING (EU) Nr. 731/2010 VAN DE COMMISSIE van 11 augustus 2010 tot indeling van bepaalde goederen in de gecombineerde nomenclatuur DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage beschreven goederen worden ingedeeld onder de in kolom 2 van die tabel vermelde GN-code, om de in kolom 3 vermelde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De bepalingen van deze verordening zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage beschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-codes. Artikel 2 Op een door de douane van een lidstaat verstrekte bindende tariefinlichting die niet in overeenstemming is met de bepalingen van deze verordening, kan nog gedurende drie maanden een beroep worden gedaan overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 augustus 2010. Voor de Commissie, namens de voorzitter , Štefan FÜLE Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) 1. Een videogeluidsinstallatie die voornamelijk uit de volgende componenten bestaat: — 10 videoweergaveapparaten van het digital versatile disc (dvd)-type, — 10 projectoren die gebruikmaken van liquid crystal display (LCD)-technologie, van de soort waarmee ook digitale informatie kan worden vertoond die door een automatisch gegevensverwerkende machine wordt gegenereerd, — 10 losse luidsprekers met eigen stroomvoorziening, elk gemonteerd in een eigen klankkast, en — 20 digital versatile discs (dvd’s) waarop „moderne kunstwerken” in de vorm van door geluid begeleide beelden zijn opgenomen. Het uiterlijk van de videoweergaveapparaten, projectoren en luidsprekers is door een kunstenaar zodanig gewijzigd dat zij eruit zien als „moderne kunstwerken”, zonder dat echter de functies zijn gewijzigd. De installatie wordt ongemonteerd aangeboden. 8521 90 00 8528 69 10 8518 21 00 8523 40 51 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8521 en 8521 90 00, 8528, 8528 69 en 8528 69 10, 8518 en 8518 21 00 en 8523, 8523 40 en 8523 40 51. Indeling onder post 9703 00 00 als beeldhouwwerk is uitgesloten, omdat geen van de afzonderlijke onderdelen of de gehele installatie, na assemblage, als een beeldhouwwerk kan worden beschouwd. De componenten zijn door een kunstenaar enigszins gewijzigd, maar deze wijzigingen brengen geen wijziging in de oorspronkelijke functie van de onder afdeling XVI ingedeelde goederen. Het is de inhoud die op de dvd's is opgenomen, tezamen met de componenten van de installatie, die het „moderne kunstwerk” vormen. De videogeluidsinstallatie is geen samengesteld goed, omdat deze uit afzonderlijke componenten bestaat, en evenmin een stel of assortiment opgemaakt voor de verkoop in het klein in de zin van algemene regel 3 b). Daarom moeten de componenten van de installatie afzonderlijk worden ingedeeld. De videoweergaveapparaten moeten daarom onder GN-code 8521 90 00 worden ingedeeld, de projectoren onder GN-code 8528 69 10, de luidsprekers onder GN-code 8518 21 00 en de dvd's onder GN-code 8523 40 51. 2. Een zogenaamde „lichtinstallatie” bestaande uit zes ronde fluorescerende lichtbuizen en zes fittingen van kunststof. De installatie is door een kunstenaar ontworpen en werkt op aanwijzingen van de kunstenaar. Ze is bedoeld om, aan de muur bevestigd, in een galerie te worden vertoond. De fittingen moeten, los van elkaar, verticaal worden bevestigd. De buizen moeten in de fittingen worden geplaatst en stralen afwisselend twee tinten wit licht uit. De installatie wordt ongemonteerd aangeboden. 9405 10 28 De indeling is vastgesteld op basis van de algemene regels 1, 2 a) en 6 voor de interpretatie van de gecombineerde nomenclatuur, en de tekst van de GN-codes 9405, 9405 10 en 9405 10 28. Indeling onder post 9703 00 00 als beeldhouwwerk is uitgesloten omdat het niet de installatie is die het „kunstwerk” vormt: het kunstwerk wordt gevormd door de lichteffecten die met de installatie kunnen worden verkregen. Indeling onder post 9705 00 00 is uitgesloten, omdat de installatie geen voorwerp voor een verzameling van historisch belang is. De installatie heeft de kenmerken van een verlichtingstoestel van post 9405. Het product moet daarom als verlichtingstoestel voor montage aan de wand onder GN-code 9405 10 28 worden ingedeeld.",
  "source": "EUR LEX"
}