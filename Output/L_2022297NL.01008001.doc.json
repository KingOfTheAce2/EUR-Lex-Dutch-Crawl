{
  "url": "http://www.w3.org/1999/xhtml\">",
  "content": "L_2022297NL.01008001.xml 17.11.2022 NL Publicatieblad van de Europese Unie L 297/80 BESLUIT (EU) 2022/2256 VAN DE COMMISSIE van 15 november 2022 betreffende de aanvang van het gedetailleerde onderzoek van bepaalde prestatiedoelstellingen in het herziene ontwerpprestatieplan voor de derde referentieperiode dat op het niveau van de functionele luchtruimblokken door Zwitserland is ingediend overeenkomstig Verordening (EG) nr. 549/2004 van het Europees Parlement en de Raad (Kennisgeving geschied onder nummer C(2022) 8076) (Slechts de teksten in de Duitse, Franse en Italiaanse taal zijn authentiek) (Voor de EER relevante tekst) DE EUROPESE COMMISSIE, Gezien de Overeenkomst inzake luchtvervoer tussen de Europese Gemeenschap en de Zwitserse Bondsstaat ( 1 ) , Gezien Verordening (EG) nr. 549/2004 van het Europees Parlement en de Raad van 10 maart 2004 tot vaststelling van het kader voor de totstandbrenging van het gemeenschappelijke Europese luchtruim (de kaderverordening) ( 2 ) , en met name artikel 11, lid 3, punt c), tweede alinea, Gezien Uitvoeringsverordening (EU) 2019/317 van de Commissie van 11 februari 2019 tot vaststelling van een prestatie- en heffingsregeling in het gemeenschappelijk Europees luchtruim en tot intrekking van Uitvoeringsverordeningen (EU) nr. 390/2013 en (EU) nr. 391/2013 ( 3 ) , en met name artikel 15, leden 1 en 3, Overwegende hetgeen volgt: (1) Krachtens artikel 10 van Uitvoeringsverordening (EU) 2019/317 moeten de lidstaten, op nationaal niveau of op het niveau van functionele luchtruimblokken (FAB’s), bindende prestatiedoelstellingen vaststellen voor elke referentieperiode van de prestatieregeling voor luchtvaartnavigatiediensten en netwerkfuncties. Die prestatiedoelstellingen moeten verenigbaar zijn met de Uniewijde prestatiedoelstellingen die door de Commissie zijn vastgesteld voor de betreffende referentieperiode. (2) De Uniewijde prestatiedoelstellingen voor de derde referentieperiode (RP3) zijn aanvankelijk vastgesteld in Uitvoeringsbesluit (EU) 2019/903 van de Commissie ( 4 ) . Aangezien die Uniewijde prestatiedoelstellingen en de ontwerpprestatieplannen voor RP3 die in oktober 2019 door de lidstaten en Zwitserland werden ingediend, waren opgesteld vóór de uitbraak van de COVID-19-pandemie in maart 2020, werd daarin geen rekening gehouden met de aanzienlijke terugval van het luchtverkeer ten gevolge van de maatregelen die de lidstaten en derde landen hebben genomen om de pandemie in te dammen. (3) Als reactie op de impact van de COVID-19-pandemie op de verlening van luchtvaartnavigatiediensten zijn in Uitvoeringsverordening (EU) 2020/1627 van de Commissie ( 5 ) uitzonderlijke maatregelen voor RP3 vastgesteld, die afwijken van de bepalingen van Uitvoeringsverordening (EU) 2019/317. De Commissie heeft op 2 juni 2021 Uitvoeringsbesluit (EU) 2021/891 ( 6 ) vastgesteld, met herziene Uniewijde prestatiedoelstellingen voor RP3. Op basis hiervan hebben de lidstaten en Zwitserland in oktober 2021 bij de Commissie ontwerpprestatieplannen ingediend met herziene prestatiedoelstellingen voor RP3. (4) Bij Uitvoeringsbesluit (EU) 2022/780 van de Commissie ( 7 ) zijn bepaalde prestatiedoelstellingen geanalyseerd in het door Zwitserland ingediende ontwerpprestatieplan voor RP3, dat gezamenlijk is vastgesteld op het niveau van het functionele luchtruimblok Europe Central (“FABEC”), samen met België, Duitsland, Frankrijk, Luxemburg en Nederland (“lidstaten die deel uitmaken van FABEC”). De Commissie heeft vastgesteld dat de prestatiedoelstellingen inzake kostenefficiëntie voor de Belgisch-Luxemburgse en-routeheffingszone niet in overeenstemming waren met de Uniewijde prestatiedoelstellingen en heeft aanbevelingen gedaan voor de herziening van die doelstellingen. (5) In antwoord op de Russische aanvalsoorlog tegen Oekraïne, die op 24 februari 2022 is begonnen, heeft de Unie beperkende maatregelen vastgesteld waarbij Russische luchtvaartmaatschappijen, alle in Rusland geregistreerde luchtvaartuigen en alle niet in Rusland geregistreerde luchtvaartuigen die eigendom zijn van, worden gecharterd door of anderszins onder zeggenschap staan van Russische natuurlijke personen of rechtspersonen, entiteiten of organen, het verbod krijgen opgelegd om in de Unie te landen of op te stijgen of de Unie te overvliegen. Deze beperkende maatregelen en de door Rusland genomen tegenmaatregelen hebben geleid tot veranderingen in het luchtverkeer in het Europese luchtruim. Sommige lidstaten zijn zwaar getroffen door de wijzigingen in het aantal overvliegende luchtvaartuigen in het luchtruim dat onder hun verantwoordelijkheid valt. Op het niveau van de Unie is de waargenomen impact op het aantal vluchten echter beperkt gebleven, wat in contrast staat met de sterke afname van het luchtverkeer in heel Europa als gevolg van de uitbraak van de COVID-19-pandemie. (6) Zwitserland heeft, samen met de lidstaten die deel uitmaken van FABEC, op 13 juli 2022 een herzien FABEC-ontwerpprestatieplan voor RP3 (“herzien FABEC-ontwerpprestatieplan”) ter beoordeling bij de Commissie ingediend. (7) Het prestatiebeoordelingsorgaan, dat de Commissie bijstaat bij de tenuitvoerlegging van de prestatieregeling overeenkomstig artikel 11, lid 2, van Verordening (EG) nr. 549/2004, heeft een verslag met zijn beoordeling over het herziene FABEC-ontwerpprestatieplan bij de Commissie ingediend. (8) Overeenkomstig artikel 15, lid 1, van Uitvoeringsverordening (EU) 2019/317 heeft de Commissie de verenigbaarheid van de FAB-prestatiedoelstellingen in het herziene FABEC-ontwerpprestatieplan beoordeeld op basis van de criteria die zijn vastgesteld in punt 1 van bijlage IV bij die uitvoeringsverordening, rekening houdend met lokale omstandigheden. De Commissie heeft de beoordeling voor elk prestatiekerngebied en de bijbehorende prestatiedoelstellingen voltooid door de ontwerpprestatieplannen te toetsen aan de elementen van punt 2 van bijlage IV bij die uitvoeringsverordening. (9) In de in juni 2022 gepubliceerde STATFOR-basisverkeersprognose van Eurocontrol is rekening gehouden met de gewijzigde omstandigheden waarnaar in overweging 5 wordt verwezen. Op basis van die prognose merkt de Commissie op dat Zwitserland en de lidstaten die deel uitmaken van FABEC, naar verwachting niet zullen worden geconfronteerd met grote veranderingen in de luchtverkeersstromen tijdens RP3 als gevolg van de Russische oorlog in Oekraïne. Deze gewijzigde omstandigheden hebben derhalve geen rechtstreekse invloed op de prestatiedoelstellingen in het herziene FABEC-ontwerpprestatieplan of op de beoordeling van de verenigbaarheid van die doelstellingen met de Uniewijde prestatiedoelstellingen. (10) Op basis van de in overweging 8 bedoelde beoordeling heeft de Commissie vastgesteld dat de prestatiedoelstellingen die rechtstreeks van toepassing zijn op de verleners van luchtvaartnavigatiediensten die actief zijn in het luchtruim van Zwitserland, verenigbaar zijn met de Uniewijde prestatiedoelstellingen. Daarom worden in dit besluit geen daarmee verband houdende bevindingen opgenomen. (11) In Besluit (EU) 2022/2255 ( 8 ) heeft de Commissie echter met betrekking tot het herziene FABEC-ontwerpprestatieplan geconcludeerd dat er nog steeds twijfel bestaat over de verenigbaarheid van de voor de Belgisch-Luxemburgse en-routeheffingszone voorgestelde prestatiedoelstellingen inzake kostenefficiëntie met de Uniewijde prestatiedoelstellingen. De Commissie heeft daarom besloten het in artikel 15, lid 3, van Uitvoeringsverordening (EU) 2019/317 vastgestelde gedetailleerde onderzoek naar die prestatiedoelstellingen te openen. (12) Zwitserland moet daarom in kennis worden gesteld van het feit dat de Commissie het in artikel 15, lid 3, van Uitvoeringsverordening (EU) 2019/317 bedoelde gedetailleerde onderzoek zal starten met betrekking tot de in overweging (11) bedoelde prestatiedoelstellingen, die zijn opgenomen in het herziene FABEC-ontwerpprestatieplan dat gezamenlijk is vastgesteld door de lidstaten die deel uitmaken van FABEC en Zwitserland, HEEFT HET VOLGENDE BESLUIT VASTGESTELD: Artikel 1 De in artikel 15, lid 3, van Uitvoeringsverordening (EU) 2019/317 bedoelde gedetailleerde onderzoeksprocedure wordt hierbij ingeleid met betrekking tot de in artikel 1 van Besluit (EU) 2022/2255 bedoelde prestatiedoelstellingen inzake kostenefficiëntie. Artikel 2 Dit besluit is gericht tot de Zwitserse Bondsstaat. Gedaan te Brussel, 15 november 2022. Voor de Commissie Adina-Ioana VĂLEAN Lid van de Commissie ( 1 ) PB L 114 van 30.4.2002, blz. 73 . ( 2 ) PB L 96 van 31.3.2004, blz. 1 . ( 3 ) PB L 56 van 25.2.2019, blz. 1 . ( 4 ) Uitvoeringsbesluit (EU) 2019/903 van de Commissie van 29 mei 2019 tot vaststelling van de EU-wijde prestatiedoelen voor het netwerk voor luchtverkeersbeheer voor de derde referentieperiode van 1 januari 2020 tot en met 31 december 2024 ( PB L 144 van 3.6.2019, blz. 49 ). ( 5 ) Uitvoeringsverordening (EU) 2020/1627 van de Commissie van 3 november 2020 inzake uitzonderlijke maatregelen voor de derde referentieperiode (2020-2024) van de prestatie- en heffingsregeling voor het gemeenschappelijk Europees luchtruim ten gevolge van de COVID-19-pandemie ( PB L 366 van 4.11.2020, blz. 7 ). ( 6 ) Uitvoeringsbesluit (EU) 2021/891 van de Commissie van 2 juni 2021 tot vaststelling van herziene EU-wijde prestatiedoelstellingen voor het netwerk voor luchtverkeersbeheer voor de derde referentieperiode (2020-2024) en tot intrekking van Uitvoeringsbesluit (EU) 2019/903 ( PB L 195 van 3.6.2021, blz. 3 ). ( 7 ) Uitvoeringsbesluit (EU) 2022/780 van de Commissie van 13 april 2022 inzake de onverenigbaarheid van bepaalde prestatiedoelstellingen in het overeenkomstig Verordening (EG) nr. 549/2004 van het Europees Parlement en de Raad door Zwitserland ingediende ontwerpprestatieplan voor functionele luchtruimblokken met de EU-wijde prestatiedoelstellingen voor de derde referentieperiode, en met aanbevelingen voor de herziening van deze doelstellingen ( PB L 139 van 18.5.2022, blz. 218 ). ( 8 ) Besluit (EU) 2022/2255 van de Commissie van 24 oktober 2022 betreffende de aanvang van het gedetailleerde onderzoek van bepaalde prestatiedoelstellingen in het herziene ontwerpprestatieplan voor de derde referentieperiode dat op het niveau van de functionele luchtruimblokken door België, Duitsland, Frankrijk, Luxemburg en Nederland is ingediend overeenkomstig Verordening (EG) nr. 549/2004 van het Europees Parlement en de Raad (zie bladzijde 71 van dit Publicatieblad).",
  "source": "EUR LEX"
}