{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31981Y0507(01):NL:HTML\">",
  "content": "EUR-Lex - 31981Y0507(01) - NL Avis juridique important | 31981Y0507(01) Resolutie van de Raad van 3 november 1976 inzake bepaalde externe aspecten van het instellen in de Gemeenschap, met ingang van 1 januari 1977, van een visserijzone van 200 mijl Publicatieblad Nr. C 105 van 07/05/1981 blz. 0001 - 0001 Bijzondere uitgave in het Spaans: Hoofdstuk 04 Deel 1 blz. 0163 Bijzondere uitgave in het Portugees: Hoofdstuk 04 Deel 1 blz. 0163 RESOLUTIE VAN DE RAAD van 3 november 1976 inzake bepaalde externe aspecten van het instellen in de Gemeenschap, met ingang van 1 januari 1977, van een visserijzone van 200 mijl De Raad, verwijzend naar zijn verklaring van 27 juli 1976 inzake het instellen in de Gemeenschap van een visserijzone van 200 mijl, is van oordeel dat de huidige omstandigheden, met name door sommige derde landen getroffen of binnenkort te treffen eenzijdige maatregelen, een onmiddellijke actie van de Gemeenschap noodzakelijk maken ten einde haar wettige belangen te beschermen in de zeezones die het meest bedreigd worden door de gevolgen van deze maatregelen tot uitbreiding van de visserijzones en dat bij de daartoe vast te stellen maatregelen dient te worden uitgegaan van de beleidsvoornemens die zich aftekenen in de derde Conferentie van de Verenigde Naties over het Zeerecht. Hij komt overeen dat de Lid-Staten, met ingang van 1 januari 1977, in een onderling afgestemde actie de grenzen van hun visserijzones langs hun aan de Noordzee en het noordelijk deel van de Atlantische Oceaan gelegen kusten zullen uitbreiden tot 200 mijl, zulks onverminderd een eventuele soortgelijke actie voor de overige visserijzones die onder hun jurisdictie vallen, met name voor wat de Middellandse Zee betreft. Hij komt eveneens overeen dat vanaf genoemd tijdstip de exploitatie van de visbestanden in deze zones door vissersvaartuigen van derde landen onderworpen zal zijn aan overeenkomsten tussen de Gemeenschap en de betrokken derde landen. Tegelijkertijd komt hij overeen dat het nodig is dat via passende communautaire overeenkomsten wordt gewaarborgd dat de vissers uit de Gemeenschap rechten verkrijgen in de wateren van derde landen en dat de bestaande rechten worden gehandhaafd. Te dien einde draagt hij, los van de bij de passende internationale instanties te voeren gemeenschappelijke actie, de Commissie op om nu reeds onderhandelingen te openen met de betrokken derde landen overeenkomstig de richtlijnen van de Raad. Deze onderhandelingen worden gevoerd met het oog op het sluiten, in een eerste fase, van kaderovereenkomsten inzake de algemene voorwaarden welke in de toekomst van toepassing zullen zijn voor de toegang tot de visbestanden, zowel in de visserijzones van deze derde landen als in de visserijzones van de Lid-Staten van de Gemeenschap.",
  "source": "EUR LEX"
}