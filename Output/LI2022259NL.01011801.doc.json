{
  "url": "http://www.w3.org/1999/xhtml\"><!--",
  "content": "LI2022259NL.01011801.xml 6.10.2022 NL Publicatieblad van de Europese Unie LI 259/118 BESLUIT (GBVB) 2022/1908 VAN DE RAAD van 6 oktober 2022 tot wijziging van Besluit (GBVB) 2022/266 betreffende beperkende maatregelen in antwoord op de erkenning van de niet onder regeringsgezag vallende gebieden van de oblasten Donetsk en Luhansk van Oekraïne en het sturen van Russische strijdkrachten naar die gebieden DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 23 februari 2022 heeft de Raad Besluit (GBVB) 2022/266 ( 1 ) vastgesteld. (2) Op 24 februari 2022 is de Russische Federatie een illegale, niet-uitgelokte en ongerechtvaardigde aanvalsoorlog tegen Oekraïne begonnen. (3) De Unie houdt onverkort vast aan haar steun voor de soevereiniteit en territoriale integriteit van Oekraïne. (4) Op 21 september 2022 heeft de Russische Federatie, niettegenstaande talloze oproepen van de internationale gemeenschap om haar militaire agressie tegen Oekraïne onmiddellijk te beëindigen, besloten tot verdere escalatie door in de momenteel door haar bezette delen van de regio's Donetsk, Cherson, Loehansk en Zaporizja steun te verlenen aan de organisatie van illegale “referenda”. De Russische Federatie heeft ook haar agressie tegen Oekraïne verder opgevoerd door de mobilisatie in Rusland af te kondigen en door opnieuw met het gebruik van massavernietigingswapens te dreigen. (5) Op 28 september 2022 heeft de hoge vertegenwoordiger van de Unie voor buitenlandse zaken en veiligheidsbeleid (“de hoge vertegenwoordiger”) namens de Unie een verklaring afgelegd waarin de illegale schijn-“referenda” die zijn gehouden in delen van de Oekraïense regio's Donetsk, Cherson, Loehansk en Zaporizja, die momenteel gedeeltelijk door Rusland worden bezet, in de krachtigste bewoordingen worden veroordeeld. De hoge vertegenwoordiger verklaarde ook dat de Unie die illegale schijn-“referenda” en de vervalste uitslagen ervan noch enige op basis van die uitslagen genomen besluiten erkent en dit ook in de toekomst nooit zal doen, en drong er bij alle leden van de Verenigde Naties op aan hetzelfde te doen. Door die illegale schijn-“referenda” te organiseren, trachtte Rusland de internationaal erkende grenzen van Oekraïne met geweld te wijzigen, hetgeen een duidelijke en ernstige schending van het Handvest van de Verenigde Naties inhoudt. De hoge vertegenwoordiger gaf tevens aan dat al degenen die betrokken zijn bij het organiseren van deze illegale schijn-“referenda” en degenen die verantwoordelijk zijn voor andere schendingen van het internationaal recht in Oekraïne, ter verantwoording zullen worden geroepen en dat in dit verband aanvullende beperkende maatregelen tegen Rusland zullen worden voorgesteld. De hoge vertegenwoordiger herinnerde eraan dat de Unie de onafhankelijkheid, soevereiniteit en territoriale integriteit van Oekraïne binnen zijn internationaal erkende grenzen onverminderd blijft steunen en eist dat Rusland al zijn troepen en militair materieel onmiddellijk en onvoorwaardelijk uit het gehele grondgebied van Oekraïne terugtrekt. De hoge vertegenwoordiger verklaarde voorts dat de Unie en haar lidstaten de inspanningen van Oekraïne daartoe zo lang als nodig zullen blijven steunen. (6) Op 30 september 2022 hebben de leden van de Europese Raad een verklaring aangenomen waarin zij de illegale annexatie door Rusland van de Oekraïense regio's Donetsk, Cherson Loehansk en Zaporizja krachtig verwierpen en ondubbelzinnig veroordeelden. Door in Oekraïne kernbeginselen die in het Handvest van de Verenigde Naties en het internationaal recht zijn verankerd, zoals de op regels gebaseerde internationale orde en het grondrecht op onafhankelijkheid, soevereiniteit en territoriale integriteit, bewust te ondermijnen en flagrant te schenden, brengt Rusland de mondiale veiligheid in gevaar. De leden van de Europese Raad verklaarden dat zij de illegale “referenda” die Rusland heeft georkestreerd als voorwendsel voor de verdere schending van de onafhankelijkheid, soevereiniteit en territoriale integriteit van Oekraïne, evenals de vervalste en illegale resultaten ervan, niet erkennen en dat ook nooit zullen doen. Zij verklaarden dat zij de illegale annexatie nooit zullen erkennen, dat deze besluiten nietig zijn en hoegenaamd geen rechtsgevolgen kunnen hebben, en dat de Krim, Donetsk, Cherson, Loehansk en Zaporizja tot Oekraïne behoren. Zij riepen alle staten en internationale organisaties op de illegale annexatie ondubbelzinnig af te wijzen en herinnerden eraan dat Oekraïne zijn legitieme recht uitoefent om zich te verdedigen tegen de Russische agressie en om zijn grondgebied weer volledig onder controle te krijgen en het recht heeft om bezette gebieden binnen zijn internationaal erkende grenzen te bevrijden. De leden van de Europese Raad verklaarden dat zij de beperkende maatregelen van de Unie tegen het illegale optreden van Rusland zullen versterken en de druk op Rusland zullen opvoeren om een einde te maken aan de aanvalsoorlog. (7) Gelet op die ernstige omstandigheden is de Raad van oordeel dat de titel van Besluit (GBVB) 2022/266 moet worden gewijzigd en het geografische toepassingsgebied van de daarin vervatte beperkingen moet worden uitgebreid tot alle niet onder regeringsgezag vallende gebieden in de oblasten Donetsk, Cherson, Loehansk en Zaporizja van Oekraïne. (8) Voor de uitvoering van bepaalde maatregelen is verder optreden van de Unie noodzakelijk. (9) Besluit (GBVB) 2022/266 moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2022/266 wordt als volgt gewijzigd: 1) De titel wordt vervangen door: “Besluit (GBVB) 2022/266 van 23 februari 2022 van de Raad betreffende beperkende maatregelen in antwoord op de illegale erkenning, bezetting of annexatie door de Russische Federatie van bepaalde niet onder regeringsgezag vallende gebieden van Oekraïne”. 2) Artikel 1 wordt vervangen door: “Artikel 1 1.   De invoer in de Unie van goederen van oorsprong uit de niet onder regeringsgezag vallende gebieden in de oblasten Donetsk, Cherson, Loehansk en Zaporizja wordt van Oekraïne verboden. 2.   Het is verboden om in verband met de invoer van goederen van oorsprong uit de in lid 1 bedoelde niet onder regeringsgezag vallende gebieden van Oekraïne rechtstreeks of onrechtstreeks financiering, financiële bijstand, verzekeringen of herverzekeringen te verstrekken.”. 3) In artikel 6 worden de leden 2 bis en 2 ter vervangen door: “2 bis.   De in de leden 1 en 2 opgenomen verbodsbepalingen gelden niet voor: a) overheidsinstanties, of rechtspersonen, entiteiten of lichamen die worden gefinancierd door de Unie of haar lidstaten, op voorwaarde dat de in de leden 1 en 2 bedoelde goederen, technologie, diensten en bijstand noodzakelijk zijn voor louter humanitaire doeleinden in de in artikel 1 bedoelde niet onder regeringsgezag vallende gebieden van Oekraïne; b) organisaties en agentschappen die op basis van een pijleranalyse door de Unie worden beoordeeld en waarmee de Unie een kaderovereenkomst inzake financieel partnerschap heeft ondertekend op basis waarvan die organisaties en agentschappen optreden als humanitaire partners van de Unie, op voorwaarde dat de in de leden 1 en 2 bedoelde goederen, technologie, diensten en bijstand noodzakelijk zijn voor louter humanitaire doeleinden in de in artikel 1 bedoelde niet onder regeringsgezag vallende gebieden van Oekraïne; c) organisaties en agentschappen waaraan de Unie het certificaat van humanitair partnerschap heeft verleend of die door een lidstaat overeenkomstig nationale procedures gecertificeerd of erkend zijn, op voorwaarde dat de in de leden 1 en 2 bedoelde goederen, technologie, diensten en bijstand noodzakelijk zijn voor louter humanitaire doeleinden in de in artikel 1 bedoelde niet onder regeringsgezag vallende gebieden van Oekraïne, of d) gespecialiseerde agentschappen van de lidstaten, op voorwaarde dat de in de leden 1 en 2 bedoelde goederen, technologie, diensten en bijstand noodzakelijk zijn voor louter humanitaire doeleinden in de in de in artikel 1 bedoelde niet onder regeringsgezag vallende gebieden Oekraïne. 2 ter.   In gevallen die niet onder lid 2 bis vallen en in afwijking van de leden 1 en 2 kunnen de bevoegde autoriteiten van een lidstaat onder de door hen passend geachte algemene en specifieke voorwaarden algemene of specifieke toestemmingen verlenen voor de verkoop, levering, overdracht of uitvoer van in lid 1 bedoelde goederen of technologie en voor het verlenen van in lid 2 bedoelde diensten en bijstand, nadat zij hebben vastgesteld dat die goederen, technologie, diensten en bijstand noodzakelijk zijn voor louter humanitaire doeleinden in de in de in artikel 1 bedoelde, niet onder regeringsgezag vallende gebieden van Oekraïne. De betrokken lidstaat stelt de andere lidstaten en de Commissie binnen twee weken na het verlenen van de toestemming in kennis van elke uit hoofde van dit lid verleende toestemming.”. 4) In artikel 7 worden de leden 1 bis en 1 ter vervangen door: “1 bis.   De in lid 1 opgenomen verbodsbepalingen gelden niet voor: a) overheidsinstanties, of rechtspersonen, entiteiten of lichamen die worden gefinancierd door de Unie of haar lidstaten, op voorwaarde dat de in lid 1 bedoelde bijstand en diensten noodzakelijk zijn voor louter humanitaire doeleinden in de in artikel 1 bedoelde niet onder regeringsgezag vallende gebieden van Oekraïne; b) organisaties en agentschappen die op basis van een pijleranalyse door de Unie worden beoordeeld en waarmee de Unie een kaderovereenkomst inzake financieel partnerschap heeft ondertekend op basis waarvan die organisaties en agentschappen optreden als humanitaire partners van de Unie, op voorwaarde dat de in lid 1 bedoelde bijstand en diensten noodzakelijk zijn voor louter humanitaire doeleinden in de in artikel 1 bedoelde niet onder regeringsgezag vallende gebieden van Oekraïne; c) organisaties en agentschappen waaraan de Unie het certificaat van humanitair partnerschap heeft verleend of die door een lidstaat overeenkomstig nationale procedures gecertificeerd of erkend zijn, op voorwaarde dat de in lid 1 bedoelde bijstand en diensten noodzakelijk zijn voor louter humanitaire doeleinden in de in artikel 1 bedoelde niet onder regeringsgezag vallende gebieden van Oekraïne, of d) gespecialiseerde agentschappen van de lidstaten, op voorwaarde dat de in lid 1 bedoelde bijstand en diensten noodzakelijk zijn voor louter humanitaire doeleinden in de in de in artikel 1 bedoelde niet onder regeringsgezag vallende gebieden van Oekraïne. 1 ter.   In gevallen die niet onder lid 1 bis vallen en in afwijking van lid 1, kunnen de bevoegde autoriteiten van een lidstaat onder door hen passend geachte algemene en specifieke voorwaarden specifieke of algemene toestemmingen verlenen voor het verstrekken van de in lid 1 bedoelde bijstand en diensten, nadat zij hebben vastgesteld dat die bijstand en diensten noodzakelijk zijn voor louter humanitaire doeleinden in de in artikel 1 bedoelde niet onder regeringsgezag vallende gebieden van Oekraïne. De betrokken lidstaat stelt de andere lidstaten en de Commissie binnen twee weken na het verlenen van de toestemming in kennis van elke uit hoofde van dit lid verleende toestemming.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 6 oktober 2022. Voor de Raad De voorzitter M. BEK ( 1 ) Besluit (GBVB) 2022/266 van de Raad van 23 februari 2022 betreffende beperkende maatregelen in antwoord op de erkenning van de niet onder regeringsgezag vallende gebieden van de oblasten Donetsk en Luhansk van Oekraïne en het sturen van Russische strijdkrachten naar die gebieden ( PB L 42 I van 23.2.2022, blz. 109 ).",
  "source": "EUR LEX"
}