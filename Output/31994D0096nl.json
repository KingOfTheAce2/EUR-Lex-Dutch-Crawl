{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994D0096:NL:HTML\">",
  "content": "EUR-Lex - 31994D0096 - NL Avis juridique important | 31994D0096 94/96/EG: Beschikking van de Commissie van 3 februari 1994 tot vaststelling, op grond van artikel 16 van Richtlijn 91/628/EEG van de Raad, van speciale voorschriften voor het welzijn van dieren tijdens het vervoer in bepaalde delen van Griekenland Publicatieblad Nr. L 050 van 22/02/1994 blz. 0013 - 0014 Bijzondere uitgave in het Fins: Hoofdstuk 3 Deel 56 blz. 0056 Bijzondere uitgave in het Zweeds: Hoofdstuk 3 Deel 56 blz. 0056 BESCHIKKING VAN DE COMMISSIE van 3 februari 1994 tot vaststelling, op grond van artikel 16 van Richtlijn 91/628/EEG van de Raad, van speciale voorschriften voor het welzijn van dieren tijdens het vervoer in bepaalde delen van Griekenland  (94/96/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/628/EEG van de Raad van 19 november 1991 inzake de bescherming van dieren tijdens het vervoer en tot wijziging van de Richtlijnen 90/425/EEG en 91/496/EEG (1), gewijzigd bij Beschikking 92/438/EEG (2), en met name op artikel 16, Overwegende dat bij Richtlijn 91/628/EEG de voorwaarden zijn vastgesteld die voor alle vervoer van dieren in, naar en van de Lid-Staten gelden; Overwegende dat er in verscheidene delen van Griekenland natuurlijke handicaps bestaan, met name de afstand tot het vasteland; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 De voorschriften die zijn vastgesteld in artikel 5, lid 1, onder b), en in lid 2, onder b), c), en f), en in de punten 3, 4, 18 tot en met 23, 25 en 26 van de bijlage van Richtlijn 91/628/EEG zijn niet van toepassing voor het vervoer van de  in artikel 1, lid 1, onder a), van die richtlijn genoemde dieren in de gebieden die in de bijlage bij deze beschikking zijn genoemd en voor het vervoer tussen die gebieden en het vasteland van Griekenland, mits artikel 2 in acht wordt genomen. Artikel 2 Voor de in artikel 1 bedoelde gebieden gelden de volgende voorschriften: 1. Elk vervoer van dieren wordt aan de bevoegde veterinaire autoriteit gemeld. De voor het vervoer verantwoordelijke persoon moet deze autoriteit volledig inlichten over: a) het gebruikte vervoermiddel, b) de soort en het aantal vervoerde dieren, c) de oorsprong en de eigenaar ervan, d) de plaats van vertrek en die van bestemming, e) de datum en het uur van vertrek, en f) de route, ongeacht de duur van de reis. 2. De bevoegde autoriteit neemt de nodige maatregelen voor het laden en het lossen van de dieren in en uit het vervoermiddel en vergewist zich ervan of: a) de begeleidende documenten aan de communautaire en de nationale voorschriften voldoen, b) de aanwezige voorzieningen van dien aard zijn dat de dieren veilig kunnen worden vervoerd, en c) de dieren vóór het vervoer goed gezond zijn. 3. Voor het laden en het lossen van de dieren wordt van passende hulpmiddelen gebruik gemaakt waarbij de gezondheid van de dieren niet mag worden geschaad. Artikel 3 Deze beschikking is gericht tot de Lid-Staten. Gedaan te Brussel, 3 februari 1994. Voor de Commissie René STEICHEN Lid van de Commissie (1) PB nr. L 340 van 11. 12. 1991, blz. 17. (2) PB nr. L 243 van 25. 8. 1992, blz. 27. BIJLAGE Gebieden op het grondgebied van Griekenland waarvoor specifieke voorschriften voor het welzijn van dieren tijdens het vervoer van toepassing zijn: 1. Dodekanisa 2. Zakinthos 3. Iraklio 4. Kerkira 5. Kefallinia 6. Kiklades 7. Lesvos 8. Lasithi 9. Levkada 10. Rethimno 11. Samos 12. Khios 13. Khania 14. De eilanden van de nomoi Evros, Evvia, Kavala, Magnisia en Pireas.",
  "source": "EUR LEX"
}