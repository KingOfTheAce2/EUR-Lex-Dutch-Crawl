{
  "url": "http://www.w3.org/1999/xhtml\"><!--",
  "content": "L_2015167NL.01000101.xml 1.7.2015 NL Publicatieblad van de Europese Unie L 167/1 VERORDENING (EU) 2015/1039 VAN DE COMMISSIE van 30 juni 2015 tot wijziging van Verordening (EU) nr. 748/2012 met betrekking tot vliegproeven (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 216/2008 van het Europees Parlement en de Raad van 20 februari 2008 tot vaststelling van gemeenschappelijke regels op het gebied van burgerluchtvaart en tot oprichting van een Europees Agentschap voor de veiligheid van de luchtvaart, houdende intrekking van Richtlijn 91/670/EEG, Verordening (EG) nr. 1592/2002 en Richtlijn 2004/36/EG ( 1 ) , en met name artikel 5, lid 5, en artikel 7, lid 6, Overwegende hetgeen volgt: (1) Verordening (EU) nr. 748/2012 van de Commissie ( 2 ) moet worden gewijzigd om, als onderdeel van de vluchtvoorwaarden en afhankelijk van de complexiteit van de vliegproeven en van het luchtvaartuig, de bekwaamheid en ervaring van piloten en hoofdboordwerktuigkundigen tijdens vliegproeven te reglementeren, zodat de veiligheid wordt verhoogd en de bekwaamheids- en ervaringseisen voor bemanningsleden tijdens vliegproeven binnen de Unie sterker worden geharmoniseerd. (2) Ook moeten voorschriften voor productie- en ontwerporganisaties die vliegproeven uitvoeren, een verplicht operationeel handboek voor vliegproeven waarin het beleid van de organisatie wordt gedefinieerd en de nodige procedures met betrekking tot vliegproeven worden ingevoerd ter bevordering van het veilige verloop van vliegproeven. Dat handboek moet het beleid en de procedures bevatten voor de samenstelling en de bekwaamheid van de bemanning, de aanwezigheid aan boord van andere personen dan de bemanningsleden, risico- en veiligheidsbeheer, de identificatie van instrumenten en de mee te voeren uitrusting. (3) Verordening (EG) nr. 2042/2003 van de Commissie ( 3 ) is herzien omwille van de duidelijkheid. Aangezien in EASA-formulier 15a, zoals bepaald in aanhangsel II van bijlage I (deel 21) bij Verordening (EU) nr. 748/2012, wordt verwezen naar Verordening (EG) nr. 2042/2003, moet deze verwijzing worden bijgewerkt. (4) De luchtvaartsector en de lidstaten moeten voldoende tijd krijgen om zich aan deze eisen aan te passen. Daarom moeten passende overgangsbepalingen worden vastgesteld. Voor bepaalde wijzigingen moet echter een specifieke toepassingsdatum worden vastgesteld in het licht van de aard van deze wijzigingen. (5) De in deze verordening vervatte maatregelen zijn gebaseerd op het advies dat het Agentschap heeft opgesteld overeenkomstig artikel 19, lid 1, van Verordening (EG) nr. 216/2008. (6) De in deze verordening vervatte maatregelen zijn in overeenstemming met het advies van het bij artikel 65 van Verordening (EG) nr. 216/2008 opgerichte comité van het Europees Agentschap voor de veiligheid van de luchtvaart, HEEFT DE VOLGENDE VERORDENING VASTGESTELD: Artikel 1 Wijziging Bijlage I (deel 21) bij Verordening (EU) nr. 748/2012 wordt gewijzigd overeenkomstig de bijlage bij deze verordening. Artikel 2 Overgangsbepalingen 1.   Lidstaten die op 21 juli 2015 nationale vergunningen voor vliegproeven hebben verleend aan andere bemanningsleden dan piloten, mogen dat tot en met 31 december 2017 blijven doen in overeenstemming met hun nationale wetgeving. De houders van deze vergunningen mogen tot en met die datum hun bevoegdheden blijven uitoefenen. 2.   Na 31 december 2017 mogen aanvragers of houders van een vliegvergunning blijven gebruikmaken van de diensten van piloten voor vliegproeven van categorie drie of vier als bedoeld in aanhangsel XII van bijlage I bij Verordening (EU) nr. 748/2012 en van boordwerktuigkundigen die vóór die datum vliegproeven uitvoerden overeenkomstig de toepasselijke regels van de nationale wetgeving. Een dergelijk gebruik blijft beperkt tot het takenpakket van de vliegproefbemanning zoals vastgesteld vóór 31 december 2017. Het takenpakket van de bemanningsleden voor vliegproeven wordt vastgesteld door de aanvrager of de houder van een vliegvergunning die gebruikmaakt of wil gebruikmaken van hun diensten, op grond van hun ervaring en opleiding en van de relevante gegevens van de aanvrager of de houder van een vliegvergunning. Het takenpakket van een bemanningslid voor vliegproeven wordt ter beschikking gesteld van de bevoegde autoriteit. Elke toevoeging aan of wijziging van het takenpakket van de bemanningsleden voor vliegproeven door de aanvrager of de houder van een vliegvergunning die van hun diensten gebruikmaakt of wil gebruikmaken, moet voldoen aan de voorschriften van aanhangsel XII van bijlage I bij Verordening (EU) nr. 748/2012. 3.   Tot en met 31 december 2015 mogen de bevoegde autoriteiten het certificaat van herbeoordeling van de luchtwaardigheid (EASA-formulier 15a), zoals vastgesteld in aanhangsel II van bijlage I bij Verordening (EU) nr. 748/2012, die van kracht was vóór 21 juli 2015, blijven afgeven. Certificaten die zijn afgegeven vóór 1 januari 2016 blijven geldig tot zij zijn gewijzigd, opgeschort of ingetrokken. Artikel 3 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 21 juli 2015. Daarbij geldt echter het volgende: a) de punten 2 en 3 van de bijlage zijn van toepassing met ingang van 1 januari 2016. Als wordt verwezen naar aanhangsel XII van bijlage I bij Verordening (EU) nr. 748/2012, is punt b) van toepassing; b) wat betreft punt D van aanhangsel XII is punt 6 van de bijlage van toepassing met ingang van 1 januari 2018, onverminderd de eisen die voortvloeien uit bijlage I (deel-FCL) bij Verordening (EU) nr. 1178/2011 van de Commissie ( 4 ) . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 juni 2015. Voor de Commissie De voorzitter Jean-Claude JUNCKER ( 1 ) PB L 79 van 19.3.2008, blz. 1 . ( 2 ) Verordening (EU) nr. 748/2012 van de Commissie van 3 augustus 2012 tot vaststelling van uitvoeringsvoorschriften inzake de luchtwaardigheid en milieucertificering van luchtvaartuigen en aanverwante producten, onderdelen en uitrustingsstukken, alsmede voor de certificering van ontwerp- en productieorganisaties ( PB L 224 van 21.8.2012, blz. 1 ). ( 3 ) Verordening (EG) nr. 2042/2003 van de Commissie van 20 november 2003 betreffende de permanente luchtwaardigheid van luchtvaartuigen en luchtvaartproducten, -onderdelen en -uitrustingsstukken, en betreffende de goedkeuring van bĳ voornoemde taken betrokken organisaties en personen ( PB L 315 van 28.11.2003, blz. 1 ). ( 4 ) Verordening (EU) nr. 1178/2011 van de Commissie van 3 november 2011 tot vaststelling van technische eisen en administratieve procedures met betrekking tot de bemanning van burgerluchtvaartuigen, overeenkomstig Verordening (EG) nr. 216/2008 van het Europees Parlement en de Raad ( PB L 311 van 25.11.2011, blz. 1 ). BIJLAGE Bijlage I (deel 21) bij Verordening (EU) nr. 748/2012 wordt als volgt gewijzigd: 1) Aan de inhoudstafel wordt het volgende toegevoegd: „Aanhangsel XII — Categorieën vliegproeven en kwalificaties van bemanningsleden voor vliegproeven 85”. 2) Aan punt 21.A.143, onder a), wordt het volgende punt 13 toegevoegd: „13. indien vliegproeven worden uitgevoerd, een operationeel handboek voor vliegproeven waarin het beleid en de procedures van de organisatie met betrekking tot vliegproeven worden vastgesteld. Het operationeel handboek voor vliegproeven moet het volgende bevatten: i) een beschrijving van de procedures voor vliegproeven van de organisatie, met inbegrip van de betrokkenheid van de vliegproeforganisatie bij de procedure voor het afgeven van een vliegvergunning; ii) het bemanningsbeleid, met inbegrip van de samenstelling, de bekwaamheid, de geldigheid en de vliegtijdbeperkingen, overeenkomstig aanhangsel XII van deze bijlage I (deel 21), indien van toepassing; iii) procedures voor het vervoer van andere personen dan bemanningsleden en voor opleidingen voor vliegproeven, indien van toepassing; iv) een risico- en veiligheidsbeheersbeleid en de daaraan verbonden methoden; v) procedures voor de identificatie van instrumenten en de mee te voeren uitrusting; vi) een lijst van documenten die moeten worden voorgelegd voor vliegproeven.”. 3) In punt 21.A.243 wordt punt a) vervangen door: „a) de ontwerporganisatie moet aan het Agentschap een handboek bezorgen waarin, rechtstreeks of door middel van verwijzingen, de organisatie, de relevante procedures en de te ontwerpen producten of productwijzigingen worden beschreven. Indien vliegproeven worden uitgevoerd, moet een operationeel handboek voor vliegproeven worden bezorgd waarin het beleid en de procedures van de organisatie met betrekking tot vliegproeven worden vastgesteld. Het operationeel handboek voor vliegproeven moet het volgende bevatten: i) een beschrijving van de procedures voor vliegproeven van de organisatie, met inbegrip van de betrokkenheid van de vliegproeforganisatie bij de procedure voor het afgeven van een vliegvergunning; ii) het bemanningsbeleid, met inbegrip van de samenstelling, de bekwaamheid, de geldigheid en de vliegtijdbeperkingen, overeenkomstig aanhangsel XII van deze bijlage I (deel 21), indien van toepassing; iii) procedures voor het vervoer van andere personen dan bemanningsleden en voor opleidingen voor vliegproeven, indien van toepassing; iv) een risico- en veiligheidsbeheersbeleid en de daaraan verbonden methoden; v) procedures voor de identificatie van instrumenten en de mee te voeren uitrusting; vi) een lijst van documenten die moeten worden voorgelegd voor vliegproeven.”. 4) In punt 21.A.708, onder b), wordt punt 2 wordt vervangen door: „2. de voorwaarden en beperkingen met betrekking tot de cockpitbemanning van het luchtvaartuig, in aanvulling op die welke zijn vastgesteld in aanhangsel XII van deze bijlage I (deel 21).”. 5) Aanhangsel II wordt vervangen door: „Aanhangsel II Certificaat van herbeoordeling van de luchtwaardigheid — EASA-formulier 15a Tekst van het beeld [LIDSTAAT] Lidstaat van de Europese Unie (*) CERTIFICAAT VAN HERBEOORDELING VAN DE LUCHTWAARDIGHEID Referentie certificaat: Overeenkomstig de voorlopig van kracht zijnde Verordening (EG) nr. 216/2008 van het Europees Parlement en de Raad verklaart de [BEVOEGDE AUTORITEIT VAN DE LIDSTAAT] hierbij dat het volgende luchtvaartuig: Fabrikant luchtvaartuig: Fabrikantaanduiding: Registratie van het luchtvaartuig: Serienummer van het luchtvaartuig: luchtwaardig is bevonden ten tijde van de beoordeling. Datum van afgifte: Vervaldatum: Vlieguren casco op datum van afgifte (**): Handtekening: Nr. van de vergunning: 1ste verlenging: Het luchtvaartuig is gedurende het afgelopen jaar in een gecontroleerde omgeving gebleven overeenkomstig punt M.A.901 van bijlage I bij Verordening (EU) nr. 1321/2014 van de Commissie. Het luchtvaartuig wordt beschouwd als luchtwaardig op het ogenblik van afgifte. Datum van afgifte: Vervaldatum: Vlieguren casco op datum van afgifte (**): Handtekening: Nr. van de vergunning: Naam van de onderneming: Referentienummer erkenning: 2de verlenging: Het luchtvaartuig is gedurende het afgelopen jaar in een gecontroleerde omgeving gebleven overeenkomstig punt M.A.901 van bijlage I bij Verordening (EU) nr. 1321/2014 van de Commissie. Het luchtvaartuig wordt beschouwd als luchtwaardig op het ogenblik van afgifte. Datum van afgifte: Vervaldatum: Vlieguren casco op datum van afgifte (**): Handtekening: Nr. van de vergunning: Naam van de onderneming: Referentienummer erkenning: EASA-formulier 15a uitgave 4 (*) Schrappen voor niet-EU-lidstaten (**) Behalve voor luchtballonnen en luchtschepen ”. 6) Het volgende aanhangsel XII wordt toegevoegd: „Aanhangsel XII Categorieën vliegproeven en kwalificaties van bemanningsleden voor vliegproeven A. Algemeen In dit aanhangsel worden de nodige kwalificaties vastgesteld voor cockpitbemanningsleden die betrokken zijn bij het uitvoeren van vliegproeven met volgens CS-23 voor luchtvaartuigen met een maximale startmassa van ten minste 2 000 kg, CS-25, CS-27, CS-29 of gelijkwaardige luchtwaardigheidsvoorschriften gecertificeerde of te certificeren luchtvaartuigen. B. Definities 1. „Boordwerktuigkundige voor vliegproeven” : boordwerktuigkundige die betrokken is bij vliegproeven op de grond en in de lucht. 2. „Hoofdboordwerktuigkundige voor vliegproeven” : boordwerktuigkundige die aan boord van een luchtvaartuig wordt ingezet voor het uitvoeren van vliegproeven of voor het ondersteunen van de piloot tijdens de bediening van het luchtvaartuig en zijn systemen tijdens vliegproefactiviteiten. 3. „Vliegproeven” : 3.1. vluchten tijdens de ontwikkelingsfase van een nieuw ontwerp (luchtvaartuig, voortstuwingssystemen, onderdelen en uitrustingsstukken); 3.2. vluchten om overeenstemming met de certificeringsbasis of het typeontwerp aan te tonen; 3.3. vluchten om nieuwe ontwerpconcepten te testen, waarbij ongebruikelijke manoeuvres of profielen nodig zijn en de reeds goedgekeurde begrenzingen van het luchtvaartuig eventueel moeten worden overschreden; 3.4. opleidingsvluchten voor vliegproeven. C. Categorieën vliegproeven 1. Algemeen De onderstaande beschrijvingen gelden voor vluchten die worden uitgevoerd door ontwerp- en productieorganisaties volgens bijlage I (deel 21). 2. Toepassingsgebied Als voor een vliegproef meer dan één luchtvaartuig wordt ingezet, wordt elk luchtvaartuig afzonderlijk op grond van deze bijlage beoordeeld om vast te stellen of het om een vliegproef gaat en zo ja, van welke categorie. Alleen de vluchten als bedoeld onder B, punt 3, vallen binnen het toepassingsgebied van dit aanhangsel. 3. Categorieën vliegproeven Vliegproeven omvatten de volgende vier categorieën: 3.1. Categorie één (1) a) Eerste vlucht(en) van een nieuw type luchtvaartuig of van een luchtvaartuig waarvan de vliegeigenschappen aanzienlijk zijn gewijzigd; b) vluchten waarbij mogelijk vliegeigenschappen aan het licht kunnen komen die sterk verschillen van de al bekende eigenschappen; c) vluchten waarbij nieuwe of ongewone ontwerpkenmerken of -technieken worden onderzocht; d) vluchten waarbij de operationele begrenzingen worden vastgesteld of uitgebreid; e) vluchten waarbij de gereglementeerde prestaties, de vliegeigenschappen en de bestuurbaarheid worden vastgesteld tegen de operationele begrenzingen aan; f) opleidingen voor vliegproeven van categorie 1. 3.2. Categorie twee (2) a) Vluchten die niet zijn ingedeeld in categorie 1 met een luchtvaartuig waarvan het type nog niet is gecertificeerd; b) vluchten die niet zijn ingedeeld in categorie 1 met een luchtvaartuig waarvan het type al is gecertificeerd, nadat een nog niet goedgekeurde wijziging is doorgevoerd waardoor: i) het algemene gedrag van het luchtvaartuig moet worden beoordeeld, of ii) ingeval er een nieuw of gewijzigd systeem actief of noodzakelijk is, de basisprocedures voor de bemanning moeten worden beoordeeld, of iii) doelbewust moet worden gevlogen buiten de goedgekeurde operationele begrenzingen, maar binnen de onderzochte vluchtbegrenzingen. c) opleidingen voor vliegproeven van categorie 2. 3.3. Categorie drie (3) Vluchten voor de afgifte van een conformiteitsverklaring voor nieuwe luchtvaartuigen, waarbij de grenzen van het typecertificaat of het vlieghandboek niet worden overschreden 3.4. Categorie vier (4) Vluchten die niet zijn ingedeeld in categorie 1 of 2 met een luchtvaartuig waarvan het type al is gecertificeerd, nadat een nog niet goedgekeurde ontwerpwijziging is doorgevoerd. D. Bekwaamheid en ervaring van piloten en hoofdboordwerktuigkundigen voor vliegproeven 1. Algemeen Piloten en hoofdboordwerktuigkundigen voor vliegproeven beschikken over de bekwaamheden en de ervaring in onderstaande tabel. Categorieën vliegproeven Luchtvaartuig 1 2 3 4 CS-23-commuter of luchtvaartuig met een duiksnelheid (Md) hoger dan 0,6 of een maximale hoogte boven 7 260  m (25 000  voet), CS-25, CS-27, CS-29 of gelijkwaardige luchtwaardigheidsvoorschriften Bekwaamheidsniveau 1 Bekwaamheidsniveau 2 Bekwaamheidsniveau 3 Bekwaamheidsniveau 4 Andere CS-23 met een maximale startmassa van 2 000  kg of meer Bekwaamheidsniveau 2 Bekwaamheidsniveau 2 Bekwaamheidsniveau 3 Bekwaamheidsniveau 4 1.1.   Bekwaamheidsniveau 1: 1.1.1. Piloten voldoen aan de vereisten van bijlage I (deel-FCL) van Verordening (EU) nr. 1178/2011 van de Commissie ( 1 ) . 1.1.2. De hoofdboordwerktuigkundige voor vliegproeven: a) heeft met succes een opleidingscursus voor bekwaamheidsniveau 1 gevolgd, en b) heeft ten minste 100 uur vliegervaring, met inbegrip van opleidingen voor vliegproeven. 1.2.   Bekwaamheidsniveau 2: 1.2.1. Piloten voldoen aan de vereisten van bijlage I (deel-FCL) van Verordening (EU) nr. 1178/2011. 1.2.2. De hoofdboordwerktuigkundige voor vliegproeven: a) heeft met succes een opleidingscursus voor bekwaamheidsniveau 1 of 2 gevolgd, en b) heeft ten minste 50 uur vliegervaring, met inbegrip van opleidingen voor vliegproeven. De opleidingscursussen voor hoofdboordwerktuigkundigen van bekwaamheidsniveau 1 of 2 omvatten ten minste de volgende onderwerpen: i) prestaties; ii) stabiliteit en besturings-/vliegkenmerken; iii) systemen; iv) testbeheer, en v) risico-/veiligheidsbeheer. 1.3.   Bekwaamheidsniveau 3: 1.3.1. Piloten hebben een geldige vergunning voor de geteste luchtvaartuigcategorie die is afgegeven overeenkomstig deel-FCL en hebben ten minste een bewijs van bevoegdheid als beroepspiloot. Bovendien heeft de gezagvoerder: a) een bevoegdverklaring voor vliegproeven, of b) ten minste 1 000 uur vliegervaring als gezagvoerder van luchtvaartuigen met vergelijkbare complexiteit en kenmerken, en c) met elke klasse of elk type van luchtvaartuig deelgenomen aan alle vluchten van het programma voor de afgifte van het individuele luchtwaardigheidscertificaat voor ten minste vijf vliegtuigen. 1.3.2. De hoofdboordwerktuigkundige voor vliegproeven: a) heeft bekwaamheidsniveau 1 of 2 gehaald, of b) heeft heel wat relevante ervaring opgedaan, en c) heeft deelgenomen aan alle vluchten van het programma voor de afgifte van het individuele luchtwaardigheidscertificaat voor ten minste vijf vliegtuigen. 1.4.   Bekwaamheidsniveau 4: 1.4.1. Piloten hebben een geldige vergunning voor de geteste luchtvaartuigcategorie die is afgegeven overeenkomstig deel-FCL en hebben ten minste een bewijs van bevoegdheid als beroepspiloot. De gezagvoerder is bovendien houder van een bevoegdverklaring voor vliegproeven of heeft ten minste 1 000 uur vliegervaring als gezagvoerder van luchtvaartuigen met vergelijkbare complexiteit en kenmerken. 1.4.2. De bekwaamheden en de ervaring van hoofdboordwerktuigkundigen zijn vastgesteld in het operationeel handboek voor vliegproeven. 2. Hoofdboordwerktuigkundigen voor vliegproeven Hoofdboordwerktuigkundigen voor vliegproeven krijgen een vergunning van de organisatie waarbij zij in dienst zijn, met vermelding van hun takenpakket binnen de organisatie. De vergunning bevat de volgende gegevens: a) naam; b) geboortedatum; c) ervaring en opleiding; d) positie in de organisatie; e) toepassingsgebied van de vergunning; f) datum van eerste afgifte van de vergunning; g) indien van toepassing, vervaldatum van de vergunning, en h) identificatienummer van de vergunning. Hoofdboordwerktuigkundigen voor vliegproeven worden alleen voor een specifieke vlucht benoemd als zij fysiek en mentaal geschikt zijn om hun taken en verantwoordelijkheden veilig uit te voeren. De organisatie stelt alle relevante gegevens over de vergunningen beschikbaar voor de houders ervan. E. Bekwaamheid en ervaring van andere boordwerktuigkundigen voor vliegproeven. Voor zover van toepassing, beschikken andere boordwerktuigkundigen die zich tijdens vliegproeven boord van het luchtvaartuig bevinden over de nodige ervaring en opleiding voor de taken die zij als bemanningsleden moeten uitvoeren, overeenkomstig het operationeel handboek voor vliegproeven. De organisatie stelt alle relevante gegevens met betrekking tot de vluchtactiviteiten beschikbaar voor de desbetreffende boordwerktuigkundige voor vliegproeven.”. ( 1 ) Verordening (EU) nr. 1178/2011 van de Commissie van 3 november 2011 tot vaststelling van technische eisen en administratieve procedures met betrekking tot de bemanning van burgerluchtvaartuigen, overeenkomstig Verordening (EG) nr. 216/2008 van het Europees Parlement en de Raad ( PB L 311 van 25.11.2011, blz. 1 ).",
  "source": "EUR LEX"
}