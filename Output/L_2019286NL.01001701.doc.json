{
  "url": "http://www.w3.org/1999/xhtml\"><!--",
  "content": "L_2019286NL.01001701.xml 7.11.2019 NL Publicatieblad van de Europese Unie L 286/17 BESLUIT (EU) 2019/1862 VAN DE COMMISSIE van 6 november 2019 tot vaststelling van interne voorschriften betreffende de verstrekking van informatie aan betrokkenen en van de beperkingen van bepaalde van hun rechten in het kader van de verwerking van persoonsgegevens door de Commissie in het systeem van de Unie om illegale, ongemelde en ongereglementeerde visserij te voorkomen, tegen te gaan en te beëindigen DE EUROPESE COMMISSIE, Gezien het Verdrag betreffende de werking van de Europese Unie, en met name artikel 249, lid 1, Overwegende hetgeen volgt: (1) Rekening houdend met de internationale verplichtingen van de Unie om het duurzame beheer van de biologische rijkdommen van de zee te waarborgen ( 1 ) , is bij Verordening (EG) nr. 1005/2008 van de Raad ( 2 ) een systeem opgezet om illegale, ongemelde en ongereglementeerde visserij (IOO-visserij) te voorkomen, tegen te gaan en te beëindigen. Bij Verordening (EG) nr. 1010/2009 van de Commissie ( 3 ) zijn bepalingen ter uitvoering van Verordening (EG) nr. 1005/2008 vastgesteld. Het systeem om IOO-visserij te voorkomen, tegen te gaan en te beëindigen vormt een belangrijk onderdeel van het gemeenschappelijk visserijbeleid van de Unie ( 4 ) en is als zodanig een belangrijke doelstelling van algemeen openbaar belang van de Unie en de EU-lidstaten. (2) Overeenkomstig de artikelen 25 tot en met 28 van Verordening (EG) nr. 1005/2008 verricht de Commissie analyses om vissersvaartuigen die IOO-visserij bedrijven, te identificeren, en overeenkomstig de artikelen 31, 32 en 33 van Verordening (EG) nr. 1005/2008 volgt zij procedures voor het identificeren van derde landen die niet meewerken bij de bestrijding van IOO-visserij. Krachtens artikel 51 van Verordening (EG) nr. 1005/2008 en de artikelen 49 en 50 van Verordening (EG) nr. 1010/2009 communiceren de Commissie en de lidstaten met elkaar en wisselen zij informatie uit om de handhaving van Verordening (EG) nr. 1005/2008 door de lidstaten te vergemakkelijken. Krachtens artikel 51 van Verordening (EG) nr. 1005/2008 en artikel 51 van Verordening (EG) nr. 1010/2009 kunnen zij informatie over IOO-visserij uitwisselen met derde landen en internationale organisaties. De analyses en procedures van de Commissie en de informatie-uitwisseling met lidstaten en met derde landen of internationale organisaties kunnen gericht zijn op vissersvaartuigen, met inbegrip van hun eigenaren en, in voorkomend geval, hun exploitanten, die natuurlijke of rechtspersonen kunnen zijn, alsook op derde landen. (3) Tijdens de analyses en procedures en met het oog op de wederzijdse bijstand uit hoofde van artikel 51 van Verordening (EG) nr. 1005/2008 en de artikelen 49, 50 en 51 van Verordening (EG) nr. 1010/2009 in verband met vermeende IOO-visserij worden onvermijdelijk persoonsgegevens in de zin van artikel 3, lid 1, van Verordening (EU) 2018/1725 van het Europees Parlement en de Raad ( 5 ) verwerkt. De Commissie moet dergelijke gegevens verwerken om de taken te vervullen die haar als overheidsinstantie zijn toegewezen op grond van Verordening (EG) nr. 1005/2008 en Verordening (EG) nr. 1010/2009. De analyses en procedures die worden uitgevoerd met betrekking tot IOO-visserij zijn monitoring-, inspectie- of regelgevingstaken die verband houden met de uitoefening van het openbaar gezag in de in artikel 25, lid 1, onder c), g) en h), van Verordening (EU) 2018/1725 bedoelde gevallen. (4) Ten behoeve van haar analyses en procedures, aan de lidstaten verstrekte bijstand en informatie en met derde landen of organisaties uitgewisselde informatie met betrekking tot IOO-visserij, verwerkt de Commissie de informatie die zij verkrijgt of ontvangt van rechtspersonen, natuurlijke personen, autoriteiten van de lidstaten (zoals de overeenkomstig artikel 15, lid 2, artikel 17, lid 8, artikel 21, lid 3, en artikel 39, lid 4, van Verordening (EG) nr. 1005/2008 bij de Commissie aangemelde bevoegde nationale autoriteiten), autoriteiten van derde landen, met name vlaggenstaten, en internationale organen en organisaties, met name regionale organisaties voor visserijbeheer en regionale visserijregelingen. Bij haar analyses en procedures kan de Commissie ook genoegzaam gedocumenteerde informatie verwerken die wordt verkregen of ontvangen uit openbare bronnen, uit anonieme bronnen (zoals informanten) of uit geïdentificeerde bronnen (zoals burgers, niet-gouvernementele organisaties, ondernemingen in de visserijsector) waarvan de identiteit moet worden beschermd. (5) De Commissie zendt informatie en haar analyses door aan de bevoegde autoriteiten van de lidstaten en aan andere autoriteiten en instanties in het kader van bilaterale of multilaterale samenwerking met lidstaten of autoriteiten en organisaties van derde landen, met name regionale organisaties voor visserijbeheer of regionale visserijregelingen, zoals Verordening (EG) nr. 1005/2008 en Verordening (EG) nr. 1010/2009 voorschrijven of zoals noodzakelijk en passend is in het kader van analyses en procedures. Zij verzoekt de vlaggenstaten of de vlaggenlidstaten actie te ondernemen en informatie over vermoedelijke IOO-visserij door te zenden aan de eigenaren en, in voorkomend geval, de exploitanten van een vaartuig, teneinde de rechten van verdediging van de eigenaren en exploitanten van vaartuigen te waarborgen en te zorgen voor een efficiënte en doeltreffende toepassing van de EU-regels om IOO-visserij te voorkomen, tegen te gaan en te beëindigen. (6) De activiteiten op het gebied van de verwerking van persoonsgegevens, in de zin van artikel 3, lid 3, van Verordening (EU) 2018/1725, die in het kader van analyses en procedures met betrekking tot IOO-visserij worden verricht, vinden plaats voordat de Commissie de vaartuigen waarvan wordt vermoed dat zij IOO-visserij bedrijven, formeel identificeert en procedures instelt om een vaartuig op de Unielijst van IOO-vaartuigen te plaatsen en voordat de Commissie derde landen die naar haar mening niet meewerken bij de bestrijding van IOO-visserij formeel identificeert. Zij gaan voort tijdens de analyses en procedures, tijdens de dialogen die met de autoriteiten van derde landen worden gehouden, en zelfs na afloop van de analyses en procedures (bijvoorbeeld om te beoordelen of er nieuwe analyses en procedures moeten worden opgestart omdat de Commissie nieuwe informatie heeft ontvangen). Met betrekking tot persoonsgegevens die met lidstaten, derde landen of internationale organisaties worden uitgewisseld, worden de activiteiten op het gebied van de verwerking van persoonsgegevens uitgevoerd vanaf het moment waarop de Commissie de gegevens ontvangt, tijdens de analyses die worden uitgevoerd door de lidstaten, derde landen of internationale organisaties, en zelfs daarna. De gegevens worden bewaard zolang zij noodzakelijk zijn voor de uitvoering van de in de lidstaten, derde landen en internationale organisaties uitgevoerde analyses en procedures. In uitzonderlijke gevallen kunnen zij daarna worden bewaard als dat nodig is om de naleving van de verplichtingen van de Unie te waarborgen. (7) De door de Commissie verwerkte categorieën persoonsgegevens omvatten identificatie- en contactgegevens, professionele gegevens en gegevens die verband houden met of in verband worden gebracht met het onderwerp van de analyses of procedures, met name gegevens over vissersvaartuigen, hun geografische locatie en visserijactiviteiten, gegevens over eigenaren, kapiteins en bemanningsleden van vaartuigen, gegevens over personen die betrokken zijn bij de verwerking en de afzet van visserijproducten, en gegevens over informanten. (8) De persoonsgegevens worden opgeslagen in een beveiligde elektronische of fysieke omgeving om onrechtmatige toegang of doorgifte van gegevens aan personen die niet beantwoorden aan het “need-to-know”-criterium, te voorkomen. De persoonsgegevens worden bewaard bij de voor maritieme zaken en visserij bevoegde diensten van de Commissie, die verantwoordelijk zijn voor de analyses en procedures en de verstrekking van bijstand en informatie aan lidstaten, derde landen en internationale organisaties, gedurende de tijd die nodig is voor de analyses en procedures, de analyses door lidstaten, derde landen en internationale organisaties, om gevallen van kennelijke IOO-visserij aan te pakken, de follow-upanalyses en gedurende de administratieve bewaartermijn na de definitieve afsluiting van het dossier ( 6 ) . (9) Bij de uitvoering van haar taken is de Commissie verplicht de rechten van natuurlijke personen in verband met de verwerking van persoonsgegevens zoals erkend in artikel 8, lid 1, van het Handvest van de grondrechten van de Europese Unie en artikel 16, lid 1, van het Verdrag betreffende de werking van de Europese Unie (VWEU), en zoals geïmplementeerd bij Verordening (EU) 2018/1725, te eerbiedigen. Tegelijkertijd heeft de Commissie specifieke verplichtingen uit hoofde van Verordening (EG) nr. 1005/2008 om IOO-visserij te voorkomen, tegen te gaan en te beëindigen, op grond waarvan de Commissie analyses en procedures moet uitvoeren, met inachtneming van de regels inzake vertrouwelijkheid en beroepsgeheim ( 7 ) , alsook van de rechten van verdediging van aan analyses en procedures onderworpen natuurlijke of rechtspersonen ( 8 ) . (10) In bepaalde omstandigheden moeten de rechten van betrokkenen uit hoofde van Verordening (EU) 2018/1725 worden verenigd met de behoeften om analyses en procedures met betrekking tot IOO-visserij uit te voeren, alsook met de volledige eerbiediging van de grondrechten en fundamentele vrijheden van andere betrokkenen. Met het oog hierop voorziet artikel 25 van Verordening (EU) 2018/1725 in de mogelijkheid voor de Commissie om de toepassing te beperken van de artikelen 14 tot en met 17, 19, 20 en 35 van Verordening (EU) 2018/1725, alsook van artikel 4 voor zover de bepalingen daarvan overeenstemmen met de rechten en verplichtingen waarin de artikelen 14 tot en met 17, 19 en 20 voorzien. (11) Het gemeenschappelijk visserijbeleid van de Unie vereist dat de Commissie de regels van de Unie om IOO-visserij te voorkomen, tegen te gaan en te beëindigen op doeltreffende en efficiënte wijze toepast. Daartoe moeten, met inachtneming van de normen voor de bescherming van persoonsgegevens uit hoofde van Verordening (EU) 2018/1725, interne voorschriften worden vastgesteld op grond waarvan de Commissie de rechten van betrokkenen kan beperken overeenkomstig artikel 25 van Verordening (EU) 2018/1725. (12) Deze interne voorschriften moeten alle verwerkingen bestrijken die de Commissie uitvoert in het kader van haar bevoegdheden en verplichtingen uit hoofde van Verordening (EG) nr. 1005/2008 en Verordening (EG) nr. 1010/2009. Deze voorschriften moeten van toepassing zijn op verwerkingen die worden verricht in het kader van de analyses en procedures met betrekking tot IOO-visserij, vanaf het moment waarop de Commissie de persoonsgegevens ontvangt die relevant kunnen zijn voor de identificatie van de vissersvaartuigen die IOO-visserij bedrijven of voor de identificatie van niet-meewerkende derde landen, gedurende de analyses en procedures en de dialogen met de autoriteiten van derde landen, en zelfs daarna, wanneer vaartuigen of derde landen formeel zijn geïdentificeerd overeenkomstig de artikelen 27 of 33 van Verordening (EG) nr. 1005/2008, indien dat nodig is voor follow-upanalyses of om ervoor te zorgen dat aan de verplichtingen van de Unie wordt voldaan. (13) Deze interne voorschriften dienen niet meer van toepassing te zijn op verwerkingen met betrekking tot persoonsgegevens die zijn bekendgemaakt aan betrokkenen overeenkomstig artikel 26, lid 2, onder d), of lid 3, onder d), en artikel 27, lid 6, onder a), van Verordening (EG) nr. 1005/2008. Met betrekking tot verwerkingen die worden uitgevoerd met het oog op de aan de lidstaten verstrekte bijstand en de met derde landen en organisaties uitgewisselde informatie, dienen deze voorschriften van toepassing te zijn vanaf het moment waarop de Commissie de persoonsgegevens ontvangt die zij vervolgens aan de lidstaten, derde landen of internationale organisaties verstrekt, tot en met de analyses en procedures van de lidstaten, derde landen of internationale organisaties om gevallen van kennelijke IOO-visserij aan te pakken, en zelfs daarna, indien dat nodig is voor follow-upanalyses en om ervoor te zorgen dat aan de verplichtingen van de Unie wordt voldaan. (14) Om te voldoen aan de artikelen 14, 15 en 16 van Verordening (EU) 2018/1725 moet de Commissie alle personen op transparante en coherente wijze informeren over haar activiteiten in verband met de verwerking van hun persoonsgegevens en over hun rechten via de op de website van de Commissie gepubliceerde privacyverklaringen. In voorkomend geval moet de Commissie in aanvullende waarborgen voorzien om ervoor te zorgen dat de betrokkenen persoonlijk en in een passend format worden geïnformeerd. (15) Onverminderd artikel 14, lid 5, en artikel 16, lid 5, van Verordening (EU) 2018/1725 kan de Commissie op grond van artikel 25 van die verordening de verstrekking van informatie aan betrokkenen over de verwerking van hun persoonsgegevens en de toepassing van hun andere rechten beperken ter bescherming van de bevoegdheden van de Commissie om analyses en procedures uit hoofde van Verordening (EG) nr. 1005/2008 uit te voeren. In dit verband kan het noodzakelijk zijn dat de Commissie de toepassing van deze rechten en verplichtingen overeenkomstig artikel 25, lid 1, onder c) en g), van die verordening beperkt, wanneer het doel van haar monitoring-, inspectie- of regelgevingstaken met betrekking tot de doeltreffende uitvoering van het gemeenschappelijk visserijbeleid van de Unie in het gedrang zou komen. (16) Om een effectieve samenwerking te handhaven kan het bovendien nodig zijn dat de Commissie de toepassing van de rechten van betrokkenen beperkt om verwerkingen van andere instellingen, organen en instanties van de Unie of van autoriteiten van de lidstaten te beschermen. De Commissie kan dit doen in een situatie waarin het doel van een dergelijke beperking door een andere instelling, orgaan of instantie van de Unie of van een autoriteit van een lidstaat in het gedrang zou komen indien de Commissie ten aanzien van dezelfde persoonsgegevens geen gelijkwaardige beperking zou toepassen. Met het oog hierop moet de Commissie die instellingen, organen en instanties en autoriteiten raadplegen over de relevante redenen voor het opleggen van beperkingen en over de noodzaak en de evenredigheid van de beperkingen. (17) Het is ook mogelijk dat de Commissie de verstrekking van informatie aan betrokkenen en de toepassing van andere rechten van betrokkenen met betrekking tot persoonsgegevens die zijn ontvangen van derde landen of internationale organisaties, moet beperken om met die landen of organisaties samen te werken en zo een belangrijke doelstelling van algemeen openbaar belang van de Unie zoals bedoeld in artikel 25, lid 1, onder c), van Verordening (EU) 2018/1725 veilig te stellen. In sommige omstandigheden kan het belang van de grondrechten van de betrokkenen evenwel prevaleren boven het belang van internationale samenwerking. (18) Bovendien kan het nodig zijn dat de Commissie de verstrekking van informatie aan betrokkenen en de toepassing van andere rechten van betrokkenen in verband met persoonsgegevens die zijn ontvangen van anonieme of geïdentificeerde bronnen (zoals informanten) waarvan de rechten en vrijheden moeten worden beschermd, overeenkomstig artikel 25, lid 1, onder h), van Verordening (EU) 2018/1725, beperkt. (19) Daarom heeft de Commissie de in artikel 25, lid 1, onder c), g) en h), van Verordening (EU) 2018/1725 genoemde redenen aangemerkt als redenen voor beperkingen die wellicht van toepassing moeten zijn op gegevensverwerkingen in het kader van de analyses en procedures van de Commissie met betrekking tot IOO-visserij. (20) Elke beperking die op grond van dit besluit wordt toegepast, moet noodzakelijk en evenredig zijn in het licht van de risico’s voor de rechten en vrijheden van de betrokkenen. (21) De Commissie moet alle beperkingen op transparante wijze behandelen en registreren in het desbetreffende registratiesysteem. (22) De verwerkingsverantwoordelijke is de Commissie, via haar met maritieme zaken en visserij belaste dienst, die bevoegd is voor de analyses en procedures die worden uitgevoerd met betrekking tot IOO-visserij en voor het verstrekken van bijstand aan de lidstaten en informatie aan derde landen en internationale organisaties met betrekking tot gevallen van vermeende IOO-visserij. (23) Krachtens artikel 25, lid 8, van Verordening (EU) 2018/1725 kunnen verwerkingsverantwoordelijken het aan de betrokkene verstrekken van informatie over de redenen voor de toepassing van een beperking uitstellen of achterwege laten indien het verstrekken van die informatie het doel van de beperking in gevaar zou brengen. Dit geldt met name voor de in de artikelen 16 en 35 van die verordening bedoelde beperkingen. (24) De Commissie moet de opgelegde beperkingen regelmatig evalueren om te garanderen dat het recht van de betrokkene om te worden geïnformeerd overeenkomstig de artikelen 16 en 35 van Verordening (EU) 2018/1725 slechts wordt beperkt zolang dergelijke beperkingen noodzakelijk zijn om het de Commissie mogelijk te maken analyses en procedures met betrekking tot IOO-visserij uit te voeren. (25) Worden andere rechten van betrokkenen beperkt, dan moet de verwerkingsverantwoordelijke per geval beoordelen of de mededeling van de beperking het doel ervan in het gedrang zou brengen. (26) De functionaris voor gegevensbescherming van de Commissie moet een onafhankelijke evaluatie van de toepassing van beperkingen verrichten met het oog op de naleving van dit besluit. (27) Dit besluit wordt vastgesteld ter uitvoering van artikel 25 van Verordening (EU) 2018/1725 en moet in werking treden op de derde dag na de bekendmaking ervan in het Publicatieblad van de Europese Unie , zodat de Commissie de toepassing van bepaalde rechten en verplichtingen onmiddellijk kan beperken overeenkomstig artikel 25 van Verordening (EU) 2018/1725, om ervoor te zorgen dat analyses en procedures om gevallen van IOO-visserij aan te pakken, niet in het gedrang worden gebracht. (28) De Europese Toezichthouder voor gegevensbescherming is geraadpleegd en heeft op 17 juli 2019 advies uitgebracht, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied 1.   Bij dit besluit worden de voorschriften vastgesteld die door de Commissie moeten worden nageleefd wanneer zij betrokkenen informeert over de verwerking van hun gegevens overeenkomstig de artikelen 14, 15 en 16 van Verordening (EU) 2018/1725 in het kader van het systeem van de Unie om illegale, ongemelde en ongereglementeerde visserij (IOO-visserij) te voorkomen, tegen te gaan en te beëindigen. 2.   Voorts worden in dit besluit de voorwaarden vastgesteld waarop de Commissie de toepassing van de artikelen 4, 14 tot en met 17, 19, 20 en 35 van Verordening (EU) 2018/1725 kan beperken in overeenstemming met artikel 25, lid 1, onder c), g) en h), van die verordening, in het kader van dat systeem. 3.   Dit besluit is van toepassing op de verwerking van persoonsgegevens door de Commissie met het oog op of in verband met activiteiten ter vervulling van de taken van de Commissie om analyses en procedures uit te voeren en wederzijdse bijstand te verlenen in verband met vermeende IOO-visserij overeenkomstig de Verordeningen (EG) nr. 1005/2008 en (EG) nr. 1010/2009. Dit besluit is niet van toepassing op de verwerking door de Commissie van persoonsgegevens die aan de eigenaar en, indien van toepassing, de exploitant van het vissersvaartuig zijn bekendgemaakt overeenkomstig artikel 26, lid 2, onder d), of lid 3, onder d), en artikel 27, lid 6, onder a), van Verordening (EG) nr. 1005/2008. Dit besluit is van toepassing op de volgende categorieën persoonsgegevens: a) identificatie- en contactgegevens; b) professionele gegevens; c) activiteiten van of met betrekking tot een vaartuig, zijn positie en bewegingen, visserijactiviteit of visserijgerelateerde activiteit; d) gegevens betreffende eigenaren en exploitanten (positie of rol), kapiteins, en bemanningsleden van vaartuigen; e) gegevens betreffende personen die betrokken zijn bij het vervoer, de opslag, de verwerking en de afzet van visserijproducten in de gehele toeleveringsketen; f) gegevens betreffende informanten; g) alle andere gegevens met betrekking tot het onderwerp van de desbetreffende analyses en procedures. Artikel 2 Toepasselijke uitzonderingen en beperkingen 1.   Bij de uitoefening van haar taken met betrekking tot de rechten van betrokkenen overeenkomstig Verordening (EU) 2018/1725 gaat de Commissie na of een van de in die verordening vastgestelde uitzonderingen van toepassing is. 2.   Indien de uitoefening van de rechten en verplichtingen waarin de artikelen 14 tot en met 17, 19, 20 en 35 van Verordening (EU) 2018/1725 met betrekking tot door de Commissie verwerkte persoonsgegevens voorzien, het doel van de analyses en procedures van de Commissie op het gebied van IOO-visserij in het gedrang zou brengen, onder meer door haar instrumenten en methoden te onthullen, of afbreuk zou doen aan de rechten en vrijheden van andere betrokkenen, kan de Commissie de toepassing beperken van: a) de artikelen 14 tot en met 17, 19, 20 en 35 van Verordening (EU) 2018/1725, en b) het transparantiebeginsel van artikel 4, lid 1, onder a), van die verordening voor zover de bepalingen ervan overeenstemmen met de rechten en verplichtingen als bedoeld in de artikelen 14 tot en met 17, 19, 20 en 35 van Verordening (EU) 2018/1725. 3.   In de volgende omstandigheden kan de Commissie de rechten en verplichtingen als bedoeld in lid 2 van dit artikel beperken met betrekking tot persoonsgegevens die zijn verkregen van andere instellingen, organen en instanties van de Unie, bevoegde autoriteiten van de lidstaten of derde landen, internationale organisaties of anonieme of geïdentificeerde bronnen: (a) wanneer de uitoefening van die rechten en verplichtingen met betrekking tot de van een andere instelling, orgaan of instantie van de Unie verkregen persoonsgegevens kan worden beperkt door die andere instelling, orgaan of instantie van de Unie op basis van in artikel 25 van Verordening (EU) 2018/1725 bedoelde rechtshandelingen, of overeenkomstig hoofdstuk IX van die verordening; overeenkomstig Verordening (EU) 2016/794 van het Europees Parlement en de Raad ( 9 ) of overeenkomstig Verordening (EU) 2017/1939 van de Raad ( 10 ) ; (b) wanneer de uitoefening van die rechten en verplichtingen met betrekking tot de van een bevoegde autoriteit van een lidstaat verkregen persoonsgegevens door bevoegde autoriteiten van die lidstaten zou kunnen worden beperkt op grond van in artikel 23 van Verordening (EU) 2016/679 van het Europees Parlement en de Raad ( 11 ) bedoelde handelingen of uit hoofde van nationale maatregelen tot omzetting van artikel 13, lid 3, artikel 15, lid 3, of artikel 16, lid 3, van Richtlijn (EU) 2016/680 van het Europees Parlement en de Raad ( 12 ) ; (c) wanneer de uitoefening van die rechten en verplichtingen de samenwerking van de Commissie met derde landen of internationale organisaties met betrekking tot IOO-visserij in gevaar kan brengen. Voordat de Commissie beperkingen toepast in de omstandigheden als bedoeld in de eerste alinea, onder a) en b), raadpleegt zij de betrokken instellingen, organen en instanties van de Unie of de bevoegde autoriteiten van de lidstaten, tenzij het voor de Commissie duidelijk is dat een van de in die punten genoemde handelingen voorziet in de toepassing van een beperking. Punt c) van de eerste alinea is niet van toepassing wanneer de belangen of de fundamentele rechten en vrijheden van de betrokkene prevaleren boven het belang van de Commissie om samen te werken met derde landen of internationale organisaties. 4.   De leden 1, 2 en 3 doen geen afbreuk aan: a) de toepassing van andere besluiten van de Commissie tot vaststelling van interne voorschriften betreffende de verstrekking van informatie aan betrokkenen en de beperking van bepaalde rechten uit hoofde van artikel 25 van Verordening (EU) 2018/1725; b) artikel 23 van het reglement van orde van de Commissie. De leden 2 en 3 zijn van toepassing onverminderd de artikelen 3 en 7 van dit besluit. 5.   Elke beperking van de toepassing van rechten en verplichtingen als bedoeld in lid 2 van dit artikel is noodzakelijk en evenredig in het licht van de risico’s voor de rechten en vrijheden van betrokkenen. Artikel 3 Informatieverstrekking aan betrokkenen 1.   De Commissie maakt op haar website gegevensbeschermingsmededelingen bekend waarin alle betrokkenen worden geïnformeerd over haar activiteiten die gepaard gaan met de verwerking van hun persoonsgegevens ten behoeve van analyses en procedures met betrekking tot IOO-visserij. In voorkomend geval zorgt de Commissie ervoor dat de betrokkenen persoonlijk en in een geschikt formaat worden geïnformeerd. 2.   Wanneer de Commissie de verstrekking van informatie aan betrokkenen van wie de gegevens ten behoeve van analyses en procedures met betrekking tot IOO-visserij worden verwerkt, geheel of gedeeltelijk beperkt, tekent zij de redenen voor de beperking op en registreert zij ze overeenkomstig artikel 6. Artikel 4 Recht van inzage van betrokkenen, recht op wissing en recht op beperking van de verwerking 1.   Wanneer de Commissie het recht van toegang tot persoonsgegevens door betrokkenen, het recht op wissing of het recht op beperking van de verwerking als bedoeld in respectievelijk de artikelen 17, 19 en 20 van Verordening (EU) 2018/1725 geheel of gedeeltelijk beperkt, stelt zij de betrokkene in haar antwoord op het verzoek tot toegang, wissing of beperking van de verwerking in kennis van: a) de toegepaste beperking en van de voornaamste redenen daarvoor, en b) de mogelijkheid om een klacht in te dienen bij de Europese Toezichthouder voor gegevensbescherming of beroep in te stellen bij het Hof van Justitie van de Europese Unie. 2.   De informatie over de redenen voor de in lid 1 bedoelde beperking kan worden uitgesteld, achterwege gelaten of geweigerd zolang de verstrekking daarvan het doel van de beperking zou ondermijnen. 3.   De Commissie tekent de redenen voor de beperking op en registreert ze overeenkomstig artikel 6 van dit besluit. 4.   Wanneer het recht van inzage geheel of gedeeltelijk wordt beperkt, is de betrokkene gerechtigd zijn recht van inzage in overeenstemming met artikel 25, leden 6, 7 en 8, van Verordening (EU) 2018/1725 uit te oefenen. De betrokkene kan een klacht indienen bij de Europese Toezichthouder voor gegevensbescherming wanneer hij van mening is dat zijn rechten hem onrechtmatig zijn ontzegd of onrechtmatig zijn beperkt. Artikel 5 Mededeling van inbreuken in verband met persoonsgegevens aan betrokkenen Wanneer de Commissie de in artikel 35 van Verordening (EU) 2018/1725 bedoelde mededeling van een inbreuk in verband met persoonsgegevens aan de betrokkene beperkt, tekent zij de redenen voor de beperking op en registreert zij ze overeenkomstig artikel 6 van dit besluit. Artikel 6 Optekening en registratie van beperkingen 1.   De Commissie tekent de redenen op voor beperkingen op grond van dit besluit, met inbegrip van een evaluatie van de noodzaak en de evenredigheid van de beperking, met inachtneming van de desbetreffende elementen van artikel 25, lid 2, van Verordening (EU) 2018/1725. 2.   Zij geeft daarbij aan hoe de uitoefening van een recht door de betrokkene het doel van de analyses en procedures van de Commissie met betrekking tot IOO-visserij of van de overeenkomstig artikel 2, lid 2 of lid 3, van dit besluit toegepaste beperkingen in het gedrang zou brengen of afbreuk zou doen aan de rechten en vrijheden van andere betrokkenen. 3.   De opgetekende gegevens en, indien van toepassing, de documenten met onderliggende feitelijke en juridische elementen worden geregistreerd. Ze worden desgevraagd aan de Europese Toezichthouder voor gegevensbescherming beschikbaar gesteld. Artikel 7 Duur van de beperkingen 1.   De in de artikelen 3, 4 en 5 bedoelde beperkingen blijven van toepassing zolang de redenen daarvoor blijven bestaan. 2.   Wanneer de redenen voor een in artikel 3 of 5 bedoelde beperking niet langer gelden, heft de Commissie de beperking op en stelt zij de betrokkene in kennis van de belangrijkste redenen voor de beperking. Tegelijkertijd stelt de Commissie de betrokkene in kennis van de mogelijkheid om te allen tijde een klacht in te dienen bij de Europese Toezichthouder voor gegevensbescherming of om beroep in te stellen bij het Hof van Justitie van de Europese Unie. 3.   De Commissie evalueert de toepassing van de in de artikelen 3 en 5 bedoelde beperkingen een jaar na de vaststelling ervan en bij de afsluiting van de desbetreffende, met betrekking tot IOO-visserij uitgevoerde analyses en procedures van de Commissie. Daarna monitort de Commissie de noodzaak om beperkingen te handhaven. Artikel 8 Evaluatie door de functionaris voor gegevensbescherming van de Commissie 1.   De functionaris voor gegevensbescherming van de Commissie wordt onverwijld geïnformeerd wanneer rechten van betrokkenen overeenkomstig dit besluit worden beperkt. De Commissie verleent de functionaris voor gegevensbescherming desgevraagd inzage in het register en eventuele documenten met onderliggende feitelijke en juridische elementen. 2.   De functionaris voor gegevensbescherming kan om een evaluatie van de beperking verzoeken. De functionaris voor gegevensbescherming wordt in kennis gesteld van de uitkomst van de gevraagde evaluatie. 3.   De Commissie documenteert de betrokkenheid van de functionaris voor gegevensbescherming in elk geval waarin de toepassing van rechten en verplichtingen als bedoeld in artikel 2, lid 2, van dit besluit wordt beperkt. Artikel 9 Inwerkingtreding Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 6 november 2019. Voor de Commissie De voorzitter Jean-Claude JUNCKER ( 1 ) De Unie is verdragsluitende partij bij het Verdrag van de Verenigde Naties inzake het recht van de zee van 10 december 1982 (“Unclos”), heeft de Overeenkomst van de Verenigde Naties voor de toepassing van de bepalingen van het Verdrag van de Verenigde Naties inzake het recht van de zee van 10 december 1982 die betrekking hebben op de instandhouding en het beheer van de grensoverschrijdende en de over grote afstanden trekkende visbestanden van 4 augustus 1995 (“VN-Visbestandenovereenkomst”) bekrachtigd en heeft ingestemd met de Overeenkomst om te bevorderen dat vissersvaartuigen op de volle zee de internationale maatregelen voor instandhouding en beheer van de visbestanden naleven van 24 november 1993 van de Voedsel- en Landbouworganisatie van de Verenigde Naties (“FAO-Nalevingsovereenkomst”). De Unie is ook partij bij de Overeenkomst inzake havenstaatmaatregelen (PSMA), die bij resolutie nr. 12/2009 van 22 november 2009 uit hoofde van artikel XIV, lid 1, van het Statuut van de FAO door de FAO-conferentie is goedgekeurd tijdens de 36e zitting (Rome, 18-23 november 2009). ( 2 ) Verordening (EG) nr. 1005/2008 van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, tot wijziging van Verordeningen (EEG) nr. 2847/93, (EG) nr. 1936/2001 en (EG) nr. 601/2004 en tot intrekking van Verordeningen (EG) nr. 1093/94 en (EG) nr. 1447/1999 ( PB L 286 van 29.10.2008, blz. 1 ). ( 3 ) Verordening (EG) nr. 1010/2009 van de Commissie van 22 oktober 2009 tot vaststelling van bepalingen ter uitvoering van Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( PB L 280 van 27.10.2009, blz. 5 ). ( 4 ) Zie met name de artikelen 28 en 30 van Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ). ( 5 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 6 ) De bewaring van dossiers bij de Commissie wordt geregeld door de gezamenlijke bewaarlijst, een regelgevend document (waarvan de meest recente versie SEC(2010)900 is) in de vorm van een tijdschema waarin de bewaartermijnen voor de verschillende soorten dossiers van de Commissie zijn vastgesteld. ( 7 ) Zie met name artikel 339 VWEU. ( 8 ) De uitvoering van de rechten van betrokkenen uit hoofde van Verordening (EU) 2018/1725 en de naleving van de verplichtingen van verwerkingsverantwoordelijken uit hoofde van die verordening doen niets af aan de wijze waarop de Commissie de rechten van verdediging van aan procedures onderworpen personen behandelt. De integriteit en de authenticiteit van bewijzen die in het kader van analyses en procedures zijn verzameld, mogen derhalve niet in het gedrang komen door de wijziging van documenten zoals die zijn ontvangen of verzameld in overeenstemming met de toepasselijke procedureregels op het gebied. ( 9 ) Verordening (EU) 2016/794 van het Europees Parlement en de Raad van 11 mei 2016 betreffende het Agentschap van de Europese Unie voor samenwerking op het gebied van rechtshandhaving (Europol) en tot vervanging en intrekking van de Besluiten 2009/371/JBZ, 2009/934/JBZ, 2009/935/JBZ, 2009/936/JBZ en 2009/968/JBZ van de Raad ( PB L 135 van 24.5.2016, blz. 53 ). ( 10 ) Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie (“EOM”) ( PB L 283 van 31.10.2017, blz. 1 ). ( 11 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 12 ) Richtlijn (EU) 2016/680 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens door bevoegde autoriteiten met het oog op de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, en betreffende het vrije verkeer van die gegevens en tot intrekking van Kaderbesluit 2008/977/JBZ van de Raad ( PB L 119 van 4.5.2016, blz. 89 ).",
  "source": "EUR LEX"
}