{
  "url": "http://www.w3.org/1999/xhtml\"><!--",
  "content": "L_2023053NL.01001001.xml 21.2.2023 NL Publicatieblad van de Europese Unie L 53/10 BESLUIT (GBVB) 2023/384 VAN DE RAAD van 20 februari 2023 betreffende een steunmaatregel in het kader van de Europese Vredesfaciliteit ter ondersteuning van de Jordaanse strijdkrachten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 van de Raad ( 1 ) is de Europese Vredesfaciliteit (European Peace Facility — EPF) opgericht voor de financiering door de lidstaten van acties van de Unie uit hoofde van het gemeenschappelijk buitenlands en veiligheidsbeleid (GBVB) die tot doel hebben de vrede te handhaven, conflicten te voorkomen en de internationale veiligheid te versterken op grond van artikel 21, lid 2, punt c), van het Verdrag. In het bijzonder op grond van artikel 1, lid 2, van Besluit (GBVB) 2021/509 dient de EPF te worden gebruikt voor het financieren van acties ter versterking van de capaciteiten op militair en defensiegebied van derde staten en regionale en internationale organisaties. (2) In juni 2022 nam de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) deel aan de 14e Raad EU-Jordanië waar de nieuwe partnerschapsprioriteiten werden vastgesteld. Door middel van deze partnerschapsprioriteiten bevestigden de Unie en Jordanië dat zij de samenwerking tussen de EU en Jordanië op het gebied van vrede en veiligheid in Jordanië willen blijven steunen en de samenwerking op het gebied van regionale stabiliteit en veiligheid, onder meer op het gebied van terrorismebestrijding, willen blijven versterken. (3) Op 14 november 2022 ontving de hoge vertegenwoordiger een verzoek aan de Unie om de Jordaanse strijdkrachten (Jordanian Armed Forces — JAF) te ondersteunen door de versterking van de militaire vermogens, met name op het gebied van militaire medische diensten, de ingenieursbrigades en de operationele eenheden die belast zijn met beveiliging van de grenzen van Jordanië. (4) De steunmaatregelen moeten worden uitgevoerd met inachtneming van de beginselen en vereisten van Besluit (GBVB) 2021/509, en in het bijzonder overeenkomstig Gemeenschappelijk Standpunt 2008/944/GBVB van de Raad ( 2 ) , en in overeenstemming met de voorschriften voor de uitvoering van in het kader van het EPF gefinancierde ontvangsten en uitgaven. (5) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, de rechtsstaat te versterken en goed bestuur te bevorderen in overeenstemming met het Handvest van de Verenigde Naties, de Universele Verklaring van de Rechten van de Mens en het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en duur 1.   Bij dit besluit wordt een steunmaatregel ten gunste van het Hasjemitisch Koninkrijk Jordanië (de “begunstigde”) ingesteld, die wordt gefinancierd in het kader van de Europese Vredesfaciliteit (European Peace Facility — EPF) (de “steunmaatregel”). 2.   Het doel van de steunmaatregel is het versterken van de vermogens van de Jordaanse strijdkrachten (Jordanian Armed Forces — JAF) om de nationale veiligheid en stabiliteit van Jordanië te waarborgen door de versterking van zijn militaire medische diensten, ingenieursbrigades en operationele eenheden die belast zijn met de beveiliging van zijn grenzen, en zo burgers beter te beschermen in crises en noodsituaties. 3.   Ter verwezenlijking van het in lid 2 vermelde doel worden met de steunmaatregel de volgende soorten uitrusting die niet is ontworpen om te doden gefinancierd: a) een volledig uitgerust mobiel ziekenhuis (niveau 1) voor de behandeling van gewonde soldaten, aangevuld met volledig uitgeruste ambulances met medevac-capaciteit; b) technische veldeenheden die zijn uitgerust om ingezette eenheden beter te ondersteunen, met name langs de grenzen; c) tactische apparatuur (onbemande luchtsystemen (UAS) en systemen ter bestrijding van onbemande luchtvaartuigen (C-UAV)) en steun aan de JAF zodat zij op dat gebied capaciteit kunnen opbouwen. 4.   De looptijd van de steunmaatregel bedraagt 36 maanden vanaf de datum van sluiting van het contract dat is ondertekend door de beheerder voor steunmaatregelen, die optreedt als ordonnateur, overeenkomstig artikel 32, lid 2, punt a), van Besluit (GBVB) 2021/509, ook in het kader van de administratieve regelingen overeenkomstig artikel 37 van dat besluit. Artikel 2 Financiële regelingen 1.   Het financiële referentiebedrag ter dekking van de uitgaven in verband met de steunmaatregel bedraagt 7 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de voorschriften voor de uitvoering van de ontvangsten en uitgaven die worden gefinancierd in het kader van de EPF. Artikel 3 Regelingen met de begunstigde 1.   De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) treft de nodige regelingen met de begunstigde om ervoor te zorgen dat deze de bij dit besluit vastgestelde vereisten en voorwaarden naleeft, als voorwaarde voor de steunverlening in het kader van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de met deze steunmaatregel ondersteunde eenheden van de JAF het toepasselijk internationaal recht naleven, met name het internationaal recht inzake de mensenrechten en het internationaal humanitair recht; b) de in het kader van de steunmaatregel verstrekte activa goed en efficiënt worden ingezet voor de doeleinden waarvoor zij zijn verstrekt; c) de in het kader van de steunmaatregel verstrekte activa voldoende worden onderhouden, zodat deze gedurende hun gehele levensduur bruikbaar en operationeel beschikbaar blijven; d) de in het kader van de steunmaatregel verstrekte activa aan het einde van hun levenscyclus niet verloren gaan of zonder toestemming van het bij Besluit (GBVB) 2021/509 ingestelde comité van de faciliteit overgedragen worden aan andere personen of entiteiten dan die welke in die regelingen staan vermeld. 3.   De in lid 1 bedoelde regelingen bevatten tevens bepalingen inzake opschorting en beëindiging van de steun in het kader van de steunmaatregel indien blijkt dat de begunstigde de in lid 2 vervatte verplichtingen niet nakomt. Artikel 4 Uitvoering 1.   De hoge vertegenwoordiger is verantwoordelijk voor het waarborgen van de uitvoering van dit besluit overeenkomstig Besluit (GBVB) 2021/509 en overeenkomstig de voorschriften voor de uitvoering van de ontvangsten en uitgaven die in het kader van de EPF worden gefinancierd, in overeenstemming met het geïntegreerd methodisch kader voor de beoordeling en vaststelling van de vereiste maatregelen en controles voor steunmaatregelen in het kader van de EPF. 2.   De in artikel 1, lid 3, bedoelde activiteiten worden uitgevoerd door de beheerder voor steunmaatregelen, onder meer door middel van administratieve regelingen overeenkomstig artikel 37 van Besluit (GBVB) 2021/509. Artikel 5 Toezicht, controle en evaluatie 1.   De hoge vertegenwoordiger ziet erop toe dat de begunstigde de overeenkomstig artikel 3 vastgestelde verplichtingen nakomt. Dit toezicht wordt gebruikt om kennis te verschaffen over de context van en het risico op niet-nakoming van de overeenkomstig artikel 3 vastgestelde verplichtingen, en draagt bij aan de voorkoming van zulke gevallen, met inbegrip van schendingen van het internationaal recht inzake de mensenrechten en het internationaal humanitair recht door de in het kader van de steunmaatregel ondersteunde eenheden van de JAF. 2.   Na verzending worden de uitrusting en benodigdheden als volgt geverifieerd: a) leveringsbevestiging, waarbij de EPF-leveringscertificaten door de eindgebruiker (de strijdkrachten) worden ondertekend op het moment van de eigendomsoverdracht; b) verslaglegging, waarbij de begunstigde jaarlijks verslag uitbrengt over de activiteiten die met de door de steunmaatregel geleverde uitrusting zijn uitgevoerd en over de inventaris van de aangewezen artikelen totdat het Politiek en Veiligheidscomité (PVC) dergelijke verslaglegging niet langer nodig acht; c) inspecties ter plaatse, waarbij de begunstigde de hoge vertegenwoordiger op diens verzoek toegang moet verlenen en de toegang moet faciliteren om ter plaatse controles uit te voeren. 3.   Na voltooiing van de steunmaatregel maakt de hoge vertegenwoordiger een eindevaluatie om te beoordelen of de steunmaatregel heeft bijgedragen aan het halen van de in artikel 1, lid 2, vermelde doelstelling. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de steunmaatregel. De beheerder voor steunmaatregelen brengt het bij Besluit (GBVB) 2021/509 ingestelde comité van de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad ook aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 20 februari 2023. Voor de Raad De voorzitter J. BORRELL FONTELLES ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ).",
  "source": "EUR LEX"
}