{
  "url": "http://www.w3.org/1999/xhtml\">",
  "content": "L_2019080NL.01004901.xml 22.3.2019 NL Publicatieblad van de Europese Unie L 80/49 UITVOERINGSBESLUIT (EU) 2019/470 VAN DE COMMISSIE van 20 maart 2019 tot intrekking van Beschikking 2005/779/EG tot vaststelling van maatregelen ter bescherming van de diergezondheid tegen vesiculaire varkensziekte in Italië (Kennisgeving geschied onder nummer C(2019) 2045) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 90/425/EEG van de Raad van 26 juni 1990 inzake veterinaire controles in het intra-uniale handelsverkeer in bepaalde levende dieren en producten in het vooruitzicht van de totstandbrenging van de interne markt ( 1 ) , en met name artikel 10, lid 4, Overwegende hetgeen volgt: (1) Beschikking 2005/779/EG van de Commissie ( 2 ) was vastgesteld naar aanleiding van uitbraken van vesiculaire varkensziekte in Italië. Bij deze beschikking zijn veterinairrechtelijke voorschriften betreffende vesiculaire varkensziekte vastgelegd voor als ziektevrij erkende regio's van die lidstaat, evenals voor niet als ziektevrij erkende regio's van die lidstaat. (2) Sinds enige jaren wordt in Italië een programma voor de uitroeiing en de bewaking van vesiculaire varkensziekte uitgevoerd om voor alle regio's van die lidstaat de status „vrij van vesiculaire varkensziekte” te bereiken. (3) Italië heeft de Commissie nieuwe informatie verstrekt wat de status „vrij van vesiculaire varkensziekte” van de regio Calabrië betreft, waaruit blijkt dat de ziekte in die regio is uitgeroeid. (4) Na onderzoek van de door Italië verstrekte informatie en gezien de gunstige resultaten van de uitvoering van het programma voor uitroeiing en bewaking moet de regio Calabrië worden erkend als vrij van vesiculaire varkensziekte. (5) Aangezien vesiculaire varkensziekte nu in alle regio's van Italië is uitgeroeid, is Beschikking 2005/779/EG achterhaald en moet zij worden ingetrokken. (6) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Beschikking 2005/779/EG wordt ingetrokken. Artikel 2 Dit besluit is gericht tot de lidstaten. Gedaan te Brussel, 20 maart 2019. Voor de Commissie Vytenis ANDRIUKAITIS Lid van de Commissie ( 1 ) PB L 224 van 18.8.1990, blz. 29 . ( 2 ) Beschikking 2005/779/EG van de Commissie van 8 november 2005 tot vaststelling van maatregelen ter bescherming van de diergezondheid tegen vesiculaire varkensziekte in Italië ( PB L 293 van 9.11.2005, blz. 28 ).",
  "source": "EUR LEX"
}