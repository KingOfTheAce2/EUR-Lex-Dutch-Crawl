{
  "url": "http://www.w3.org/1999/xhtml\"><!--",
  "content": "L_2021005NL.01000501.xml 8.1.2021 NL Publicatieblad van de Europese Unie L 5/5 BESLUIT (EU) 2021/12 VAN DE RAAD van 17 december 2020 betreffende het standpunt dat namens de Europese Unie moet worden ingenomen in het Gemengd Comité dat is ingesteld bij het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie wat betreft de bepaling van goederen waarvoor geen risico bestaat DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 50, lid 2, Gezien het Verdrag betreffende de werking van de Europese Unie, en met name artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Akkoord over de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie (“het terugtrekkingsakkoord”) is door de Unie gesloten bij Besluit (EU) 2020/135 van de Raad ( 1 ) op 30 januari 2020 en is op 1 februari 2020 in werking getreden. (2) Artikel 166 van het terugtrekkingsakkoord verleent het Gemengd Comité dat is ingesteld bij artikel 164 van het terugtrekkingsakkoord (“het Gemengd Comité”) de bevoegdheid besluiten te nemen inzake alle aangelegenheden ten aanzien waarvan daarin bij het terugtrekkingsakkoord wordt voorzien. Het Protocol inzake Ierland/Noord-Ierland (“het protocol”) maakt integrerend deel uit van het terugtrekkingsakkoord. (3) Artikel 5, lid 1, van het protocol voorziet in de toepassing van douanerechten die uit hoofde van het recht van de Unie van toepassing zijn op goederen die in Noord-Ierland worden binnengebracht en waarvan wordt aangenomen dat het risico bestaat dat zij later naar de Unie worden gebracht. Goederen waarvoor dit risico niet bestaat, zijn hetzij niet aan douanerechten onderworpen, hetzij onderworpen aan de douanerechten die toepasselijk zijn in het Verenigd Koninkrijk. (4) Uit hoofde van artikel 5, lid 2, van het protocol, wordt er voor alle goederen die in Noord-Ierland worden binnengebracht van uitgegaan dat het risico bestaat dat zij vervolgens naar de Unie worden gebracht. Om te worden beschouwd als goederen waarvoor geen risico in die zin bestaat, dient voor goederen die in Noord-Ierland worden binnengebracht komen vast te staan dat zij daar niet aan commerciële bewerking worden onderworpen en dat zij voldoen aan de door het Gemengd Comité vastgestelde criteria. (5) De criteria voor goederen die niet aan commerciële bewerking worden onderworpen, moeten rekening houden met het feit dat Noord-Ierland uit hoofde van artikel 4 van het protocol deel uitmaakt van het douanegebied van het Verenigd Koninkrijk. Zij moeten tevens aanknopen bij het feit dat de partijen bij het protocol zich ertoe verbinden dat de uitvoering van het protocol zo min mogelijk gevolgen zal hebben voor het dagelijks leven van gemeenschappen in zowel Ierland als Noord-Ierland. (6) Voor goederen die in Noord-Ierland worden binnengebracht, kan ervan worden uitgegaan dat geen risico bestaat dat zij vervolgens naar de Unie worden gebracht, wanneer het differentieel recht nul is, of wanneer anderszins is gewaarborgd dat er voor marktdeelnemers geen prikkel is om goederen uitsluitend vanwege het toepasselijke douanetarief naar Noord-Ierland te verzenden. (7) Het is wenselijk het standpunt te bepalen dat namens de Unie moet worden ingenomen in het Gemengd Comité, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie in het bij artikel 164 van het terugtrekkingsakkoord ingestelde Gemengd Comité moet worden ingenomen wat betreft de bepaling van goederen waarvoor geen risico bestaat, is gebaseerd op het bij dit besluit gevoegde ontwerpbesluit van het Gemengd Comité. Artikel 2 Het besluit van het Gemengd Comité wordt bekendgemaakt in het Publicatieblad van de Europese Unie . Artikel 3 Dit besluit treedt in werking op de datum waarop het wordt vastgesteld. Gedaan te Brussel, 17 december 2020. Voor de Raad De voorzitter S. SCHULZE ( 1 ) Besluit (EU) 2020/135 van de Raad van 30 januari 2020 betreffende de sluiting van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( PB L 29 van 31.1.2020, blz. 1 ). ONTWERP BESLUIT Nr. …/2020 VAN HET GEMENGD COMITÉ DAT IS INGESTELD BIJ HET AKKOORD OVER DE TERUGTREKKING VAN HET VERENIGD KONINKRIJK VAN GROOT-BRITTANNIË EN NOORD-IERLAND UIT DE EUROPESE UNIE EN DE EUROPESE GEMEENSCHAP VOOR ATOOMENERGIE van … betreffende de bepaling van goederen waarvoor geen risico bestaat HET GEMENGD COMITÉ Gezien het Protocol inzake Ierland/Noord-Ierland bij het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, en met name artikel 5, lid 2, HEEFT HET VOLGENDE BESLUIT VASTGESTELD: Artikel 1 Onderwerp In dit besluit worden regels vastgesteld voor de uitvoering van artikel 5, lid 2, van het Protocol inzake Ierland/Noord-Ierland (“het protocol”) wat betreft: a) de voorwaarden op basis waarvan ervan wordt uitgegaan dat goederen die van buiten de Unie Noord-Ierland worden binnengebracht, in Noord-Ierland niet aan commerciële bewerking worden onderworpen; b) de criteria op basis waarvan ervan wordt uitgegaan dat er voor goederen die van buiten de Unie Noord-Ierland worden binnengebracht, geen risico bestaat dat deze vervolgens naar de Unie worden gebracht. Artikel 2 Niet-commerciële bewerking Er wordt van uitgegaan dat goederen niet aan commerciële bewerking worden onderworpen wanneer: a) de persoon die een aangifte voor het vrije verkeer indient met betrekking tot die goederen of namens wie een dergelijke aangifte wordt ingediend (“importeur”), in zijn meest recente volledige boekjaar een totale jaaromzet van minder dan 500 000 GBP had, of b) de bewerking in Noord-Ierland plaatsvindt en uitsluitend bedoeld is voor: i) de verkoop van levensmiddelen aan een eindconsument in het Verenigd Koninkrijk; ii) bouwwerkzaamheden door de importeur, indien de bewerkte goederen permanent deel uitmaken van een structuur die in Noord-Ierland wordt gebouwd en zich daar bevindt; iii) rechtstreekse verstrekking aan de ontvanger van gezondheids- of zorgdiensten door de importeur in Noord-Ierland; iv) activiteiten zonder winstoogmerk in Noord-Ierland, waarbij de bewerkte goederen vervolgens niet door de importeur worden verkocht, of v) het eindgebruik van diervoeder op locaties in Noord-Ierland door de importeur. Artikel 3 Criteria op basis waarvan ervan wordt uitgegaan dat er geen risico bestaat dat goederen vervolgens naar de Unie worden gebracht 1.   Er wordt van uitgegaan dat er geen risico bestaat dat goederen vervolgens naar de Unie worden gebracht, indien ervan wordt uitgegaan dat de goederen niet aan commerciële bewerking worden onderworpen overeenkomstig artikel 2 en indien: a) in het geval van goederen die via rechtstreeks vervoer Noord-Ierland worden binnengebracht vanuit een ander deel van het Verenigd Koninkrijk, i) de volgens het gemeenschappelijk douanetarief van de Unie te betalen rechten gelijk zijn aan nul, of ii) de importeur overeenkomstig de artikelen 5 tot en met 7 van dit besluit toestemming heeft gekregen om de goederen Noord-Ierland binnen te brengen voor verkoop aan of eindgebruik door eindconsumenten in het Verenigd Koninkrijk, ook indien de goederen voorafgaand aan de verkoop aan of het eindgebruik door eindconsumenten aan niet-commerciële bewerking overeenkomstig artikel 2 zijn onderworpen; b) in het geval van goederen die via rechtstreeks vervoer Noord-Ierland worden binnengebracht, behalve uit de Unie of uit een ander deel van het Verenigd Koninkrijk, i) de volgens het gemeenschappelijk douanetarief van de Unie te betalen rechten gelijk zijn aan of lager dan de volgens het douanetarief van het Verenigd Koninkrijk te betalen rechten, of ii) de importeur overeenkomstig de artikelen 5 tot en met 7 van dit besluit toestemming heeft gekregen om de goederen Noord-Ierland binnen te brengen voor verkoop aan of eindgebruik door eindconsumenten in Noord-Ierland (ook indien de goederen voorafgaand aan de verkoop aan of het eindgebruik door eindconsumenten aan niet-commerciële bewerking overeenkomstig artikel 2 zijn onderworpen), en het verschil tussen de volgens het gemeenschappelijk douanetarief van de Unie te betalen rechten en de volgens het douanetarief van het Verenigd Koninkrijk te betalen rechten minder dan 3 % van de douanewaarde van de goederen bedraagt. 2.   Lid 1, onder a), ii), en lid 1, onder b), ii), zijn niet van toepassing op goederen waarvoor de Unie handelsbeschermingsmaatregelen heeft vastgesteld. Artikel 4 Bepaling van de toepasselijke rechten Voor de toepassing van artikel 3, lid 1, onder a), i), en artikel 3, lid 1, onder b), gelden de volgende regels: a) de volgens het gemeenschappelijk douanetarief van de Unie over goederen te betalen rechten worden bepaald overeenkomstig de regels die zijn vastgesteld in de douanewetgeving van de Unie; b) de volgens het douanetarief van het Verenigd Koninkrijk over goederen te betalen rechten worden bepaald overeenkomstig de regels die zijn vastgesteld in de douanewetgeving van het Verenigd Koninkrijk. Artikel 5 Toestemming voor de toepassing van artikel 3 1.   Voor de toepassing van artikel 3, lid 1, onder a), ii), en artikel 3, lid 1, onder b), ii), wordt bij de bevoegde autoriteit van het Verenigd Koninkrijk een aanvraag ingediend voor een vergunning om goederen via rechtstreeks vervoer Noord-Ierland binnen te brengen voor verkoop aan of eindgebruik door eindconsumenten. 2.   De in lid 1 bedoelde aanvraag voor een vergunning bevat informatie over de bedrijfsactiviteiten van de aanvrager en over de goederen die doorgaans Noord-Ierland worden binnengebracht, alsook een beschrijving van het soort registers, systemen en controles dat de aanvrager heeft ingesteld om ervoor te zorgen dat de onder de vergunning vallende goederen naar behoren worden aangegeven voor douanedoeleinden en dat er bewijs kan worden verstrekt ter staving van de verbintenis van artikel 6, onder b). De handelaar bewaart de bewijsstukken, zoals facturen, gedurende vijf jaar, en verstrekt deze desgevraagd aan de bevoegde autoriteiten. De gegevensvereisten inzake de aanvraag worden nader beschreven in de bijlage bij dit besluit. 3.   De vergunning vermeldt ten minste het volgende: a) de naam van de persoon aan wie de vergunning is verleend (“vergunninghouder”); b) het enkele referentienummer waarvan het besluit door de bevoegde douaneautoriteit wordt voorzien (“referentienummer vergunning”); c) de autoriteit die de vergunning heeft verleend; d) de datum waarop de vergunning van kracht wordt. 4.   De bepalingen van de douanewetgeving van de Unie inzake beschikkingen over de toepassing van de douanewetgeving gelden voor de in dit artikel bedoelde aanvragen en vergunningen, ook inzake toezicht. 5.   In gevallen waarin de bevoegde douaneautoriteit van het Verenigd Koninkrijk vaststelt dat er opzettelijk misbruik wordt gemaakt van een vergunning of dat de in dit besluit vervatte voorwaarden voor de afgifte van een vergunning worden geschonden, wordt de vergunning door de autoriteit opgeschort of ingetrokken. Artikel 6 Algemene voorwaarden voor de afgifte van vergunningen Voor de toepassing van de artikelen 3, lid 1, onder a), ii), en artikel 3, lid 1, onder b), ii), kan een vergunning worden verleend aan aanvragers die: a) voldoen aan de volgende vestigingscriteria: i) zij zijn gevestigd in Noord-Ierland of hebben een vaste bedrijfsinrichting in Noord-Ierland — waar permanent personele en technische middelen aanwezig zijn, en — van waaruit goederen worden verkocht aan, of verstrekt voor eindgebruik door, eindconsumenten, en — waar douane-, handels- en vervoersadministratie en -informatie beschikbaar of toegankelijk zijn in Noord-Ierland, en ii) ingeval zij niet in Noord-Ierland zijn gevestigd, worden hun douanetransacties in het Verenigd Koninkrijk verricht en beschikken zij over een indirecte douanevertegenwoordiger in Noord-Ierland; b) zich ertoe verbinden goederen uitsluitend Noord-Ierland binnen te brengen voor verkoop aan of eindgebruik door eindconsumenten, ook indien die goederen voorafgaand aan de verkoop aan of het eindgebruik door eindconsumenten aan niet-commerciële bewerking overeenkomstig artikel 2 zijn onderworpen, en zich er, ingeval van een verkoop aan eindconsumenten in Noord-Ierland, toe verbinden dat de verkoop verloopt via een of meer fysieke verkooppunten in Noord-Ierland van waaruit fysieke rechtstreekse verkoop aan eindconsumenten plaatsvindt. Artikel 7 Specifieke voorwaarden voor de afgifte van vergunningen 1.   Voor de toepassing van artikel 3, lid 1, onder a), ii), en artikel 3, lid 1, onder b), ii), wordt een vergunning om goederen Noord-Ierland binnen te brengen uitsluitend verleend aan aanvragers die voldoen aan de in artikel 6 vervatte voorwaarden alsook aan de navolgende voorwaarden: a) de aanvrager verklaart ten aanzien van goederen die Noord-Ierland worden binnengebracht overeenkomstig artikel 3, lid 1, onder a), ii), en artikel 3, lid 1, onder b), ii), aangifte voor het vrije verkeer te zullen doen; b) de aanvrager mag geen ernstige overtreding of herhaalde overtredingen van de douanewetgeving en belastingvoorschriften hebben begaan en mag geen strafblad met zware misdrijven in verband met zijn economische activiteit hebben; c) ten aanzien van goederen die moeten worden aangegeven als zijnde zonder risico, toont de aanvrager aan zijn handelingen en de goederenstroom goed onder controle te hebben dankzij een handels- en, in voorkomend geval, vervoersadministratie waarmee passende controles kunnen worden verricht en bewijs kan worden verstrekt ter staving van de verbintenis van artikel 6, onder b). 2.   Vergunningen worden uitsluitend verleend indien de douaneautoriteit van oordeel is dat zij zonder een buitensporige administratieve inspanning controles kan uitvoeren, met inbegrip van controle van bewijzen dat de goederen werden verkocht aan eindconsumenten of zijn onderworpen aan eindgebruik door eindconsumenten. 3.   Gedurende de periode die twee maanden na de inwerkingtreding van dit besluit afloopt, kan een vergunning op voorlopige basis worden verleend indien de aanvrager een volledige aanvraag heeft ingediend, voldoet aan lid 1, onder b), en verklaart de overige voorwaarden voor de afgifte van een vergunning te vervullen. De geldigheidsduur van de voorlopige vergunning is beperkt tot vier maanden, waarna de handelaar een permanente vergunning moet zijn verleend, wil hij toestemming houden. Artikel 8 Uitwisseling van informatie over de toepassing van artikel 5, leden 1 en 2, van het protocol 1.   Onverminderd zijn verplichtingen krachtens artikel 5, lid 4, van het protocol, gelezen in samenhang met Verordening (EG) nr. 638/2004 van het Europees Parlement en de Raad ( 1 ) en Verordening (EG) nr. 471/2009 van het Europees Parlement en de Raad ( 2 ) , verstrekt het Verenigd Koninkrijk de Unie maandelijks informatie over de toepassing van artikel 5, leden 1 en 2, van het protocol, alsook van dit besluit. Die informatie betreft volumes en waarden, in geaggregeerde vorm en per zending, en het vervoermiddel, in verband met: a) goederen die Noord-Ierland zijn binnengebracht en waarvoor geen douanerechten hoefden te worden betaald overeenkomstig artikel 5, lid 1, eerste alinea, van het protocol; b) goederen die Noord-Ierland zijn binnengebracht en waarvoor de te betalen douanerechten de rechten waren die toepasselijk waren in het Verenigd Koninkrijk overeenkomstig artikel 5, lid 1, tweede alinea, van het protocol, en c) goederen die Noord-Ierland zijn binnengebracht en waarvoor de te betalen douanerechten in overeenstemming waren met het gemeenschappelijk douanetarief van de Unie. 2.   Het Verenigd Koninkrijk verstrekt de in lid 1 bedoelde informatie op de vijftiende werkdag van de maand die volgt op de maand waarop de verstrekte informatie betrekking heeft. 3.   De informatie wordt verstrekt met behulp van elektronische gegevensverwerkingstechnieken. 4.   Op verzoek van de in {verwijzing naar besluit van het GC over de aanwezigheid van de Unie invoegen} bedoelde vertegenwoordigers van de Unie en ten minste tweemaal per jaar verstrekken de bevoegde autoriteiten van het Verenigd Koninkrijk voornoemde vertegenwoordigers deze informatie in geaggregeerde vorm en per vergunning wat betreft de krachtens de artikelen 5 tot en met 7 verleende vergunningen, met inbegrip van de aantallen ingewilligde en afgewezen aanvragen en het aantal ingetrokken vergunningen. 5.   De hierboven bedoelde regelmatige doorgifte van informatie begint zo spoedig mogelijk en uiterlijk op 15 april 2021. De eerste doorgifte betreft informatie over de periode van 1 januari 2021 tot en met het einde van de maand vóór de doorgifte. Artikel 9 Toetsing en beëindiging Indien een van beide partijen van oordeel is dat er sprake is van een aanzienlijke verlegging van de handel, van fraude of van andere illegale activiteiten, informeert die partij de andere partij uiterlijk op 1 augustus 2023 in het Gemengd Comité en stellen partijen alles in het werk om tot een voor beide partijen aanvaardbare oplossing voor de kwestie te komen. Indien partijen niet tot een voor beide partijen aanvaardbare oplossing komen, zijn artikel 3, lid 1, onder a), ii), artikel 3, lid 1, onder b), ii), en de artikelen 5 tot en met 8 van dit besluit niet langer van kracht vanaf 1 augustus 2024, tenzij het Gemengd Comité vóór 1 april 2024 besluit de toepassing ervan te handhaven. Ingeval artikel 3, lid 1, onder a), ii), artikel 3, lid 1, onder b), ii), en de artikelen 5 tot en met 8 van dit besluit ophouden van toepassing te zijn overeenkomstig de eerste alinea, wijzigt het Gemengd Comité dit besluit uiterlijk op 1 augustus 2024 in die zin dat vanaf 1 augustus 2024 een geschikte alternatieve bepaling van toepassing wordt, gezien de specifieke omstandigheden in Noord-Ierland en met volledige inachtneming van de plaats van Noord-Ierland in het douanegebied van het Verenigd Koninkrijk. Artikel 10 Inwerkingtreding Dit besluit treedt in werking op 1 januari 2021. Gedaan te …, Voor het Gemengd Comité De medevoorzitters ( 1 ) Verordening (EG) nr. 638/2004 van het Europees Parlement en de Raad van 31 maart 2004 betreffende de communautaire statistieken van het goederenverkeer tussen de lidstaten en houdende intrekking van Verordening (EEG) nr. 3330/91 van de Raad ( PB L 102 van 7.4.2004, blz. 1 ). ( 2 ) Verordening (EG) nr. 471/2009 van het Europees Parlement en de Raad van 6 mei 2009 betreffende communautaire statistieken van de buitenlandse handel met derde landen en tot intrekking van Verordening (EG) nr. 1172/95 van de Raad ( PB L 152 van 16.6.2009, blz. 23 ). BIJLAGE Aanvraag van een vergunning om goederen Noord-Ierland binnen te brengen voor eindconsumenten (bedoeld in artikel 5 van het besluit) Informatie in verband met de aanvraag 1. Bewijsstukken Door alle aanvragers te verstrekken verplichte bewijsstukken en informatie: Akte van oprichting/bewijs van een vaste inrichting 2. Overige door de aanvrager te verstrekken bewijsstukken en informatie Overige bewijsstukken of informatie die relevant worden geacht voor de controle of de aanvrager de in de artikelen 6 en 7 van het besluit bedoelde voorwaarden vervult. Verstrek informatie over het soort en, indien van toepassing, het identificatienummer en/of de datum van afgifte van het(de) bewijsstuk(ken) dat(die) bij de aanvraag is(zijn) gevoegd. Vermeld ook het totale aantal bijgevoegde stukken. 3. Datum en handtekening van de aanvrager Door middel van een elektronische gegevensverwerkingstechniek ingediende aanvragen worden geauthenticeerd door de persoon die de aanvraag indient. De datum waarop de aanvrager de aanvraag heeft ondertekend of op andere wijze heeft geauthenticeerd. Gegevens over de aanvrager 4. Aanvrager De aanvrager is degene die bij de douaneautoriteiten een beschikking aanvraagt. Vermeld de naam en adresgegevens van de betrokkene. 5. Identificatienummer van aanvrager De aanvrager is degene die bij de douaneautoriteiten een beschikking aanvraagt. Vermeld het EORI-nummer (registratie- en identificatienummer van marktdeelnemer) van de betrokkene, overeenkomstig artikel 1, lid 18, van Gedelegeerde Verordening (EU) 2015/2446 van de Commissie ( 1 ) . 6. Rechtsvorm van de aanvrager De rechtsvorm zoals vermeld in de akte van oprichting. 7. Btw-identificatienummer(s) Vermeld het btw-identificatienummer, indien toegekend. 8. Bedrijfsactiviteiten Verstrek informatie over de bedrijfsactiviteiten van de aanvrager. Geef een beknopte beschrijving van uw handelsactiviteit en vermeld uw rol in de toeleveringsketen (bv. fabrikant van goederen, importeur, detailhandelaar enz.). Gelieve deze factoren te beschrijven: — het beoogde gebruik van de ingevoerde goederen, met vermelding van het soort goederen en het feit of deze enige vorm van bewerking ondergaan; — een raming van het aantal douaneaangiften voor het vrije verkeer dat jaarlijks zal worden ingediend voor de betrokken goederen; — het soort registers, systemen en controles dat is ingesteld ter ondersteuning van de verbintenis van artikel 6, onder b). 9. Jaaromzet Vermeld, voor de toepassing van artikel 2 van het besluit, de jaaromzet in het meest recente volledige boekjaar. Indien de onderneming pas is opgericht: verstrek de administratie en informatie die relevant is voor het beoordelen van de verwachte omzet, bv. de meest recente kasstroom, balans en winst- en verliesprognoses, zoals goedgekeurd door de directeurs/partners/enig eigenaar. 10. Contactpersoon verantwoordelijk voor de aanvraag De contactpersoon is verantwoordelijk voor het onderhouden van het contact met de douane met betrekking tot de aanvraag. Vermeld de naam van de contactpersoon en diens telefoonnummer en e-mailadres (bij voorkeur een functionele mailbox). 11. Persoon die aan het hoofd staat van het bedrijf dat de aanvraag heeft ingediend, of die zeggenschap uitoefent over het beheer ervan Vermeld, voor de toepassing van artikel 7, onder b), van het besluit, de naam/namen en volledige contactgegevens van de betrokkene(n) overeenkomstig de wettelijke vestiging/vorm van het bedrijf dat de aanvraag heeft ingediend, met name: de directeur/leidinggevende van de onderneming en de bestuurders, indien van toepassing. De gegevens moeten ten minste de volledige naam en adresgegevens, de geboortedatum en het nationale identificatienummer bevatten. Data, tijden, termijnen en plaatsen 12. Datum van oprichting In cijfers: de dag, de maand en het jaar van oprichting. 13. Vestigingsadres/woonadres: Volledig adres van de plaats waar de persoon is gevestigd/woont, met inbegrip van de identificator van het land of gebied. 14. Plaats van administratievoering Vermeld het volledige adres van de locatie(s) waar de administratie van de aanvrager wordt gevoerd of zal worden gevoerd. De UN/LOCODE kan het adres vervangen als die de betrokken locatie ondubbelzinnig weergeeft. 15. Plaats(en) van bewerking of gebruik Vermeld het adres van de plaats(en) waar de goederen zullen worden bewerkt, indien van toepassing, en aan de eindconsumenten zullen worden verkocht. ( 1 ) Gedelegeerde Verordening (EU) 2015/2446 van de Commissie van 28 juli 2015 tot aanvulling van Verordening (EU) nr. 952/2013 van het Europees Parlement en de Raad met nadere regels betreffende een aantal bepalingen van het douanewetboek van de Unie ( PB L 343 van 29.12.2015, blz. 1 ).",
  "source": "EUR LEX"
}