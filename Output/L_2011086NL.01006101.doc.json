{
  "url": "http://www.w3.org/1999/xhtml\">",
  "content": "L_2011086NL.01006101.xml 1.4.2011 NL Publicatieblad van de Europese Unie L 86/61 VERORDENING (EU) Nr. 316/2011 VAN DE COMMISSIE van 30 maart 2011 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 maart 2011. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een gebruikt pick-up-voertuig, met een laadbak waarvan de achterklep kan worden geopend voor het vervoer van personen en goederen (zogenoemd „multipurpose vehicle”), met een dieselmotor met een cilinderinhoud van 3 200 cm 3 , een automatische versnellingsbak, vierwielaandrijving (4 × 4) en een wielbasis van 320 cm. Het voertuig bestaat uit: — een cabine met vier deuren, uitgerust met twee rijen zitplaatsen voor 5 personen, de bestuurder inbegrepen. De cabine heeft een luxe interieur, elektrisch verstelbare lederen zetels, driepuntsveiligheidsgordels achter de bestuurderszetel, elektrisch bediende ramen en airconditioning. Het voertuig is uitgerust met een ontvangtoestel voor radio-omroep, een radionavigatiesysteem en een cd-/dvd-speler, — een open laadbak met een binnenlengte van 156 cm. De zijwanden en achterklep van de laadbak zijn 50 cm hoog. De zijwanden zijn voorzien van sjorogen. De laadbak kan worden verlengd tot 206 cm door de achterklep te openen en een afsluitend hekwerk te monteren. 8703 33 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8703, 8703 33 en 8703 33 90. Indeling onder post 8704 als automobiel voor goederenvervoer is uitgesloten, gelet op het beoogde gebruik als voertuig hoofdzakelijk ontworpen voor personenvervoer, hetgeen onlosmakelijk samenhangt met het geheel van de objectieve kenmerken en het algemene voorkomen van het voertuig. De maximale binnenlengte op de vloer van het gedeelte voor goederenvervoer wordt beperkt door de zijwanden en de laadklep wanneer deze gesloten is. (Zie ook de toelichtingen bij het geharmoniseerd systeem op post 8703 en de toelichtingen bij de gecombineerde nomenclatuur op post 8703). Het voertuig moet daarom worden ingedeeld onder GN-code 8703 33 90 als een gebruikt motorvoertuig hoofdzakelijk ontworpen voor personenvervoer.",
  "source": "EUR LEX"
}