{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0566:NL:HTML\">",
  "content": "EUR-Lex - 31998D0566 - NL Avis juridique important | 31998D0566 98/566/EG: Besluit van de Raad van 20 juli 1998 tot sluiting van een Overeenkomst inzake wederzijdse erkenning tussen de Europese Gemeenschap en Canada Publicatieblad Nr. L 280 van 16/10/1998 blz. 0001 - 0002 BESLUIT VAN DE RAAD van 20 juli 1998 tot sluiting van een Overeenkomst inzake wederzijdse erkenning tussen de Europese Gemeenschap en Canada (98/566/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, juncto artikel 228, lid 2, eerste zin, lid 3, eerste alinea, en lid 4, Gezien het voorstel van de Commissie, Overwegende dat de onderhandelingen over de Overeenkomst inzake wederzijdse erkenning tussen de Europese Gemeenschap en Canada, ondertekend te Londen op 14 mei 1998, voltooid zijn en dat deze overeenkomst dient te worden goedgekeurd; Overwegende dat aan de bij deze overeenkomst ingestelde gemengde commissie bepaalde uitvoerende taken werden toegewezen, in het bijzonder de bevoegdheid bepaalde aspecten van de sectorbijlagen te wijzigen; Overwegende dat passende interne procedures dienen te worden vastgesteld om de goede werking van de overeenkomst te waarborgen en dat de Commissie moet worden gemachtigd bepaalde technische wijzigingen aan te brengen in de overeenkomst en bepaalde uitvoeringsbesluiten te nemen, BESLUIT: Artikel 1 De Overeenkomst inzake wederzijdse erkenning tussen de Europese Gemeenschap en Canada, met inbegrip van de bijlagen, wordt namens de Europese Gemeenschap goedgekeurd. De tekst van de overeenkomst en de bijlagen zijn aan dit besluit gehecht. Artikel 2 De Voorzitter van de Raad doet namens de Gemeenschap de in artikel XIX van de overeenkomst bedoelde kennisgeving. Artikel 3 1. De Gemeenschap wordt in de bij de artikelen XI en XII van de overeenkomst ingestelde gemengde commissie en in de bij de sectorbijlagen ingestelde gemengde sectorgroepen vertegenwoordigd door de Commissie, bijgestaan door het door de Raad aangewezen bijzonder comité. De Commissie belast zich in overleg met dit bijzonder comité met de aanstellingen, de uitwisseling van informatie en de verzoeken om verificatie bedoeld in de artikelen IX, X, XI, lid 3, onder c) en e), XII, onder b), en XIII van de overeenkomst en in de overeenkomstige bepalingen van de sectorbijlagen. 2. Het standpunt van de Gemeenschap met betrekking tot de besluiten van de gemengde commissie of, in voorkomend geval, van de gemengde sectorgroepen, in geval van wijzigingen in de sectorbijlagen (artikel XI, lid 3, onder a), en lid 4, van de overeenkomst) en bij de verificatie van de naleving van de voorschriften overeenkomstig de artikelen VIII en XI, lid 4, onder c), van de overeenkomst wordt door de Commissie vastgesteld na overleg met het in lid 1 bedoelde bijzonder comité. 3. In alle andere gevallen wordt het standpunt van de Gemeenschap in de gemengde commissie of in de gemengde sectorgroepen met een gekwalificeerde meerderheid door de Raad vastgesteld op voorstel van Commissie. Deze procedure vindt ook toepassing bij de besluitvorming van de Gemeenschap in het kader van de artikelen XV, lid 3, en XIX, lid 4, van de overeenkomst. Gedaan te Brussel, 20 juli 1998. Voor de Raad De Voorzitter W. MOLTERER",
  "source": "EUR LEX"
}