{
  "url": "http://www.w3.org/1999/xhtml\">",
  "content": "L_2008116NL.01005601.xml 30.4.2008 NL Publicatieblad van de Europese Unie L 116/56 GEMEENSCHAPPELIJK STANDPUNT 2008/348/GBVB VAN DE RAAD van 29 april 2008 betreffende restrictieve maatregelen tegen Oezbekistan DE RAAD VAN DE EUROPESE UNIE, Gelet op het Verdrag betreffende de Europese Unie, en met name op artikel 15, Overwegende hetgeen volgt: (1) Op 13 november 2007 heeft de Raad Gemeenschappelijk Standpunt 2007/734/GBVB betreffende restrictieve maatregelen tegen Oezbekistan vastgesteld ( 1 ) . Bij dat gemeenschappelijk standpunt zijn enkele restrictieve maatregelen verlengd die waren ingesteld bij Gemeenschappelijk Standpunt 2005/792/GBVB ( 2 ) als reactie op het buitensporige, disproportionele en willekeurige gebruik van geweld door de Oezbeekse veiligheidsdiensten tijdens de gebeurtenissen in Andizjan in mei 2005. Om de Oezbeekse autoriteiten aan te moedigen positieve maatregelen te nemen voor de verbetering van de mensenrechtensituatie en gezien de toezeggingen van de Oezbeekse autoriteiten, zijn de restrictieve maatregelen voor toelating evenwel voor een periode van zes maanden opgeschort. (2) Na evaluatie van de toestand in Oezbekistan acht de Raad het passend de opschorting van de restrictieve maatregelen voor toelating met nog eens zes maanden te verlengen, HEEFT HET VOLGENDE GEMEENSCHAPPELIJK STANDPUNT VASTGESTELD: Artikel 1 De toepassing van de in artikel 3 van Gemeenschappelijk Standpunt 2007/734/GBVB bedoelde maatregelen wordt opgeschort tot 13 november 2008. Artikel 2 Dit gemeenschappelijk standpunt treedt in werking op de dag van zijn vaststelling. Artikel 3 Dit gemeenschappelijk standpunt wordt bekendgemaakt in het Publicatieblad van de Europese Unie . Gedaan te Luxemburg, 29 april 2008. Voor de Raad De voorzitter D. RUPEL ( 1 ) PB L 295 van 14.11.2007, blz. 34 . ( 2 ) PB L 299 van 16.11.2005, blz. 72 . Gemeenschappelijk standpunt gewijzigd bij Gemeenschappelijk Standpunt 2007/338/GBVB ( PB L 128 van 16.5.2007, blz. 50 ).",
  "source": "EUR LEX"
}