{
  "url": "http://www.w3.org/1999/xhtml\">",
  "content": "L_2005132NL.01001701.xml 26.5.2005 NL Publicatieblad van de Europese Unie L 132/17 BESLUIT 2005/395/GBVB VAN DE RAAD van 10 mei 2005 tot wijziging van Besluit 2001/80/GBVB houdende instelling van de Militaire Staf van de Europese Unie DE RAAD VAN DE EUROPESE UNIE, Gelet op het Verdrag betreffende de Europese Unie, en met name op artikel 28, lid 1, Gelet op het Verdrag tot oprichting van de Europese Gemeenschap, en met name op artikel 207, lid 2, Overwegende hetgeen volgt: (1) De huidige organisatie en structuur van de Militaire Staf van de Europese Unie (EUMS) houden geen rekening met een aantal nieuwe taken. (2) Voorts kan de Raad, wat het uitvoeren van autonome militaire operaties betreft, in bepaalde omstandigheden op advies van het Militair Comité van de Europese Unie besluiten, gebruik te maken van de collectieve capaciteit van de Militaire Staf van de Europese Unie, met name wanneer een gezamenlijke civiel-militaire reactie vereist is en wanneer er geen nationaal hoofdkwartier is aangewezen. (3) Het mandaat en de organisatie van de EUMS dienen bijgevolg te worden gewijzigd. (4) Het Politiek en Veiligheidscomité heeft op 12 april 2005 aanbevolen het mandaat en de organisatie van de EUMS te wijzigen. (5) Besluit 2001/80/GBVB dient derhalve te worden gewijzigd ( 1 ) , BESLUIT: Artikel 1 Besluit 2001/80/GBVB wordt als volgt gewijzigd: 1) Artikel 2 wordt vervangen door: „Artikel 2 Het mandaat en de organisatie van de Militaire Staf van de Europese Unie zijn omschreven in de aan dit besluit gehechte bijlage.”. 2) Artikel 4 wordt vervangen door: „Artikel 4 Voor de leden van de Militaire Staf van de Europese Unie gelden de regels die zijn neergelegd in Besluit 2003/479/EG van de Raad van 16 juni 2003 betreffende de regeling die van toepassing is op nationale deskundigen en militairen die bij het secretariaat-generaal van de Raad zijn gedetacheerd ( 2 ) . 3) De bijlage bij Besluit 2001/80/GBVB van de Raad wordt vervangen door de bijlage bij dit besluit. Artikel 2 Dit besluit treedt in werking op de dag waarop het wordt aangenomen. Artikel 3 Dit besluit wordt bekendgemaakt in het Publicatieblad van de Europese Unie . Gedaan te Brussel, 10 mei 2005. Voor de Raad De voorzitter J. KRECKÉ ( 1 ) PB L 27 van 30.1.2001, blz. 7 . ( 2 ) PB L 160 van 28.6.2003, blz. 72 .”. BIJLAGE MANDAAT EN ORGANISATIE VAN DE MILITAIRE STAF VAN DE EUROPESE UNIE 1.   Inleiding In Helsinki hebben de EU-lidstaten besloten binnen de Raad nieuwe permanente politieke en militaire instanties op te zetten om de Europese Unie in staat te stellen haar verantwoordelijkheid te nemen voor het geheel van taken op het gebied van conflictpreventie en crisisbeheersing zoals omschreven in het Verdrag betreffende de Europese Unie (VEU). Overeenkomstig het verslag van Helsinki verstrekt de EUMS „binnen de structuren van de Raad militaire expertise […] en steun voor het GEVDB, met inbegrip van de leiding over door de Europese Unie geleide militaire crisisbeheersingsoperaties”. De Europese Raad heeft tijdens zijn bijeenkomst op 12 en 13 december 2003 zijn voldoening uitgesproken over het document „Europese defensie: overleg NAVO-EU, planning en operaties”. Op 16 en 17 december 2004 onderschreef de Europese Raad de gedetailleerde voorstellen voor de uitvoering van dit document. Het mandaat van de EUMS wordt gedefinieerd zoals hieronder wordt uiteengezet. 2.   Opdracht De Militaire Staf heeft opdrachten op het gebied van vroegtijdige waarschuwing, situatiebeoordeling en strategische planning voor de in artikel 17, lid 2, van het Verdrag betreffende de Europese Unie bedoelde opdrachten en taken, met inbegrip van die welke zijn omschreven in de Europese veiligheidsstrategie. Een en ander omvat ook het aanwijzen van Europese nationale en multinationale strijdkrachten en uitvoering geven aan het beleid en de beslissingen overeenkomstig de richtlijnen van het Militair Comité van de Europese Unie (EUMC). 3.   Rol — De EUMS is de bron van militaire expertise voor de Europese Unie. — Hij is de schakel tussen het EUMC, enerzijds, en de militaire middelen die de Europese Unie ter beschikking staan, anderzijds, en hij verstrekt militaire expertise aan de EU-instanties overeenkomstig de richtlijnen van het EUMC. — Hij heeft drie belangrijke operationele functies: vroegtijdige waarschuwing, situatiebeoordeling en strategische planning. — Hij maakt vroegtijdige waarschuwing mogelijk. Hij stelt plannen, evaluaties en aanbevelingen op betreffende het crisisbeheersingsconcept en de algemene militaire strategie en hij geeft uitvoering aan de besluiten en adviezen van het EUMC. — Voor alle in artikel 17, lid 2, van het Verdrag betreffende de Europese Unie bedoelde opdrachten en taken in het kader van door de Europese Unie geleide operaties, met inbegrip van die welke zijn omschreven in de Europese veiligheidsstrategie, ondersteunt hij het EUMC op het gebied van situatiebeoordeling en de militaire aspecten van de strategische planning ( 1 ) , ongeacht of de Europese Unie gebruik maakt van NAVO-middelen en vermogens. — Hij ondersteunt (op verzoek van de secretaris-generaal/hoge vertegenwoordiger (SG/HV) of het Politiek en Veiligheidscomité (PVC) tijdelijke missies naar derde landen of internationale organisaties, om op verzoek advies en bijstand te leveren over militaire aspecten van conflictpreventie, crisisbeheersing en post-conflictstabilisatie. — Hij draagt bij aan de opstelling, de evaluatie en de herziening van de vermogensdoelstellingen, rekening houdend met de noodzaak voor de betrokken lidstaten om de samenhang met het defensieplanningsproces (DPP) van de NAVO en het plannings- en toetsingsproces (PARP) van het Partnerschap voor de vrede (PFP), volgens overeengekomen procedures te verzekeren. — Hij werkt nauw samen met het Europees Defensieagentschap. — Wat betreft de strijdkrachten en vermogens die de lidstaten ter beschikking stellen van de Europese Unie, is hij verantwoordelijk voor het toezicht op, de evaluatie van en het opstellen van aanbevelingen met betrekking tot opleiding, oefeningen en interoperabiliteit. — Hij houdt, voornamelijk via de Civiel/Militaire Cel, het vermogen in stand om het nationale hoofdkwartier te versterken dat is aangewezen om een autonome EU-operatie uit te voeren. — Hij dient, via de Civiel/Militaire Cel, het vermogen te leveren om een autonome militaire EU-operatie te plannen en uit te voeren, en houdt het vermogen in stand om voor een specifieke operatie snel een operatiecentrum op te zetten, met name wanneer een gezamenlijke civiel-militaire reactie vereist is en wanneer er geen nationaal hoofdkwartier is aangewezen, zodra de Raad op advies van het EUMC een besluit over die operatie heeft genomen. 4.   Taken — De EUMS verstrekt onder leiding van het EUMC militaire expertise aan de secretaris-generaal/hoge vertegenwoordiger en aan EU-instanties. — Hij volgt potentiële crisissen op basis van adequate nationale en multinationale inlichtingenvermogens. — Hij voorziet het Situatiecentrum van militaire informatie en is ontvanger van de output daarvan. — Hij voert de militaire aspecten van de strategische voorplanning uit. — In coördinatie met de NAVO stelt hij een lijst op van de Europese nationale en multinationale strijdkrachten voor door de Europese Unie geleide operaties. — Hij draagt bij tot de ontwikkeling en voorbereiding (met inbegrip van opleiding en oefeningen) van de door de lidstaten ter beschikking van de Europese Unie gestelde nationale en multinationale strijdkrachten. De regels voor de betrekkingen met de NAVO worden in de desbetreffende documenten bepaald. — Hij organiseert en coördineert de procedures met de nationale, multinationale en NAVO-hoofdkwartieren die de Europese Unie ter beschikking staan, waarbij hij zoveel mogelijk zorgt voor verenigbaarheid met de NAVO-procedures. — Hij draagt bij tot de militaire aspecten van de EVDB-dimensie van terrorismebestrijding. — Hij draagt bij tot de ontwikkeling van concepten, doctrine, plannen en procedures voor het gebruik van militaire middelen en vermogens voor operaties ter beheersing van de gevolgen van door de natuur of door de mens veroorzaakte rampen. — Hij programmeert, plant, leidt en evalueert de militaire aspecten van de EU-crisisbeheersingsprocedures, inclusief het valideren van EU-NAVO-procedures. — Hij neemt deel aan de financiële raming van operaties en oefeningen. — Hij onderhoudt contacten met de nationale hoofdkwartieren en met de multinationale hoofdkwartieren van de multinationale strijdkrachten. — Hij onderhoudt permanente betrekkingen met de NAVO overeenkomstig de permanente regelingen tussen de Europese Unie en de NAVO. — Hij beschikt over een NAVO-Verbindingsteam bij de EUMS en een EU-cel bij SHAPE, overeenkomstig het verslag van het voorzitterschap over het EVDB dat op 13 december 2004 door de Raad is goedgekeurd. — Hij onderhoudt passende betrekkingen met de aangewezen correspondenten bij de Verenigde Naties en andere internationale organisaties, waaronder de Organisatie voor Veiligheid en Samenwerking in Europa (OVSE) en de Afrikaanse Unie (AU), afhankelijk van de instemming van deze organisaties. — Hij draagt bij aan het noodzakelijk alomvattend leerervaringsproces. — Via de Civiel/Militaire Cel uitgevoerde taken: — Hij houdt zich op initiatief van de SG/HV of het PVC bezig met strategische noodplanning; — Hij draagt bij tot de ontwikkeling van doctrine/concepten en trekt daarbij lering uit civiel/militaire operaties en oefeningen; — Hij bereidt de concepten en procedures voor het operatiecentrum van de Europese Unie voor en zorgt ervoor dat het personeel, de faciliteiten en de uitrusting van het operatiecentrum beschikbaar en gereed zijn voor operaties, oefeningen en opleiding; — Hij zorgt voor het onderhoud, de actualisering en de vervanging van de uitrusting van het operatiecentrum van de Europese Unie en onderhoudt de gebouwen en het terrein. a)   Aanvullende taken in crisisbeheersingssituaties — De EUMS vraagt en verwerkt specifieke informatie van de inlichtingenorganisaties en andere relevante informatie uit alle beschikbare bronnen. — Hij steunt het EUMC in diens bijdragen tot de initiële planningsleidraad en de planningsrichtlijnen van het PVC. — Hij ontwikkelt militaire strategische opties als basis voor het militaire advies van het EUMC aan het PVC en bepaalt de prioriteiten daarvan, door: — ruime initiële opties te definiëren; — wanneer nodig, gebruik te maken van planningsondersteuning van externe bronnen die deze opties nader zullen analyseren en meer in detail zullen ontwikkelen; — het resultaat van deze meer diepgaande behandeling te evalueren en opdracht te geven voor de eventueel nog noodzakelijke werkzaamheden; — het EUMC een algemene beoordeling voor te leggen; hij duidt in voorkomend geval prioriteiten en aanbevelingen aan. — Hij bepaalt in coördinatie met de nationale planningsstaven en, indien nodig, de NAVO welke strijdkrachten aan eventuele door de Europese Unie geleide operaties zouden kunnen deelnemen. — Hij staat de operationele commandant bij in technische uitwisselingen met derde landen die militaire bijdragen aan een door de Europese Unie geleide operatie aanbieden, alsook in de voorbereiding van de conferentie voor de vorming van strijdkrachten. — Hij houdt crisissituaties voortdurend in het oog. — Via de Civiel/Militaire Cel uitgevoerde taken: — Hij verleent, naar aanleiding van een verzoek van DG E aan de DGEUMS, bijstand bij de politiek-militaire strategische planning van de reactie op een crisis onder de verantwoordelijkheid van DG E (voorbereiding van een CMC (crisisbeheersingsconcept), gezamenlijk optreden, enz.). — Hij draagt bij tot de strategische planning van de reactie op een crisis voor gezamenlijke civiel/militaire operaties door de ontwikkeling van strategische opties zoals voorzien in de crisisbeheersingsprocedures. Deze planning valt onder de rechtstreekse verantwoordelijkheid van de DGEUMS en DG E en onder het algehele gezag van de SG/HV. — Hij verleent, naar aanleiding van een verzoek van DG E aan de DGEUMS, bijstand bij de civiele strategische planning van de reactie op een crisis onder de verantwoordelijkheid van DG E (voorbereiding van PSO, CSO, enz.). b)   Aanvullende taken tijdens operaties — De EUMS houdt onder leiding van het EUMC voortdurend toezicht op alle militaire aspecten van de operaties. Hij maakt strategische analyses in overleg met de aangewezen operationele commandant om het EUMC te steunen in zijn rol als adviseur van het PVC, dat de strategische leiding in handen heeft. — Hij reikt in het licht van de politieke en operationele ontwikkelingen aan het EUMC nieuwe opties aan als basis voor het militaire advies van het EUMC aan het PVC. — Hij draagt bij tot de versterkte kern en, indien nodig, tot de verdere uitbreiding van het operatiecentrum van de Europese Unie. — Via de Civiel/Militaire Cel uitgevoerde taken: — Hij stelt de vaste kern van het operatiecentrum van de Europese Unie ter beschikking. — Hij draagt bij tot de coördinatie van civiele operaties. Deze operaties worden uitgevoerd onder het gezag van DG E. Hij levert een bijdrage op het stuk van de planning, de ondersteuning (met inbegrip van het eventuele aanwenden van militaire middelen) en het uitvoeren van civiele operaties (op strategisch niveau blijft DG E bevoegd). 5.   Organisatie — De EUMS werkt onder de militaire leiding van het EUMC, waaraan hij rapporteert. — De EUMS is een afdeling van het secretariaat van de Raad die rechtstreeks aan de secretaris-generaal/hoge vertegenwoordiger is toegevoegd, en werkt nauw samen met andere afdelingen van het Raadssecretariaat. — De EUMS wordt geleid door de DGEUMS, een driesterren-vlagofficier. — Hij bestaat uit door de lidstaten gedetacheerd personeel dat in internationaal verband optreedt overeenkomstig de regeling die van toepassing is op nationale deskundigen en militairen die bij het secretariaat-generaal van de Raad zijn gedetacheerd, alsmede uit door het secretariaat-generaal van de Raad en de Commissie gedetacheerde ambtenaren. Teneinde de selectieprocedure van de EUMS te verbeteren, worden de lidstaten aangemoedigd om voor elke aangevraagde betrekking meer dan één kandidaat voor te dragen. — Om alle opdrachten en taken volledig te kunnen beheersen, wordt de EUMS georganiseerd volgens het bijgaande schema. — In crisisbeheersingssituaties of -oefeningen kan de EUMS crisisactieteams (CAT’s) instellen, steunend op eigen expertise, personeel en infrastructuur. Tevens kan hij de EU-lidstaten, indien nodig, via het EUMC om personeel verzoeken voor een tijdelijke uitbreiding. — De opdracht, functie en organisatie van de Civiel/Militaire Cel en de configuratie van het operatiecentrum zijn door de Raad op 13 december 2004 goedgekeurd en door de Europese Raad op 16-17 december 2004 bevestigd. Het EUMC zal via de DGEUMS leiding geven aan de militaire activiteiten van de Civiel/Militaire Cel. DG E blijft functioneel verantwoordelijk voor de bijdragen van de Cel aan de civiele aspecten van crisisbeheersing. Aan het Civcom wordt gerapporteerd overeenkomstig de vastgelegde procedures inzake de civiele aspecten van crisisbeheersing. 6.   Betrekkingen met derde landen De betrekkingen tussen de EUMS en de Europese NAVO-landen die geen EU-lidstaat zijn, andere derde staten en de kandidaat-lidstaten van de Europese Unie worden omschreven in de desbetreffende documenten over de betrekkingen van de Europese Unie met derde landen. ( 1 ) Voorlopige definities: Strategische planning: planningsactiviteiten die van start gaan zodra een crisis uitbreekt en die eindigen wanneer de politieke instanties van de Europese Unie gekozen hebben voor één of voor een reeks militaire strategische opties. Het strategische proces omvat de beoordeling van de militaire situatie, de definitie van een politiek-militair kader en de ontwikkeling van militaire strategische opties. Militaire strategische optie: een mogelijke militaire actie om de in het politiek-militaire kader vastgestelde politiek-militaire doelstellingen te bereiken. Een militaire strategische optie omschrijft de militaire oplossing, de vereiste middelen en de beperkingen en geeft aanbevelingen voor de keuze van de bevelhebber van de operaties en het operationele hoofdkwartier. AANHANGSEL ORGANISATIESCHEMA VAN DE EUMS AFKORTINGEN A ACOS Adjunct-chef-staf (Assistant Chief of Staff) ADMIN Onderafdeling Administratie (Administration Branch) C CEUMC Voorzitter van het Militair Comité van de Europese Unie (Chairman of the European Union Military Committee) CIS Afdeling Communicatie- en informatiesystemen (Communications and Information Systems Division) Civ/Mil Cell Civiel/Militaire Cel (Civilian/Military Cell) CIVCOM Comité voor de civiele aspecten van crisisbeheersing CMC SPT Ondersteuning van de voorzitter van het Militair Comité van de Europese Unie (Support to Chairman of the European Union Military Committee) CMSP Onderafdeling Civiel/Militaire Strategische Planning (Civilian/Military Strategic Planning Branch) CONOPS Operationeel concept (Concept of Operations) CRP/COP Onderafdeling Planning van de reactie op een crisis/Lopende Operaties (Crisis Response Planning/Current Operations Branch) D DDG/COS Adjunct-directeur-generaal en chef-staf van de Militaire Staf van de Europese Unie (Deputy Director General and Chief of Staff of the European Union Military Staff) DGEUMS Directeur-generaal van de Militaire Staf van de Europese Unie (Director General of the European Union Military Staff) DOC/CON Onderafdeling Doctrine en Concepten (Doctrine and Concepts Branch) E EUMC Militair Comité van de Europese Unie (European Union Military Committee) EUMS Militaire Staf van de Europese Unie (European Union Military Staff) EXE/TRG/ANL Onderafdeling Oefeningen, Opleiding en Analyse (Exercises, Training and Analysis Branch) EX OFFICE Kabinet (Executive Office) F FOR/CAP Onderafdeling Ontwikkeling Strijdkrachten en Vermogens (Force and Capability Development Branch) I INT Afdeling Inlichtingen (Intelligence Division) INT POL Onderafdeling Inlichtingenbeleid (Intelligence Policy Branch) ITS Onderafdeling Informatietechnologie en -beveiliging (Information Technology and Security Branch) L LEGAL Juridisch adviseur (Legal Adviser) LOG Onderafdeling Logistiek (Logistics Branch) LOG/RES Afdeling Logistiek en Middelen (Logistics and Resources Division) O OCPS Vast Personeel Operatiecentrum (Operations Centre Permanent Staff) OHQ Operationeel hoofdkwartier (Operations Headquarters) OPLAN Operatieplan (Operations Plan) OPSCEN Operatiecentrum (Operations Centre) OPS/EXE Afdeling Operaties en Oefeningen (Operations and Exercises Division) P PERS Persoonlijke staf (Personal Staff) POL Onderafdeling Beleid (Policy Branch) POL/PLS Afdeling Beleid en Plannen (Policy and Plans Division) POL/REQ Onderafdeling Beleid en Behoeften (Policy and Requirements Branch) PRD Onderafdeling Productie (Production Branch) R REQ Onderafdeling Behoeften (Requirements Branch) RES/SPT Onderafdeling Ondersteuning Middelen (Resources Support Branch) U UN MLO Militair verbindingsofficier bij de Verenigde Naties (United Nations Military Liaision Officer)",
  "source": "EUR LEX"
}