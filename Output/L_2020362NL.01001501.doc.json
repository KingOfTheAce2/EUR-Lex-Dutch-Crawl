{
  "url": "http://www.w3.org/1999/xhtml\"><!--",
  "content": "L_2020362NL.01001501.xml 30.10.2020 NL Publicatieblad van de Europese Unie L 362/15 BESLUIT (EU) 2020/1580 VAN DE RAAD van 23 oktober 2020 tot wijziging van Besluit (EU) 2020/721 teneinde het standpunt vast te stellen dat namens de Europese Unie moet worden ingenomen tijdens de 75e zitting van de Commissie voor de bescherming van het mariene milieu van de Internationale Maritieme Organisatie en de 102 e zitting van de Maritieme Veiligheidscommissie van de Internationale Maritieme Organisatie ten aanzien van de goedkeuring van een MSC-MEPC.5-circulaire over een modelovereenkomst voor de machtiging van erkende organisaties die namens de overheid optreden DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het optreden van de Unie in de maritieme-vervoerssector moet gericht zijn op de bescherming van het maritieme milieu en de gezondheid van de mens, en op de verbetering van de maritieme veiligheid. (2) Verwacht wordt dat de Maritieme Veiligheidscommissie van de Internationale Maritieme Organisatie (IMO) tijdens haar 102 e zitting gepland voor 4 tot en met 11 november 2020 (“MSC 102”) samen met de Commissie voor de bescherming van het mariene milieu van de IMO een MSC-MEPC.5-circulaire zal goedkeuren over een modelovereenkomst voor de machtiging van erkende organisaties die namens de overheid optreden (de “MSC-MEPC.5-circulaire”). (3) Verwacht wordt dat de Commissie voor de bescherming van het mariene milieu van de IMO tijdens haar 75 e zitting gepland voor 16 tot en met 20 november 2020 (“MEPC 75”), samen met de Maritieme Veiligheidscommissie van de IMO de MSC-MEPC.5-circulaire zal goedkeuren. (4) Het is wenselijk het standpunt vast te stellen dat namens de Unie moet worden ingenomen tijdens MSC 102 en MEPC 75, omdat de goedkeuring van de MSC-MEPC.5-circulaire een beslissende invloed kan hebben op de inhoud van het Unierecht, namelijk Richtlijn 2009/15/EG van het Europees Parlement en de Raad ( 1 ) . (5) De goedkeuring van de MSC-MEPC.5-circulaire, die MSC/Circ.710 en MEPC/Circ.307 vervangt, zou de modelovereenkomst actualiseren voor de machtiging van erkende organisaties die namens de overheid optreden en in overeenstemming brengen met de code voor erkende organisaties (IMO-resoluties MSC.349(92) en MEPC.237(65)). Zowel de vlaggenstaatadministratie als de erkende organisaties wereldwijd zouden door die goedkeuring nauwkeuriger, transparanter en verantwoordelijker door worden. (6) De Unie is geen lid van de IMO of verdragsluitende partij bij de desbetreffende verdragen en codes. De Raad moet de lidstaten derhalve machtigen het standpunt van de Unie te vertolken. (7) De werkingssfeer van dit besluit moet beperkt blijven tot de inhoud van de voorgestelde MSC-MEPC.5-circulaire, voor zover die circulaire onder de exclusieve bevoegdheid van de Unie valt en gevolgen kan hebben voor gemeenschappelijke regels van de Unie. Dit besluit doet geen afbreuk aan de verdeling van bevoegdheden tussen de Unie en de lidstaten. (8) Besluit (EU) 2020/721 van de Raad van 19 mei 2020 ( 2 ) moet worden gewijzigd zodat daarin verwezen wordt naar de goedkeuring van de MSC-MEPC.5-circulaire, HEEFT HET VOLGENDE BESLUIT VASTGESTELD: Artikel 1 Besluit (EU) 2020/721 van de Raad wordt als volgt gewijzigd: 1) De titel wordt vervangen door: “ Besluit (GBVB) (EU) 2020/721 van de Raad van 19 mei 2020 betreffende het standpunt dat namens de Europese Unie moet worden ingenomen op de 75e zitting van de Commissie voor de bescherming van het mariene milieu van de Internationale Maritieme Organisatie en op de 102e zitting van de Maritieme Veiligheidscommissie van de Internationale Maritieme Organisatie ten aanzien van de vaststelling van wijzigingen van de voorschriften 2, 14 en 18 en de aanhangsels I en VI van bijlage VI bij het Internationaal Verdrag ter voorkoming van verontreiniging door schepen, van de delen A-1, B, B-1 en B‐2 tot en met B-4 van hoofdstuk II-1 van het Internationaal Verdrag voor de beveiliging van mensenlevens op zee en van de delen A-1 en B-1 van de International Code of Safety for Ships Using Gases or other Low-flashpoint Fuels en wijzigingen van Resolutie A.658(16) inzake het gebruik en het aanbrengen van retroflecterende materialen op reddingsmiddelen, en de goedkeuring van een MSC-MEPC.5 circulaire over een modelovereenkomst voor de machtiging van erkende organisaties die namens de overheid optreden ”. 2) Artikel 1 wordt vervangen door: “ Artikel 1 Het standpunt dat namens de Unie moet worden ingenomen op de 75 e zitting van de Commissie voor de bescherming van het mariene milieu van de Internationale Maritieme Organisatie, is de vaststelling te steunen van de wijzigingen van de voorschriften 2, 14 en 18 en de aanhangsels I en VI van bijlage VI bij het Internationaal Verdrag ter voorkoming van verontreiniging door schepen die zijn opgenomen in de bijlage bij IMO-document MEPC 75/3 en de goedkeuring te steunen van de MSC-MEPC.5-circulaire als vastgesteld in bijlage 8 bij IMO-document III 6/15. Dat standpunt betreft voornoemde wijzigingen en circulaire voor zover die wijzigingen en die circulaire onder de exclusieve bevoegdheid van de Unie vallen en gevolgen kunnen hebben voor de gemeenschappelijke regels van de Unie.”. 3) Artikel 2 wordt vervangen door: “ Artikel 2 1.   Het standpunt dat namens de Unie moet worden ingenomen op de 102e zitting van de Maritieme Veiligheidscommissie van de Internationale Maritieme Organisatie is de goedkeuring van de in bijlage 8 bij IMO-document III 6/15 vastgelegde MSC-MEPC.5-circulaire en de vaststelling te steunen van de wijzigingen van: a) de delen A-1, B, B-1 en B-2 tot en met B-4 van hoofdstuk II-1 van het Internationaal Verdrag voor de beveiliging van mensenlevens op zee, als bepaald in bijlage 1 bij IMO-document MSC 102/3; b) de delen A-1 en B-1 van de International Code of Safety for Ships Using Gases or Other Low-flashpoint Fuels, als bepaald in bijlage 2 bij IMO-document MSC 102/3; c) resolutie A.658(16) inzake het gebruik en het aanbrengen van retroflecterende materialen op reddingsmiddelen. 2.   Het in lid 1 bedoelde standpunt betreft voornoemde circulaire en de wijzigingen voor zover die circulaire en die wijzigingen onder de exclusieve bevoegdheid van de Unie vallen en gevolgen kunnen hebben voor de gemeenschappelijke regels van de Unie.”. 4) Artikel 4 wordt vervangen door: “ Artikel 4 De lidstaten worden gemachtigd ermee in te stemmen dat ze in het belang van de Unie gebonden zijn door de in de artikelen 1 en 2 genoemde wijzigingen en circulaire voor zover die wijzigingen en die circulaire onder de exclusieve bevoegdheid van de Unie vallen.”. Artikel 2 Dit besluit treedt in werking op de datum waarop het wordt vastgesteld. Gedaan te Luxemburg, 23 oktober 2020. Voor de Raad De voorzitter S. SCHULZE ( 1 ) Richtlijn 2009/15/EG van het Europees Parlement en de Raad van 23 april 2009 inzake gemeenschappelijke voorschriften en normen voor met de inspectie en controle van schepen belaste organisaties en voor de desbetreffende werkzaamheden van maritieme instanties ( PB L 131 van 28.5.2009, blz. 47 ). ( 2 ) Besluit (GBVB) (EU) 2020/721 van de Raad van 19 mei 2020 betreffende het standpunt dat namens de Europese Unie moet worden ingenomen op de 75e zitting van de Commissie voor de bescherming van het mariene milieu van de Internationale Maritieme Organisatie en op de 102e zitting van de Maritieme Veiligheidscommissie van de Internationale Maritieme Organisatie ten aanzien van de vaststelling van wijzigingen van de voorschriften 2, 14 en 18 en de aanhangsels I en VI van bijlage VI bij het Internationaal Verdrag ter voorkoming van verontreiniging door schepen, van de delen A-1, B, B-1 en B‐2 tot en met B-4 van hoofdstuk II-1 van het Internationaal Verdrag voor de beveiliging van mensenlevens op zee en van de delen A-1 en B-1 van de International Code of Safety for Ships Using Gases or other Low-flashpoint Fuels en wijzigingen van Resolutie A.658(16) inzake het gebruik en het aanbrengen van retroflecterende materialen op reddingsmiddelen ( PB L 171 van 2.6.2020, blz. 1 ).",
  "source": "EUR LEX"
}