{
  "url": "http://www.w3.org/1999/xhtml\">",
  "content": "L_2011097NL.01000301.xml 12.4.2011 NL Publicatieblad van de Europese Unie L 97/3 VERORDENING (EU) Nr. 349/2011 VAN DE COMMISSIE van 11 april 2011 tot uitvoering van Verordening (EG) nr. 1338/2008 van het Europees Parlement en de Raad betreffende communautaire statistieken over de volksgezondheid en de gezondheid en veiligheid op het werk, wat statistieken over arbeidsongevallen betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1338/2008 van het Europees Parlement en de Raad van 16 december 2008 betreffende communautaire statistieken over de volksgezondheid en de gezondheid en veiligheid op het werk ( 1 ) , en met name artikel 9, lid 1, Overwegende hetgeen volgt: (1) Bij Verordening (EG) nr. 1338/2008 is een gemeenschappelijk kader vastgesteld voor de systematische productie van Europese statistieken over de volksgezondheid en de gezondheid en veiligheid op het werk. (2) Ingevolge artikel 9, lid 1, van Verordening (EG) nr. 1338/2008 moeten uitvoeringsmaatregelen worden vastgesteld om de te verstrekken gegevens en metagegevens over de onder bijlage IV bij die verordening vallende arbeidsongevallen, alsook de referentieperioden, frequentie en termijnen voor de gegevensverstrekking vast te stellen. (3) Vertrouwelijke gegevens die de lidstaten aan de Commissie (Eurostat) zenden, moeten worden behandeld overeenkomstig het beginsel van statistische geheimhouding, zoals neergelegd in Verordening (EG) nr. 223/2009 van het Europees Parlement en de Raad van 11 maart 2009 betreffende de Europese statistiek ( 2 ) , en overeenkomstig Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 3 ) . (4) Overeenkomstig artikel 6 van Verordening (EG) nr. 1338/2008 is een kosten-batenanalyse uitgevoerd en geëvalueerd. (5) De in deze verordening vervatte maatregelen zijn in overeenstemming met het advies van het Comité voor het Europees statistisch systeem, HEEFT DE VOLGENDE VERORDENING VASTGESTELD: Artikel 1 Definities Voor de toepassing van deze verordening wordt verstaan onder: a)   „arbeidsongeval”: een afzonderlijk voorval tijdens het werk dat leidt tot lichamelijke of geestelijke schade. Met „tijdens het werk” wordt bedoeld „terwijl de betrokkene bezig was met beroepsarbeid of gedurende de op het werk doorgebrachte tijd”. Ongevallen in het wegverkeer tijdens het werk zijn hierbij inbegrepen, maar ongevallen tijdens het woon-werkverkeer, d.w.z. verkeersongevallen die tijdens het traject tussen de woning en het werk plaatsvinden, niet; b)   „dodelijk ongeval”: een ongeval dat leidt tot het overlijden van het slachtoffer binnen een jaar na het ongeval; c)   „economische activiteit van de werkgever”: de voornaamste „economische” activiteit van de lokale eenheid van de onderneming van het slachtoffer; d)   „leeftijd”: de leeftijd van het slachtoffer ten tijde van het ongeval; e)   „soort letsel”: de lichamelijke gevolgen voor het slachtoffer; f)   „geografische locatie”: de territoriale eenheid waar het ongeval zich heeft voorgedaan; g)   „grootte van het bedrijf”: het aantal werknemers (voltijdequivalenten) in de lokale eenheid van de onderneming van het slachtoffer; h)   „nationaliteit van het slachtoffer”: het land van staatsburgerschap; i)   „verloren dagen”: het aantal kalenderdagen waarop het slachtoffer arbeidsongeschikt is als gevolg van een arbeidsongeval; j)   „werkplek”: het gebruikelijke dan wel het occasionele karakter van de werkplek van het slachtoffer ten tijde van het ongeval; k)   „soort plaats”: de werkplek, de algemene omgeving of de werkruimte waar het ongeval zich heeft voorgedaan; l)   „soort werk”: aard van het werk of de taak (algemene activiteit) van het slachtoffer ten tijde van het ongeval; m)   „specifieke fysieke activiteit”: de precieze fysieke activiteit van het slachtoffer op het moment dat het ongeval zich voordeed; n)   „bij de specifieke fysieke activiteit betrokken voorwerp”: het werktuig, voorwerp of instrument dat het slachtoffer gebruikte toen het ongeval zich voordeed; o)   „afwijkende gebeurtenis”: de laatste, van de normale gang van zaken afwijkende gebeurtenis, die aanleiding gaf tot het ongeval; p)   „bij de afwijkende gebeurtenis betrokken voorwerp”: het werktuig, voorwerp of instrument dat bij de abnormale gang van zaken betrokken was; q)   „contact — wijze van verwonding”: de wijze waarop het slachtoffer werd getroffen (fysiek contact of psychische schok) door het voorwerp dat het letsel veroorzaakte; r)   „bij het contact betrokken voorwerp —wijze van verwonding”: het voorwerp, werktuig of instrument waarmee het slachtoffer in aanraking kwam of de psychische oorzaak van het letsel. Artikel 2 Vereiste gegevens 1.   De lidstaten zenden de Commissie (Eurostat) microgegevens over personen die tijdens de referentieperiode een arbeidsongeval hebben gehad, alsook de desbetreffende metagegevens. Bijlage I bevat de lijst van naar de Commissie (Eurostat) te zenden variabelen, waarbij is aangegeven welke variabelen verplicht en facultatief zijn en over welk jaar de eerste gegevens moeten worden ingediend. 2.   De indiening van gegevens over arbeidsongevallen van zelfstandigen, meewerkende gezinsleden en studenten geschiedt op vrijwillige basis. 3.   Op gegevens over de arbeidsongevallen voor de in bijlage II vermelde beroepen zijn de geheimhoudingsvoorschriften van de nationale wetgeving van toepassing en de indiening van deze gegevens geschiedt op vrijwillige basis. 4.   De gegevens over arbeidsongevallen die tijdens het referentiejaar hebben plaatsgevonden, worden bij voorkeur aan registers en andere administratieve bronnen ontleend. Wanneer dit niet mogelijk is, mogen schattingen en toerekeningen worden gebruikt om hiaten in de dekking van de gegevens aan te vullen, ook als deze berusten op gegevens van enquêtes, en niet op gegevens per geval. Artikel 3 Referentieperiode De referentieperiode is het kalenderjaar waarin de ongevallen aan de bevoegde nationale instanties worden gemeld. Artikel 4 Metagegevens 1.   Bij de gegevens zenden de lidstaten een jaarlijkse verificatie en aanpassing van de metagegevens naar de Commissie (Eurostat). 2.   De metagegevens worden toegezonden volgens een door de Commissie (Eurostat) gespecificeerd standaardmodel en betreffen de in bijlage III vermelde onderwerpen. Artikel 5 Indiening van gegevens en metagegevens bij de Commissie (Eurostat) 1.   De lidstaten dienen de gegevens en metagegevens binnen achttien maanden na het einde van de referentieperiode in volgens een door de Commissie (Eurostat) gespecificeerde uitwisselingsstandaard. 2.   De gegevens en metagegevens worden via het centrale punt voor gegevenstoezending elektronisch bij de Commissie (Eurostat) ingediend. Artikel 6 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 april 2011. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 70 . ( 2 ) PB L 87 van 31.3.2009, blz. 164 . ( 3 ) PB L 8 van 12.1.2001, blz. 1 . BIJLAGE I LIJST VAN VARIABELEN Europese statistieken over arbeidsongevallen (ESAO), variabelen voor de fasen I en II Variabelen Specificaties Eerste jaar van gegevenindiening Zaaknummer Uniek zaaknummer om elk individueel dossier te identificeren en om te waarborgen dat elk dossier een afzonderlijk arbeidsongeval betreft. Het gekozen zaaknummer moet worden voorafgegaan door de vier cijfers van het jaar waarin het ongeval aan de bevoegde nationale instanties is gemeld. 2013 Economische activiteit van de werkgever 4-cijferniveau van de NACE Rev. 2 ( 1 ) 2013 voor de secties A en C t/m N van de NACE Rev. 2 2015 voor de secties B en O t/m S van de NACE Rev. 2. Beroep van het slachtoffer 2-cijferniveau van de ISCO-08 2013 Leeftijd van het slachtoffer Getal van 2 cijfers 2013 Geslacht van het slachtoffer 1-cijferige code 2013 Soort letsel 3-cijferversie van de ESAO-classificatie voor „Soort letsel” volgens de ESAO-methodiek 2013 Verwond deel van het lichaam 2-cijferversie van de classificatie voor „Verwond deel van het lichaam” volgens de ESAO-methodiek 2013 Geografische locatie van het ongeval 5-cijferige code volgens de NUTS-classificatie ( 2 ) 2013 Datum van het ongeval Numerieke variabele bestaande uit jaar, maand en dag 2013 Tijdstip van het ongeval 2-cijferige variabele die tijdsintervallen van 1 uur aangeeft volgens de ESAO-methodiek facultatief Grootte van het bedrijf Categorieën volgens de ESAO-methodiek facultatief Nationaliteit van het slachtoffer Categorieën volgens de ESAO-methodiek facultatief Arbeidssituatie van het slachtoffer Categorieën volgens de ESAO-methodiek 2013 Verloren dagen (ernst) Categorieën volgens de ESAO-methodiek. Voor blijvende arbeidsongeschiktheid en dodelijke ongevallen worden specifieke codes gebruikt. 2013 Gewicht ESAO-verzameling Te gebruiken indien de lidstaat voor het verzamelen van ongevalgegevens een steekproef gebruikt en/of wil corrigeren voor onderrapportering. Als dit niet van toepassing is, wordt de standaardwaarde 1 gebruikt. 2013 ESAO-variabelen over oorzaken en omstandigheden voor fase III Variabelen Specificaties Eerste jaar van gegevenindiening 1. Werkplek Categorieën volgens de ESAO-methodiek 2015 ( 3 ) 2. Soort plaats 3-cijferversie van de classificatie voor „Soort plaats” volgens de ESAO-methodiek 2015 ( 3 ) 3. Soort werk 2-cijferversie van de classificatie voor „Soort werk” volgens de ESAO-methodiek 2015 ( 3 ) 4. Specifieke fysieke activiteit 2-cijferversie van de classificatie voor „Specifieke fysieke activiteit” volgens de ESAO-methodiek 2015 ( 3 ) 5. Afwijkende gebeurtenis 2-cijferversie van de classificatie voor „Afwijkende gebeurtenis” volgens de ESAO-methodiek 2015 ( 3 ) 6. Contact — wijze van verwonding 2-cijferversie van de classificatie voor „Contact — wijze van verwonding” volgens de ESAO-methodiek 2015 ( 3 ) 7. Bij de specifieke fysieke activiteit betrokken voorwerp 4-cijferversie van de classificatie voor „Betrokken voorwerp” volgens de ESAO-methodiek 2015 ( 3 ) 8. Bij de afwijkende gebeurtenis betrokken voorwerp 4-cijferversie van de classificatie voor „Betrokken voorwerp” volgens de ESAO-methodiek 2015 ( 3 ) 9. Bij het contact betrokken voorwerp — wijze van verwonding 4-cijferversie van de classificatie voor „Betrokken voorwerp” volgens de ESAO-methodiek 2015 ( 3 ) Gewicht oorzaken en omstandigheden Te gebruiken indien de lidstaat voor het coderen van de ESAO-variabelen over oorzaken en omstandigheden voor fase III gebruikmaakt van een aanvullende steekproef. Als dit niet van toepassing is, wordt de standaardwaarde 1 gebruikt. 2015 ( 1 ) Verordening (EG) nr. 1893/2006 van het Europees Parlement en de Raad van 20 december 2006 tot vaststelling van de statistische classificatie van economische activiteiten NACE Rev. 2 en tot wijziging van Verordening (EEG) nr. 3037/90 en enkele EG-verordeningen op specifieke statistische gebieden ( PB L 393 van 30.12.2006, blz. 1 ). ( 2 ) Verordening (EG) nr. 1059/2003 van het Europees Parlement en de Raad van 26 mei 2003 betreffende de opstelling van een gemeenschappelijke nomenclatuur van territoriale eenheden voor de statistiek (NUTS) ( PB L 154 van 21.6.2003, blz. 1 ). ( 3 ) Verplichte indiening van ten minste 3 van de 9 variabelen BIJLAGE II LIJST VAN BEROEPEN WAARVOOR GEHEIMHOUDING GELDT (GEGEVENSINDIENING FACULTATIEF) Volgens ISCO-08: — 0 Beroepen bij de strijdkrachten — 3351 Douane-inspecteurs en grensbewakers — 3355 Inspecteurs van politie en rechercheurs — 541 Veiligheidswerkers a. 5411 Brandweerlieden b. 5412 Politiepersoneel c. 5413 Gevangenbewaarders d. 5414 Beveiligingspersoneel e. 5419 Veiligheidswerkers, niet elders geclassificeerd Volgens NACE Rev. 2: — 84.22 Defensie — 84.23 Justitie — 84.24 Openbare orde en veiligheid — 84.25 Brandweer BIJLAGE III METAGEGEVENS De metagegevens betreffen, indien van toepassing en relevant voor een volledig begrip van de ESAO-gegevens, de volgende onderwerpen: — de bestreken populatie, uitgedrukt in secties, en zo mogelijk subsecties, van de NACE Rev. 2, alsook de arbeidssituatie; — de informatie over beroepen/activiteiten waarvoor de arbeidsongevallengegevens krachtens de nationale wetgeving aan geheimhouding onderhevig zijn en niet kunnen worden ingediend; — de meldingspercentages voor arbeidsongevallen die voor de correctie voor onderrapportering worden gebruikt; — de dekking van de verschillende soorten ongevallen, zoals toegelicht in de ESAO-methodiek; — de steekproefmethode die eventueel is gebruikt om de verzameling microgegevens op te zetten; — de steekproefmethode die eventueel is gebruikt om de variabelen over oorzaken en omstandigheden te coderen; — het aantal dodelijke ongevallen in het wegverkeer tijdens het werk en het aantal dodelijke ongevallen in een tijdens het werk gebruikt vervoermiddel voor personen die niet in sectie H „Vervoer” van de NACE Rev. 2 werkzaam zijn; — informatie over nationale bijzonderheden die essentieel is voor de interpretatie en opstelling van vergelijkbare statistieken en indicatoren.",
  "source": "EUR LEX"
}