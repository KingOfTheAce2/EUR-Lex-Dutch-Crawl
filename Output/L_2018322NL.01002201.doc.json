{
  "url": "http://www.w3.org/1999/xhtml\"><!--",
  "content": "L_2018322NL.01002201.xml 18.12.2018 NL Publicatieblad van de Europese Unie L 322/22 BESLUIT (GBVB) 2018/2007 VAN DE RAAD van 17 december 2018 tot wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 10 november 2008 Gemeenschappelijk Optreden 2008/851/GBVB ( 1 ) vastgesteld, waarbij de militaire operatie Atalanta van de EU („Atalanta”) werd ingesteld. (2) De Raad heeft op 30 juli 2018 Besluit (GBVB) 2018/1083 ( 2 ) vastgesteld tot wijziging van Gemeenschappelijk Optreden 2008/851/GBVB en tot verlenging van Atalanta tot en met 31 december 2020. (3) Op 14 november 2018 heeft de Veiligheidsraad van de Verenigde Naties (VN-Veiligheidsraad) Resolutie 2444 (2018) vastgesteld, tot beëindiging van het mandaat van de Somalia and Eritrea Monitoring Group met ingang van 16 december 2018 en tot oprichting van het deskundigenpanel inzake Somalië met dezelfde taken met betrekking tot Somalië. (4) Op 22 november 2018 is het Politiek en Veiligheidscomité (PVC) overeengekomen dat Atalanta gemachtigd moet worden om aan Interpol en Europol informatie over andere illegale activiteiten dan piraterij door te geven die is verkregen bij operaties ter bestrijding van piraterij, waaronder persoonsgegevens die binnen het bestaande rechtskader zijn verkregen, terwijl het mandaat van Atalanta ongewijzigd blijft. (5) Het PVC is tevens overeengekomen dat in Gemeenschappelijk Optreden 2008/851/GBVB een bepaling moet worden opgenomen inzake het recht dat van toepassing is bij deze mededeling van persoonsgegevens. (6) Gemeenschappelijk Optreden 2008/851/GBVB moet bijgevolg dienovereenkomstig worden gewijzigd. (7) Overeenkomstig artikel 5 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de uitwerking en de uitvoering van besluiten en acties van de Europese Unie die gevolgen hebben op defensiegebied. Denemarken neemt niet deel aan de uitvoering van dit besluit en draagt derhalve niet bij aan de financiering van deze operatie, HEEFT HET VOLGENDE BESLUIT VASTGESTELD: Artikel 1 Gemeenschappelijk Optreden 2008/851/GBVB wordt als volgt gewijzigd: 1) In artikel 2 wordt punt n) vervangen door: „n) steunt, op een wijze die verenigbaar is met het Verdrag van de Verenigde Naties inzake het recht van de zee, en met inachtneming van de bestaande middelen en vermogens, de activiteiten van het deskundigenpanel inzake Somalië overeenkomstig Resolutie 2444 (2018) van de VN-Veiligheidsraad van de Verenigde Naties, door het volgen en signaleren aan dat panel van schepen die ervan verdacht worden steun te verlenen aan de piratennetwerken.”. 2) In artikel 15 wordt lid 4 vervangen door: „4.   Atalanta wordt gemachtigd om de tijdens de piraterijbestrijdingsoperaties vergaarde informatie over illegale of niet-geautoriseerde activiteiten, niet zijnde persoonsgegevens, te delen met het deskundigenpanel inzake Somalië en de CMF.”. 3) Aan artikel 15 worden de volgende leden toegevoegd: „5.   Atalanta wordt gemachtigd overeenkomstig artikel 2, onder h), aan Interpol, en overeenkomstig artikel 2, onder i), aan Europol informatie over andere illegale activiteiten dan piraterij mee te delen die is vergaard tijdens haar piraterijbestrijdingoperaties. 6.   De mededeling van persoonsgegevens krachtens artikel 2 geschiedt overeenkomstig het recht van de staat van het schip of het vliegtuig die die persoonsgegevens verwerkt.”. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 17 december 2018. Voor de Raad De voorzitter E. KÖSTINGER ( 1 ) Gemeenschappelijk Optreden 2008/851/GBVB van de Raad van 10 november 2008 inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( PB L 301 van 12.11.2008, blz. 33 ). ( 2 ) Besluit (GBVB) 2018/1083 van de Raad van 30 juli 2018 tot wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( PB L 194 van 31.7.2018, blz. 142 ).",
  "source": "EUR LEX"
}