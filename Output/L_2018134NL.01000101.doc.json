{
  "url": "http://www.w3.org/1999/xhtml\"><!--",
  "content": "L_2018134NL.01000101.xml 31.5.2018 NL Publicatieblad van de Europese Unie L 134/1 UITVOERINGSVERORDENING (EU) 2018/787 VAN DE COMMISSIE van 25 mei 2018 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 mei 2018. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel (een zogenoemde „veterorthese”) vervaardigd uit verschillende stukken aan elkaar genaaide textielstof, met openingen voor de hiel en de tenen en afgezet met een zoom rond de openingen en de randen. De wreefpartij is afgedekt met een tong van textiel haakwerk. De andere delen van textiel bestaan uit verschillende lagen van elastisch textiel haakwerk. Aan de textielstof is een plaat van elastische kunststof bevestigd, die aan de buitenzijde van het artikel slechts ten dele zichtbaar is. De kunststof plaat omsluit de zool en is voorzien van veterogen op de wreefpartij en rijghaken op de schacht om het artikel met veters van textiel te kunnen vastrijgen rond de voet en de kuit. De kunststof plaat geeft het artikel een zekere mate van stabiliteit. Zij is niettemin flexibel en oefent, wanneer ze met de veters is aangespannen, druk uit op de voet en de kuit. Dit artikel dient om te worden gedragen in een schoen en te worden gebruikt als een enkelbandage bij verstuikte en gekneusde enkels, gescheurde en beschadigde ligamenten, alsook het voorkomen van dergelijke kwetsuren, en bij instabiliteit van de ligamenten. Het kan een specifieke beweging van het gebrekkige lichaamsdeel evenwel niet volledig verhinderen. Bij postoperatieve revalidatie maakt dit artikel het mogelijk dat het gebrekkige lichaamsdeel sneller opnieuw het volledige lichaamsgewicht kan dragen. (Zie afbeeldingen) ( *1 ) 6307 90 10 De indeling is vastgesteld op basis van de algemene regels 1, 3 c) en 6 voor de interpretatie van de gecombineerde nomenclatuur en de tekst van de GN-codes 6307 , 6307 90  en 6307 90 10 . Het artikel kan niet aan een specifieke handicap van een patiënt worden aangepast, maar is multifunctioneel. Het is vergelijkbaar met een eenvoudige textiel bandage die rond een ligament wordt aangebracht en rond bepaalde delen wordt aangespannen om druk uit te oefenen en zo het genezingsproces te ondersteunen of verder letsel te voorkomen door te vermijden dat er in een reflex onbewust ongewenste bewegingen worden verricht (zie ook de GN-toelichting van de Europese Unie met betrekking tot onderverdeling 9021 10 10 , tweede alinea). Het artikel bezit derhalve geen objectieve kenmerken die het onderscheiden van gewone bandages voor algemeen gebruik, met name door de aard van het materiaal waaruit het is vervaardigd (flexibele materialen), de wijze van gebruik (uitoefening van druk door middel van aanspannen) of de aanpasbaarheid aan specifieke handicaps van de patiënt (zie ook aantekening 6 op hoofdstuk 90 en het arrest van 7 november 2002, Lohmann en Medi Bayreuth , gevoegde zaken C-260/00 tot en met C-263/00, ECLI:EU:C:2002:637, punten 39 en 45). Het artikel kan evenmin als een „orthopedisch artikel of toestel” onder GN-code 9021 10 10  worden ingedeeld omdat het, vanwege zijn elasticiteit, een specifieke beweging van het gebrekkige lichaamsdeel niet volledig kan verhinderen om zo verder letsel uit te sluiten (zie ook de GN-toelichting op onderverdeling 9021 10 10 , tweede alinea). In het geval van gescheurde ligamenten bijvoorbeeld zou het artikel een op- en neergaande beweging van het enkelgewricht onmogelijk moeten maken, ook bij het rennen of springen. De textielstof en het flexibele kunststof materiaal waaruit het artikel is vervaardigd, kunnen het lichaamsgewicht bij het rennen evenwel niet dragen. De gewenste drukuitoefening wordt zowel door de kunststof als door de textielstof gerealiseerd. Het artikel ontleent zijn wezenlijke karakter in de zin van algemene regel 3 b) voor de interpretatie van de gecombineerde nomenclatuur derhalve in dezelfde mate aan beide materialen en voor de indeling moet van de gelijkelijk in aanmerking komende posten (posten 3926  en 6307 ) de post worden toegepast die in volgorde van nummering het laatst is geplaatst. Het artikel moet daarom worden ingedeeld onder GN-code 6307 90 10  als andere geconfectioneerde artikelen van textiel. ( *1 ) De afbeeldingen zijn louter ter informatie.",
  "source": "EUR LEX"
}