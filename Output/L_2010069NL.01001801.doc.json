{
  "url": "http://www.w3.org/1999/xhtml\">",
  "content": "L_2010069NL.01001801.xml 19.3.2010 NL Publicatieblad van de Europese Unie L 69/18 BESLUIT VAN DE COMMISSIE van 18 maart 2010 houdende de principiële erkenning dat de dossiers die zijn ingediend voor grondig onderzoek met het oog op de eventuele opneming van tagetesolie en tijmolie in bijlage I bij Richtlijn 91/414/EEG van de Raad, volledig zijn (Kennisgeving geschied onder nummer C(2010) 1579) (Voor de EER relevante tekst) (2010/164/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 6, lid 3, Overwegende hetgeen volgt: (1) Richtlijn 91/414/EEG voorziet in de opstelling van een voor de Europese Unie geldende lijst van werkzame stoffen die mogen worden gebruikt in gewasbeschermingsmiddelen. (2) Op 7 september 2009 heeft Plant Impact plc bij de autoriteiten van het Verenigd Koninkrijk de dossiers ingediend met de aanvragen om de werkzame stoffen tagetesolie en tijmolie in bijlage I bij Richtlijn 91/414/EEG op te nemen. (3) De autoriteiten van het Verenigd Koninkrijk hebben de Commissie meegedeeld dat de dossiers betreffende deze werkzame stoffen na een eerste onderzoek blijken te voldoen aan de voorschriften inzake gegevens en informatie van bijlage II bij Richtlijn 91/414/EEG. De ingediende dossiers blijken ook aan de voorschriften inzake gegevens en informatie van bijlage III bij Richtlijn 91/414/EEG te voldoen met betrekking tot één gewasbeschermingsmiddel dat de betreffende werkzame stof bevat. Overeenkomstig artikel 6, lid 2, van Richtlijn 91/414/EEG heeft de aanvrager de dossiers aan de Commissie en de andere lidstaten doen toekomen en heeft de Commissie deze dossiers bij het Permanent Comité voor de voedselketen en de diergezondheid ingediend. (4) Met dit besluit moet officieel op het niveau van de Europese Unie worden bevestigd dat de dossiers in beginsel voldoen aan de in bijlage II vastgestelde voorschriften inzake gegevens en informatie en, voor ten minste één gewasbeschermingsmiddel dat de desbetreffende werkzame stof bevat, aan de in bijlage III bij Richtlijn 91/414/EEG vastgestelde voorschriften. (5) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 De dossiers betreffende de in de bijlage bij dit besluit genoemde werkzame stoffen, die aan de Commissie en de lidstaten zijn voorgelegd met het oog op opneming van deze stoffen in bijlage I bij Richtlijn 91/414/EEG, voldoen in beginsel aan de voorschriften inzake gegevens en informatie van bijlage II bij die richtlijn. De dossiers voldoen ook aan de voorschriften inzake gegevens en informatie van bijlage III bij Richtlijn 91/414/EEG met betrekking tot één gewasbeschermingsmiddel dat de betrokken werkzame stof bevat, rekening houdend met het voorgestelde gebruik. Artikel 2 De als rapporteur aangewezen lidstaat bestudeert de in artikel 1 genoemde dossiers grondig en deelt de conclusies van de onderzoeken, vergezeld van eventuele aanbevelingen over het al dan niet opnemen van de in artikel 1 bedoelde werkzame stoffen in bijlage I bij Richtlijn 91/414/EEG en van eventuele aan die opneming te verbinden voorwaarden, zo spoedig mogelijk en uiterlijk op 31 mei 2011 aan de Commissie mee. Artikel 3 Dit besluit is gericht tot de lidstaten. Gedaan te Brussel, 18 maart 2010. Voor de Commissie John DALLI Lid van de Commissie ( 1 ) PB L 230 van 19.8.1991, blz. 1 . BIJLAGE ONDER DIT BESLUIT VALLENDE WERKZAME STOFFEN Nr. Naam, CIPAC-identificatienummer Aanvrager Datum van de aanvraag Als rapporteur aangewezen lidstaat 1 Tagetesolie CIPAC-nr.: niet van toepassing Plant Impact plc 7.9.2009 Verenigd Koninkrijk 2 Tijmolie CIPAC-nr.: niet van toepassing Plant Impact plc 7.9.2009 Verenigd Koninkrijk",
  "source": "EUR LEX"
}