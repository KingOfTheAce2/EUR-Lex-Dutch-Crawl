{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31984D0472:NL:HTML\">",
  "content": "EUR-Lex - 31984D0472 - NL Avis juridique important | 31984D0472 84/472/EEG: Beschikking van de Commissie van 16 mei 1984 betreffende de verlenging tot en met 30 juni 1983 van de aanvullende regionale steun uit hoofde van artikel 2, sub b), van de Belgische Wet van 30 december 1970 betreffende de economische expansie (Slechts de teksten in de Franse en de Nederlandse taal zijn authentiek) Publicatieblad Nr. L 268 van 09/10/1984 blz. 0027 - 0028 ***** BESCHIKKING  VAN DE COMMISSIE van 16 mei 1984 betreffende de verlenging tot en met 30 juni 1983 van de aanvullende regionale steun uit hoofde van artikel 2, sub b), van de Belgische Wet van 30 december 1970 betreffende de economische expansie (Slechts de teksten in de Nederlandse en de Franse taal zijn authentiek) (84/472/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 93, lid 2, eerste alinea, Na de belanghebbenden overeenkomstig de bepalingen van genoemd artikel te hebben aangemaand hun opmerkingen kenbaar te maken (1), en gezien deze opmerkingen, I Overwegende dat de Belgische Regering op grond van de bepalingen van artikel 2, sub b), van de Wet van 30 december 1970 betreffende de economische expansie onder de benaming »aanvullende regionale steun\" in de ontwikkelingszones steun kan toekennen; dat deze steunregeling in de mogelijkheid voorziet om, wanneer de conjuncturele omstandigheden zulks wenselijk maken, een rentesubsidie van twee extra punten boven de basissubsidie toe te kennen; Overwegende dat de Commissie bij schrijven van 19 november 1981, waarin zij de Belgische Regering van haar beslissing om met betrekking tot een aantal bepalingen van de Wet van 30 december 1970 betreffende de economische expansie de procedure van artikel 93, lid 2, van het EEG-Verdrag in te leiden, in kennis stelt, de Belgische Regering heeft medegedeeld dat, gezien artikel 92 e.v. van het EEG-Verdrag, de toekenning van deze steun van conjuncturele aard alleen dan op regionale gronden kan worden verantwoord, in zover de conjuncturele moeilijkheden waarmee een Lid-Staat te kampen heeft, in de steungebieden scherper tot uiting komen dan in de rest van het land; Overwegende dat de Commissie bij schrijven van 8 september 1982, in aanmerking nemend dat de Belgische Regering de verzekering heeft gegeven dat de betrokken wetgeving weldra zou worden gewijzigd, de Belgische Regering in kennis heeft gesteld van haar beslissing van 2 september 1982 om bij wijze van overgangsmaatregel en onder bepaalde voorwaarden te zullen aanvaarden dat in alle Belgische ontwikkelingszones de aanvullende regionale steun nog uiterlijk tot en met 31 december 1982 zou kunnen worden toegekend; Overwegende dat de Belgische Regering bij schrijven van 23 november 1982 overeenkomstig de bepalingen van artikel 93, lid 3, van het EEG-Verdrag evenwel een ontwerp heeft aangemeld, waarmee wordt beoogd de aanvullende regionale steun in alle Belgische ontwikkelingszones nogmaals, en wel tot en met 30 juni 1983, te verlengen; II Overwegende dat dit ontwerp tot verlenging geen enkel sociaal-economisch gegeven bevat waaruit blijkt dat de conjunctuur in sommige of in alle Belgische ontwikkelingszones een ongunstiger uitwerking heeft gehad dan in de rest van het land; Overwegende dat de voor het jaar 1982 aanvaarde overgangsregeling op 31 december 1982 beëindigd is; dat het hier een uiterste termijn betrof; Overwegende dat de Commissie bijgevolg bij schrijven van 26 januari 1983 de Belgische Regering in kennis heeft gesteld van haar besluit om tegen het ontwerp tot verlenging van de aanvullende regionale steun tot en met 30 juni 1983 de procedure van artikel 93, lid 2, van het EEG-Verdrag in te leiden, welke opschortende werking heeft, en haar heeft aangemaand haar opmerkingen kenbaar te maken; III Overwegende dat de Belgische Regering bij schrijven van 30 mei 1983 haar opmerkingen heeft voorgelegd; dat deze in latere besprekingen werden aangevuld; Overwegende dat de Belgische Regering in haar opmerkingen een aantal statistische gegevens over de recente ontwikkeling van de werkgelegenheid en de werkloosheid in een aantal Belgische provincies en arrondissementen verstrekt; dat zij daaruit besluit dat de conjunctuur voor bepaalde subregio's een scherpere weerslag heeft gehad dan in de rest van het land; dat zij deze subregio's evenwel niet afbakent en zelf voorbehoud maakt ten aanzien van de betekenis van de indicatoren waarvan zij gebruik maakt; dat zij niet vermeldt in welke ontwikkelingszones de conjuncturele ontwikkeling volgens haar een nadeliger invloed heeft gehad dan in de rest van het land; dat zij haar oorspronkelijk voornemen om de aanvullende regionale steun in alle Belgische ontwikkelingszones toe te kennen daarentegen handhaaft; Overwegende voorts dat in de beschikking van de Commissie van 2 september 1982 houdende machtiging om de toekenning van de aanvullende regionale steun in alle ontwikkelingszones bij wijze van overgangsmaatregel en onder bepaalde voorwaarden tot uiterlijk 31 december 1982 te verlengen, niet in enige eventuele verlenging van deze termijn is voorzien; dat in elk geval de verzekering van de Belgische Regering dat de wetgeving zeer binnenkort zou worden veranderd, op grond waarvan de Commissie deze uiterste overgangstermijn had toegestaan, zich niet heeft verwerkelijkt; Overwegende dat, in het kader van de op grond van artikel 93, lid 2, van het EEG-Verdrag geopende procedure, buiten België, nog een Lid-Staat zijn opmerkingen kenbaar heeft gemaakt; dat deze Lid-Staat van mening is dat de regionale steunmaatregelen welke bedoeld zijn om de structurele onevenwichtigheden tussen de regio's te verminderen niet mogen worden aangewend om algemene conjuncturele problemen op te lossen; IV Overwegende dat de aanvullende regionale steun ten behoeve van bepaalde regio's uit hoofde van artikel 2, sub b), van de Wet van 30 december 1970 betreffende de economische expansie van dien aard is dat deze het handelsverkeer tussen de Lid-Staten ongunstig kan beïnvloeden en de mededinging door begunstiging van bepaalde ondernemingen of bepaalde produkties kan vervalsen of dreigen te vervalsen, in de zin van artikel 92, lid 1, van het EEG-Verdrag; Overwegende dat in artikel 92, lid 1, van het EEG-Verdrag is bepaald dat steunmaatregelen welke de aldaar genoemde kenmerken vertonen, in beginsel met de gemeenschappelijke markt onverenigbaar zijn; Overwegende dat de in artikel 92, lid 3, sub a) en c), genoemde uitzonderingen op deze onverenigbaarheid, welke uitzonderingen de enige zijn die op regionaal gebied kunnen worden toegepast, ten doel hebben de opheffing van structurele verschillen tussen de regio's mogelijk te maken; Overwegende dat in artikel 2, sub b), van de Belgische Wet van 30 december 1970 betreffende de economische expansie is voorzien in de toekenning van aanvullende steun van regionale aard om conjuncturele redenen; dat een soortgelijke steunmaatregel niet voor de toepassing van een uitzondering op grond van artikel 92, lid 3, sub a) of c), in aanmerking kan worden genomen, tenzij kan worden aangetoond dat de conjuncturele ontwikkeling in alle of in sommige steungebieden van een Lid-Staat een vergroting van de structurele verschillen heeft teweeggebracht; Overwegende dat op grond van de door de Belgische Regering voorgelegde statistische gegevens niet kan worden geconcludeerd dat de recente ontwikkeling van de conjunctuur in alle of in sommige Belgische ontwikkelingszones tot een vergroting van deze structurele verschillen heeft geleid, HEEFT DE VOLGENDE BESCHIKKING GEGEVEN: Artikel 1 België mag zijn bij schrijven van 23 november 1982 ter kennis van de Commissie gebrachte voornemen om de aanvullende regionale steun op grond van artikel 2, sub b), van de Wet van 30 december 1970 betreffende de economische expansie voor de periode van 1 januari tot en met 30 juni 1983 te verlengen, niet ten uitvoer leggen. Artikel 2 België deelt de Commissie binnen een termijn van één maand, gerekend vanaf de kennisgeving van deze beschikking, mede welke maatregelen het heeft getroffen om daaraan gevolg te geven. Artikel 3 Deze beschikking is gericht tot het Koninkrijk België. Gedaan te Brussel, 16 mei 1984. Voor de Commissie Frans ANDRIESSEN Lid van de Commissie (1) PB nr. C 122 van 7. 5. 1983, blz. 4.",
  "source": "EUR LEX"
}