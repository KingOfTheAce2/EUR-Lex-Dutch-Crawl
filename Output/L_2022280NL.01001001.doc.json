{
  "url": "http://www.w3.org/1999/xhtml\">",
  "content": "L_2022280NL.01001001.xml 28.10.2022 NL Publicatieblad van de Europese Unie L 280/10 UITVOERINGSVERORDENING (EU) 2022/2077 VAN DE COMMISSIE van 27 oktober 2022 tot aanwijzing van het referentiecentrum van de Europese Unie dat verantwoordelijk is voor de wetenschappelijke en technische bijdragen aan de vaststelling en harmonisatie van de methoden voor het behoud van met uitsterven bedreigde rassen en het behoud van de genetische diversiteit binnen die rassen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1012 van het Europees Parlement en de Raad van 8 juni 2016 betreffende de zoötechnische en genealogische voorwaarden voor het fokken van, de handel in en de binnenkomst in de Unie van raszuivere fokdieren, hybride fokvarkens en levende producten daarvan en tot wijziging van Verordening (EU) nr. 652/2014, de Richtlijnen 89/608/EEG en 90/425/EEG van de Raad en tot intrekking van bepaalde handelingen op het gebied van dierfokkerij (“Fokkerijverordening”) ( 1 ) , en met name artikel 29, lid 2, Overwegende hetgeen volgt: (1) De lidstaten en belanghebbenden hebben aangegeven dat de vaststelling en harmonisatie van de methoden die door stamboekverenigingen en overeenkomstig artikel 27, lid 1, punt b), van Verordening (EU) 2016/1012 door stamboekverenigingen aangewezen derden worden gebruikt voor het behoud van met uitsterven bedreigde rassen of het behoud van de genetische diversiteit binnen die rassen, moeten worden bevorderd. (2) Overeenkomstig artikel 29, lid 3, van Verordening (EU) 2016/1012 heeft de Commissie een openbare oproep gedaan voor de selectie en aanwijzing van het referentiecentrum van de Europese Unie dat verantwoordelijk is voor de wetenschappelijke en technische bijdragen aan de vaststelling en harmonisatie van de methoden voor het behoud van met uitsterven bedreigde rassen en het behoud van de genetische diversiteit binnen die rassen (“het referentiecentrum van de Europese Unie voor met uitsterven bedreigde dierenrassen”). (3) Het evaluatie- en selectiecomité dat voor die oproep is benoemd, concludeerde dat het consortium onder leiding van Stichting Wageningen Research, Wageningen Livestock Research, Nederland, waarvan het Institut de l’Elevage, Frankrijk, en de Bundesanstalt für Landwirtschaft und Ernährung, Duitsland, deel uitmaken, voldoet aan de eisen van punt 1 van bijlage IV bij Verordening (EU) 2016/1012 en in staat is de in punt 3 van die bijlage vermelde taken uit te voeren. (4) Het consortium onder leiding van Stichting Wageningen Research, Wageningen Livestock Research, Nederland, waarvan het Institut de l’Elevage, Frankrijk, en de Bundesanstalt für Landwirtschaft und Ernährung, Duitsland, deel uitmaken, moet daarom als het referentiecentrum van de Europese Unie voor met uitsterven bedreigde dierenrassen worden aangewezen. Het toepassingsgebied van Verordening (EU) 2016/1012 is beperkt tot fokrunderen, -varkens, -schapen, -geiten en -paarden en daarom mogen de activiteiten van dat referentiecentrum van de Europese Unie uitsluitend betrekking hebben op met uitsterven bedreigde rassen van die diersoorten. (5) De aanwijzing van het referentiecentrum van de Europese Unie voor met uitsterven bedreigde dierenrassen mag niet in de tijd worden beperkt, maar moet regelmatig opnieuw worden geëvalueerd overeenkomstig artikel 29, lid 3, van Verordening (EU) 2016/1012. (6) Het referentiecentrum van de Europese Unie voor met uitsterven bedreigde dierenrassen moet op 1 januari 2023 met zijn activiteiten starten, aangezien het bijdraagt aan de beleidsinitiatieven van de Europese Green Deal, en daarom moet deze verordening met ingang van die datum van toepassing zijn. (7) De in deze verordening vervatte maatregelen zijn in overeenstemming met het advies van het Permanent Zoötechnisch Comité, HEEFT DE VOLGENDE VERORDENING VASTGESTELD: Artikel 1 Het volgende centrum wordt aangewezen als het referentiecentrum van de Europese Unie dat verantwoordelijk is voor de wetenschappelijke en technische bijdragen aan de vaststelling en harmonisatie van de methoden voor het behoud van met uitsterven bedreigde rassen en het behoud van de genetische diversiteit binnen die rassen: Consortium onder leiding van Stichting Wageningen Research, Wageningen Livestock Research, Postbus 338, 6700 AH Wageningen, Nederland, waarvan het Institut de l’Elevage, 149 rue de Bercy, 75012 Parijs, Frankrijk, en de Bundesanstalt für Landwirtschaft und Ernährung, Deichmanns Aue 29, 53179 Bonn, Duitsland, deel uitmaken. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 oktober 2022. Voor de Commissie De voorzitter Ursula VON DER LEYEN ( 1 ) PB L 171 van 29.6.2016, blz. 66 .",
  "source": "EUR LEX"
}