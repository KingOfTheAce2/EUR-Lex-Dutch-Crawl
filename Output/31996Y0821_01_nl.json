{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0821(01):NL:HTML\">",
  "content": "EUR-Lex - 31996Y0821(01) - NL Avis juridique important | 31996Y0821(01) Resolutie van de Raad van 25 juli 1996 over de toegang van alle burgers tot de cultuur Publicatieblad Nr. C 242 van 21/08/1996 blz. 0001 - 0001 RESOLUTIE VAN DE RAAD van 25 juli 1996 over de toegang van alle burgers tot  de cultuur (96/C  242/01) DE RAAD VAN DE EUROPESE UNIE, Overwegende dat de burger zowel als actor èn als gebruiker toegang moet hebben tot de cultuur om  ten volle te kunnen deelnemen aan het maatschappelijk leven; Zich ervan bewust zijnde dat de bevordering van ruimere toegang tot de cultuur in de Lid-Staten  overeenkomstig het subsidiariteitsbeginsel in hoofdzaak tot de bevoegdheid van de Lid-Staten  behoort; Onderstrepende dat alle culturen, in hun verscheidenheid, in aanmerking genomen en geëerbiedigd  moeten worden; In het bewustzijn dat er geografische, fysieke, educatieve, sociale of economische factoren zijn  die voor tal van burgers de toegang tot de cultuur kunnen belemmeren en uitsluitingsverschijnselen  kunnen versterken, met name onder de kansarmen; Constaterende dat de voorwaarden voor de toegang tot de cultuur beter bekend moeten zijn en dat de  hinderpalen op dit gebied moeten worden opgespoord teneinde de participatie van alle burgers aan de  cultuur te verbeteren; Erkennende dat het nuttig is informatie en ervaringen in verband met de communautaire programma's  uit te wisselen; Erop wijzende dat de toegang tot de cultuur voor alle burgers moet worden vergemakkelijkt; KOMT OVEREEN de samenwerking met de Raad van Europa en Unesco te bevorderen, met  name door het uitwisselen van ervaringen inzake toegang tot de cultuur; VERZOEKT de Commissie: - op Europees niveau een studie te verrichten om meer inzicht te verwerven in de feitelijke toegang  tot cultuur, de behoeften van de burgers en met name van jongeren en van degenen die met diverse  vormen van uitsluiting geconfronteerd worden; deze studie zal gebaseerd zijn op de bestaande  ervaringen en statistieken. Zij kan bijdragen tot meer gerichte maatregelen betreffende toegang van  de burgers tot de cultuur in het kader van communautaire programma's; - vóór het einde van 1997 de bevindingen van deze studie aan de Raad voor te leggen in de vorm van  een verslag over de toegang van alle burgers tot de cultuur.",
  "source": "EUR LEX"
}