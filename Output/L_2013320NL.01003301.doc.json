{
  "url": "http://www.w3.org/1999/xhtml\"><!--",
  "content": "L_2013320NL.01003301.xml 30.11.2013 NL Publicatieblad van de Europese Unie L 320/33 BESLUIT EUTM MALI/3/2013 VAN HET POLITIEK EN VEILIGHEIDSCOMITÉ van 12 november 2013 inzake de aanvaarding van bijdragen van derde staten aan de militaire missie van de Europese Unie om de Malinese strijdkrachten te helpen opleiden (EUTM Mali) (2013/697/GBVB) HET POLITIEK EN VEILIGHEIDSCOMITÉ, Gezien het Verdrag betreffende de Europese Unie, en met name artikel 38, derde alinea, Gezien Besluit 2013/34/GBVB van de Raad van 17 januari 2013 betreffende een militaire missie van de Europese Unie om de Malinese strijdkrachten te helpen opleiden (EUTM Mali) ( 1 ) , en met name artikel 8, lid 2, Overwegende hetgeen volgt: (1) Overeenkomstig artikel 8, lid 2 van Besluit 2013/34/GBVB, heeft de Raad het Politiek en Veiligheidscomité (PVC) gemachtigd om de noodzakelijke besluiten te nemen over de aanvaarding van de door derde staten voorgestelde bijdragen. (2) Naar aanleiding van de aanbevelingen van de commandant van de EU-missie en het advies van het Militair Comité van de Europese Unie inzake een bijdrage van de Zwitserse Bondsstaat, dient de bijdrage van de Zwitserse Bondsstaat te worden aanvaard. (3) Overeenkomstig artikel 5 van Protocol nr. 22 betreffende de positie van Denemarken, dat is gehecht aan het Verdrag betreffende de Europese Unie en aan het Verdrag betreffende de werking van de Europese Unie, neemt Denemarken niet deel aan de uitwerking en uitvoering van besluiten en acties van de Unie die gevolgen hebben op defensiegebied. Denemarken neemt derhalve niet deel aan de vaststelling van dit besluit, dat bijgevolg niet bindend is voor, noch van toepassing is op Denemarken, HEEFT HET VOLGENDE BESLUIT VASTGESTELD: Artikel 1 Bijdragen van derde staten 1.   De bijdrage van de Zwitserse Bondsstaat aan de militaire missie van de Europese Unie om de Malinese strijdkrachten te helpen opleiden (EUTM Mali) wordt aanvaard en wordt als significant aangemerkt. 2.   De Zwitserse Bondsstaat wordt vrijgesteld van financiële bijdragen aan de begroting van EUTM Mali. Artikel 2 Inwerkingtreding Dit besluit treedt in werking op de dag waarop het wordt vastgesteld. Gedaan te Brussel, 12 november 2013. Voor het Politiek en Veiligheidscomité De voorzitter W. STEVENS ( 1 ) PB L 14 van 18.1.2013, blz. 19 .",
  "source": "EUR LEX"
}