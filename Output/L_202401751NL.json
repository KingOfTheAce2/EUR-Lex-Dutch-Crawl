{
  "url": "http://www.w3.org/1999/xhtml\">",
  "content": "L_202401751NL.000101.fmx.xml Publicatieblad van de Europese Unie NL L-serie 2024/1751 19.6.2024 BESLUIT (EU) 2024/1751 VAN DE RAAD van 13 juni 2024 tot verlenging van de ambtstermijn van de Europese aanklagers van het Europees Openbaar Ministerie DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie (het “EOM”) ( 1 ) , en met name artikel 16, Overwegende hetgeen volgt: (1) Het EOM is ingesteld bij Verordening (EU) 2017/1939. (2) Artikel 6, lid 1, van Verordening (EU) 2017/1939 bepaalt dat het EOM onafhankelijk is, dat de Europese aanklagers van het EOM handelen in het belang van de gehele Unie, als bepaald bij wet, en dat zij in de functie die zij krachtens Verordening (EU) 2017/1939 uitoefenen, geen instructies van personen van buiten het EOM, een lidstaat van de Europese Unie of een instelling, orgaan of instantie van de Unie, vragen of aanvaarden, en dat de lidstaten van de Europese Unie en de instellingen, organen en instanties van de Unie de onafhankelijkheid van het EOM respecteren en het niet trachten te beïnvloeden bij het vervullen van zijn taken. (3) Op grond van artikel 16, lid 3, van Verordening (EU) 2017/1939 selecteert en benoemt de Raad met gewone meerderheid van stemmen de Europese aanklagers voor een niet-verlengbare termijn van zes jaar. De Raad kan besluiten de ambtstermijn, na die zes jaar, met maximaal drie jaar te verlengen. In artikel 16, lid 4, Verordening (EU) 2017/1939 is bepaald dat een derde van de Europese aanklagers om de drie jaar wordt vervangen. (4) Bij Uitvoeringsbesluit (EU) 2020/1117 van de Raad ( 2 ) heeft de Raad 14 Europese aanklagers benoemd voor een niet-verlengbare termijn van zes jaar. Het mandaat van die Europese aanklagers verstrijkt op 28 juli 2026. Het betreft de Europese aanklagers van de volgende deelnemende lidstaten: België, Bulgarije, Tsjechië, Duitsland, Estland, Frankrijk, Kroatië, Letland, Luxemburg, Malta, Roemenië, Slovenië, Slowakije en Finland. (5) Teneinde de continuïteit van het college van het EOM, dat bestaat uit de Europese hoofdaanklager en één Europese aanklager per deelnemende lidstaat, veilig te stellen door te zorgen voor de geleidelijke vervanging van de Europese aanklagers met een derde om de drie jaar en door het behoud van de onafhankelijkheid van het EOM en de Europese aanklagers, is het wenselijk om de ambtstermijn van zeven Europese aanklagers overeenkomstig artikel 16, lid 4, van Verordening (EU) 2017/1939 te verlengen tot en met 30 juni 2029, rekening houdend met hun beschikbaarheid om tot die datum aan te blijven. (6) Op 29 februari 2024 heeft de Raad de 14 Europese aanklagers waarvan het mandaat op 28 juli 2026 verstrijkt, geraadpleegd. Alle 14 verklaarden tot en met 30 juni 2029 te kunnen aanblijven. Om te bepalen van welke zeven Europese aanklagers het mandaat moet worden verlengd, heeft op 12 april 2024 een loting plaatsgevonden. De Europese aanklagers van de volgende lidstaten werden ingeloot: Duitsland, Estland, Kroatië, Letland, Luxemburg, Roemenië en Finland. (7) Het is daarom passend de ambtstermijn van de Europese aanklagers van Duitsland, Estland, Kroatië, Letland, Luxemburg, Roemenië en Finland te verlengen tot en met 30 juni 2029, HEEFT HET VOLGENDE BESLUIT VASTGESTELD: Artikel 1 De ambtstermijn van de volgende Europese aanklagers van het EOM wordt verlengd tot en met 30 juni 2029: — de heer Andrés RITTER ( 3 ) , — mevrouw Kristel SIITAM-NYIRI ( 4 ) , — mevrouw Tamara LAPTOŠ ( 5 ) , — de heer Gatis DONIKS ( 6 ) , — de heer Gabriel SEIXAS ( 7 ) , — de heer Cătălin-Laurențiu BORCOMAN ( 8 ) , — de heer Harri Tapio TIESMAA ( 9 ) . Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 13 juni 2024. Voor de Raad De voorzitter N. DE MOOR ( 1 ) PB L 283 van 31.10.2017, blz. 1 . ( 2 ) Uitvoeringsbesluit (EU) 2020/1117 van de Raad van 27 juli 2020 houdende benoeming van de Europese aanklagers van het Europees Openbaar Ministerie ( PB L 244 van 29.7.2020, blz. 18 ). ( 3 ) Voorgedragen door Duitsland. ( 4 ) Voorgedragen door Estland. ( 5 ) Voorgedragen door Kroatië. ( 6 ) Voorgedragen door Letland. ( 7 ) Voorgedragen door Luxemburg. ( 8 ) Voorgedragen door Roemenië. ( 9 ) Voorgedragen door Finland. ELI: http://data.europa.eu/eli/dec/2024/1751/oj ISSN 1977-0758 (electronic edition)",
  "source": "EUR LEX"
}