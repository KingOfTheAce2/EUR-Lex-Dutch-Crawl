{
  "url": "http://www.w3.org/1999/xhtml\"><!--",
  "content": "L_2021027NL.01000101.xml 27.1.2021 NL Publicatieblad van de Europese Unie L 27/1 GEDELEGEERDE VERORDENING (EU) 2021/70 VAN DE COMMISSIE van 23 oktober 2020 tot wijziging van Gedelegeerde Verordening (EU) 2018/1229 betreffende technische reguleringsnormen inzake afwikkelingsdiscipline, wat de inwerkingtreding ervan betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 909/2014 van het Europees Parlement en de Raad van 23 juli 2014 betreffende de verbetering van de effectenafwikkeling in de Europese Unie, betreffende centrale effectenbewaarinstellingen en tot wijziging van Richtlijnen 98/26/EG en 2014/65/EU en Verordening (EU) nr. 236/2012 ( 1 ) , en met name artikel 6, lid 5, en artikel 7, lid 15, Overwegende hetgeen volgt: (1) In Gedelegeerde Verordening (EU) 2018/1229 van de Commissie ( 2 ) worden maatregelen vastgesteld om mislukte afwikkelingsoperaties te voorkomen en aan te pakken, en om afwikkelingsdiscipline aan te moedigen. Die maatregelen omvatten het monitoren van mislukte afwikkelingsoperaties en het innen en uitkeren van geldboeten voor mislukte afwikkelingsoperaties. In Gedelegeerde Verordening (EU) 2018/1229 worden ook de operationele details van het buy-inproces gespecificeerd. (2) Gedelegeerde Verordening (EU) 2018/1229 moet op 1 februari 2021 in werking treden. (3) Marktdeelnemers hebben aangegeven dat de COVID-19-pandemie ernstige gevolgen heeft gehad voor de algehele implementatie van de reguleringsprojecten en IT-systemen die nodig zijn voor de toepassing van Gedelegeerde Verordening (EU) 2018/1229. In deze ongekende periode zijn financiële instellingen hun inspanningen aan het focussen op de implementatie van doeltreffende noodplannen om de dagelijkse operationele en cyberweerbaarheid te waarborgen, waardoor hun IT-capaciteit om bepaalde complexe projecten uit te voeren, onder meer voor de projecten die nodig zijn voor de naleving van de vereisten inzake afwikkelingsdiscipline van Gedelegeerde Verordening (EU) 2018/1229, werd beperkt. De toepassing van dergelijke vereisten door CSD’s, hun deelnemers en cliënten in een dergelijke context zou eerder kunnen leiden tot een verhoogd risico op de financiële markt dan tot limitering ervan. Het is daarom passend die belanghebbenden meer tijd te geven om de nodige voorbereidingen voor de toepassing van de vereisten inzake afwikkelingsdiscipline te voltooien. Gezien de ongekende aard van de situatie als gevolg van de COVID-19-pandemie en de noodzakelijke systeemwijzigingen die CSD’s, hun deelnemers en hun cliënten moeten doorvoeren om de verschillende vereisten inzake afwikkelingsdiscipline na te leven, moet de huidige inwerkingtreding van Gedelegeerde Verordening (EU) 2018/1229 met nog eens één jaar worden uitgesteld. (4) Gedelegeerde Verordening (EU) 2018/1229 moet dan ook dienovereenkomstig worden gewijzigd. (5) Deze verordening is gebaseerd op de ontwerpen van technische reguleringsnormen die de Europese Autoriteit voor effecten en markten (European Securities and Markets Authority, ESMA) bij de Commissie heeft ingediend. (6) De ESMA heeft geen openbare raadplegingen gehouden, aangezien dit volgens haar gelet op het toepassingsgebied en het verwachte effect van het uitstel van de inwerkingtreding van Gedelegeerde Verordening (EU) 2018/1229 sterk buiten verhouding zou staan. De ESMA heeft rekening gehouden met de eerder door de marktdeelnemers verstrekte input met betrekking tot de gereedheid voor de toepassing van die verordening. Bovendien moet er in deze onvoorziene omstandigheden dringend rechtszekerheid worden geboden met betrekking tot een nieuwe datum van inwerkingtreding van Gedelegeerde Verordening (EU) 2018/1229, zodat marktdeelnemers zich op de toepassing van die verordening kunnen voorbereiden. De ESMA heeft niettemin de potentiële kosten en baten van een uitstel van de inwerkingtreding van Gedelegeerde Verordening (EU) 2018/1229 geanalyseerd en de bij artikel 37 van Verordening (EU) nr. 1095/2010 van het Europees Parlement en de Raad ( 3 ) opgerichte Stakeholdergroep effecten en markten om advies verzocht. Bij het uitwerken van de ontwerpen van technische reguleringsnormen heeft de ESMA ook samengewerkt met de leden van het Europees Stelsel van centrale banken (ESCB), HEEFT DE VOLGENDE VERORDENING VASTGESTELD: Artikel 1 Artikel 42 van Gedelegeerde Verordening (EU) 2018/1229 wordt vervangen door: “Artikel 42 Inwerkingtreding Deze verordening treedt in werking op 1 februari 2022.”. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 oktober 2020. Voor de Commissie De voorzitter Ursula VON DER LEYEN ( 1 ) PB L 257 van 28.8.2014, blz. 1 . ( 2 ) Gedelegeerde Verordening (EU) 2018/1229 van de Commissie van 25 mei 2018 tot aanvulling van Verordening (EU) nr. 909/2014 van het Europees Parlement en de Raad met technische reguleringsnormen inzake afwikkelingsdiscipline ( PB L 230 van 13.9.2018, blz. 1 ). ( 3 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ).",
  "source": "EUR LEX"
}