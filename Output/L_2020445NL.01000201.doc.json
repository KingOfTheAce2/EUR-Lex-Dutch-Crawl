{
  "url": "http://www.w3.org/1999/xhtml\"><!--",
  "content": "L_2020445NL.01000201.xml 31.12.2020 NL Publicatieblad van de Europese Unie L 445/2 BESLUIT (Euratom) 2020/2255 VAN DE COMMISSIE van 29 december 2020 betreffende de sluiting door de Europese Commissie en de voorlopige toepassing van de overeenkomst tussen de regering van het Verenigd Koninkrijk van Groot-Brittannië en Noord-Ierland en de Europese Gemeenschap voor Atoomenergie inzake samenwerking op het gebied van het veilige en vreedzame gebruik van kernenergie en betreffende de sluiting door de Europese Commissie, namens de Europese Gemeenschap voor Atoomenergie, en de voorlopige toepassing van de handels- en samenwerkingsovereenkomst tussen de Europese Unie en de Europese Gemeenschap voor Atoomenergie enerzijds en het Verenigd Koninkrijk van Groot-Brittannië en Noord-Ierland anderzijds DE EUROPESE COMMISSIE, Gezien het Verdrag tot oprichting van de Europese Gemeenschap voor Atoomenergie (het “Euratom-Verdrag”), en met name artikel 101, tweede alinea, Gezien de goedkeuring door de Raad, Overwegende hetgeen volgt: (1) Op 25 februari 2020 heeft de Raad de Europese Commissie gemachtigd onderhandelingen met het Verenigd Koninkrijk te openen over een nieuwe partnerschapsovereenkomst. Na onderhandelingen bereikten de partijen op het niveau van de onderhandelaars overeenstemming over het handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk, anderzijds (hierna “de handels- en samenwerkingsovereenkomst” genoemd), en over een overeenkomst tussen de regering van het Verenigd Koninkrijk van Groot-Brittannië en Noord-Ierland en de Europese Gemeenschap voor Atoomenergie voor samenwerking op het gebied van het veilige en vreedzame gebruik van kernenergie (de “kernenergieovereenkomst”). (2) De handels- en samenwerkingsovereenkomst bestrijkt gebieden die onder de bevoegdheid van de Europese Gemeenschap voor Atoomenergie (“de Gemeenschap”) vallen, namelijk de associatie met het onderzoeks- en opleidingsprogramma van Euratom en de Europese gemeenschappelijke onderneming voor ITER, waarop de bepalingen van deel vijf van de handels- en samenwerkingsovereenkomst van toepassing zijn. De handels- en samenwerkingsovereenkomst moet daarom ook namens de Gemeenschap worden gesloten wat betreft aangelegenheden die onder het Euratom-Verdrag vallen. De ondertekening en sluiting van de handels- en samenwerkingsovereenkomst namens de Europese Unie zijn onderworpen aan een afzonderlijke procedure. (3) Gezien de uitzonderlijke positie van het Verenigd Koninkrijk ten opzichte van de Unie en de Gemeenschap en de urgentie van de situatie waarbij de overgangsperiode op 31 december 2020 afloopt, moet de handels- en samenwerkingsovereenkomst, wat betreft aangelegenheden die onder het Euratom-Verdrag vallen, voorlopig worden toegepast in afwachting van de voltooiing van de voor de inwerkingtreding ervan vereiste procedures. (4) In overeenstemming met het Verenigd Koninkrijk moet de kernenergieovereenkomst voorlopig worden toegepast in afwachting van de voltooiing van de voor de inwerkingtreding ervan vereiste procedures en van de voltooiing van de definitieve juridische en taalkundige revisie, alsook van de vaststelling van die definitief gereviseerde taalversies als authentiek en definitief door de partijen. In dit verband herinnert de Commissie eraan dat de bevoegdheid om internationale overeenkomsten te sluiten krachtens artikel 101 van het Verdrag aan de Commissie is toegekend en dat het krachtens het Euratom-Verdrag aan de Commissie staat om een besluit te nemen over de ondertekening en te zorgen voor de voorlopige toepassing van dergelijke overeenkomsten conform de goedkeuring van de Raad. (5) Er zij op gewezen dat bilaterale ontwerpovereenkomsten tussen een lidstaat van de Gemeenschap en het Verenigd Koninkrijk binnen het kader van het Euratom-Verdrag, met inbegrip van overeenkomsten voor de uitwisseling van wetenschappelijke en industriële informatie op nucleair gebied, kunnen worden gesloten mits is voldaan aan de voorwaarden en de procedures als bedoeld in de artikelen 29 en 103 van dat Verdrag. (6) De overeenkomst tussen de regering van het Verenigd Koninkrijk van Groot-Brittannië en Noord-Ierland en de Europese Gemeenschap voor Atoomenergie voor samenwerking op het gebied van het veilige en vreedzame gebruik van kernenergie moet namens de Europese Gemeenschap voor Atoomenergie worden gesloten, HEEFT HET VOLGENDE BESLUIT VASTGESTELD: Artikel 1 1.   De overeenkomst tussen de regering van het Verenigd Koninkrijk van Groot-Brittannië en Noord-Ierland en de Europese Gemeenschap voor Atoomenergie inzake samenwerking op het gebied van het veilige en vreedzame gebruik van kernenergie wordt hierbij goedgekeurd namens de Europese Gemeenschap voor Atoomenergie. Onder voorbehoud van wederkerigheid is de in de eerste alinea bedoelde overeenkomst voorlopig van toepassing met ingang van 1 januari 2021, in afwachting van de voltooiing van de voor de inwerkingtreding ervan vereiste procedures en van de in lid 3 bedoelde procedures. 2.   De handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds, wordt hierbij namens de Europese Gemeenschap voor Atoomenergie goedgekeurd wat betreft aangelegenheden die onder het Euratom-Verdrag vallen. Onder voorbehoud van wederkerigheid is de in de eerste alinea bedoelde overeenkomst voorlopig van toepassing met ingang van 1 januari 2021, in afwachting van de voltooiing van de voor de inwerkingtreding ervan vereiste procedures en van de in lid 3 bedoelde procedures. 3.   De versies van de overeenkomsten in de Bulgaarse, de Deense, de Duitse, de Engelse, de Estse, de Finse, de Franse, de Griekse, de Hongaarse, de Ierse, de Italiaanse, de Kroatische, de Letse, de Litouwse, de Maltese, de Nederlandse, de Poolse, de Portugese, de Roemeense, de Sloveense, de Slowaakse, de Spaanse, de Tsjechische en de Zweedse taal zijn onderworpen aan een definitieve juridische en taalkundige revisie. De taalversies die het resultaat zijn van de in de eerste alinea bedoelde juridische en taalkundige revisie, worden middels een uitwisseling van diplomatieke nota’s met het Verenigd Koninkrijk als authentiek en definitief vastgesteld. De in de tweede alinea bedoelde authentieke en definitieve teksten treden ab initio in de plaats van de ondertekende versies van de overeenkomst. 4.   De tekst van de in lid 1 bedoelde overeenkomst is aan dit besluit gehecht. De tekst van de in lid 2 bedoelde overeenkomst is aan Besluit (EU) 2020/2252 van de Raad ( 1 ) gehecht. Artikel 2 De voorzitter van de Commissie wordt gemachtigd de persoon (personen) aan te wijzen die bevoegd is (zijn) om namens de Europese Gemeenschap voor Atoomenergie de kennisgeving waarin wordt voorzien in artikel 5, lid 4, van de in artikel 1, lid 1, bedoelde overeenkomst aan het Verenigd Koninkrijk te doen. Deze kennisgeving bevat de lijst van lidstaten die uiterlijk op de datum van inwerkingtreding van die overeenkomst aan de Commissie kenbaar hebben gemaakt dat zij technologie niet onder de in artikel 1, lid 1, bedoelde overeenkomst willen plaatsen. Artikel 3 De voorzitter van de Europese Commissie wordt gemachtigd de in artikel 1 bedoelde overeenkomsten namens de Europese Gemeenschap voor Atoomenergie te ondertekenen en de persoon (personen) aan te wijzen die bevoegd is (zijn) alle stappen te ondernemen die nodig zijn voor de voorlopige toepassing van de in artikel 1 bedoelde overeenkomsten. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 29 december 2020 Ursula VON DER LEYEN Voorzitter van de Commissie ( 1 ) Besluit (EU) 2020/2252 van de Raad van 30 december 2020 betreffende de ondertekening, namens de Unie, en betreffende de voorlopige toepassing van de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds, en van de Overeenkomst tussen de Europese Unie en het Verenigd Koninkrijk van Groot-Brittannië en Noord-Ierland inzake beveiligingsprocedures voor de uitwisseling en bescherming van gerubriceerde gegevens ( PB L 444 van 31.12.2020, blz. 2 .).",
  "source": "EUR LEX"
}