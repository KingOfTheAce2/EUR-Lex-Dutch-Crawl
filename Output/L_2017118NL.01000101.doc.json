{
  "url": "http://www.w3.org/1999/xhtml\">",
  "content": "L_2017118NL.01000101.xml 6.5.2017 NL Publicatieblad van de Europese Unie L 118/1 UITVOERINGSVERORDENING (EU) 2017/781 VAN DE COMMISSIE van 5 mei 2017 tot intrekking van de goedkeuring van de werkzame stof methylnonylketon overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 21, lid 3, tweede alternatief, en artikel 78, lid 2, Overwegende hetgeen volgt: (1) Bij Richtlijn 2008/127/EG van de Commissie ( 2 ) is methylnonylketon als werkzame stof opgenomen in bijlage I bij Richtlijn 91/414/EEG van de Raad ( 3 ) . Bij Uitvoeringsverordening (EU) nr. 608/2012 van de Commissie ( 4 ) wordt vereist dat de kennisgever op wiens verzoek methylnonylketon is opgenomen, nadere bevestigende informatie verstrekt over a) de specificatie van het geteste materiaal in studies over de toxicologie bij zoogdieren en de ecotoxicologie, b) de specificatie met ondersteunende partijgegevens en gevalideerde analysemethoden, c) een adequate beoordeling van de levensloop en het gedrag van die stof en potentiële transformatieproducten in het milieu en d) het risico voor in het water en de bodem levende organismen. Voor de punten a) en b) moest deze informatie uiterlijk op 30 april 2013 worden verstrekt en voor de punten c) en d) uiterlijk op 31 december 2015. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in de bijlage, deel A, bij Uitvoeringsverordening (EU) nr. 540/2011 van de Commissie ( 5 ) . (3) De kennisgever heeft nagelaten uiterlijk op 31 december 2015 de bevestigende informatie betreffende de punten c) en d) van overweging 1 in te dienen. De kennisgever heeft tevens nagelaten de brief van de Commissie te beantwoorden waarin hem de gelegenheid werd geboden zijn standpunt toe te lichten alvorens een besluit tot intrekking van de stof zou worden genomen. (4) Het is derhalve passend de goedkeuring van methylnonylketon in te trekken. (5) De bijlage bij Uitvoeringsverordening (EU) nr. 540/2011 moet daarom dienovereenkomstig worden gewijzigd. (6) De lidstaten moet voldoende tijd worden gegund om de toelatingen voor gewasbeschermingsmiddelen die die werkzame stof bevatten, in te trekken. Het is passend de maximale duur te beperken van de respijtperiode die lidstaten overeenkomstig artikel 46 van Verordening (EG) nr. 1107/2009 voor gewasbeschermingsmiddelen die de werkzame stof bevatten, kunnen toekennen. (7) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Intrekking van goedkeuring De goedkeuring van de werkzame stof methylnonylketon wordt ingetrokken. Artikel 2 Wijziging van Uitvoeringsverordening (EU) nr. 540/2011 In de bijlage, deel A, bij Uitvoeringsverordening (EU) nr. 540/2011 wordt in rij 238 de vermelding over methylnonylketon geschrapt. Artikel 3 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof methylnonylketon bevatten uiterlijk op 26 augustus 2017 in. Artikel 4 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet zo kort mogelijk zijn en uiterlijk op 26 augustus 2018 aflopen. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 mei 2017. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Richtlijn 2008/127/EG van de Commissie van 18 december 2008 tot wijziging van Richtlijn 91/414/EEG van de Raad teneinde verscheidene werkzame stoffen op te nemen ( PB L 344 van 20.12.2008, blz. 89 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 608/2012 van de Commissie van 6 juli 2012 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stoffen denatoniumbenzoaat, methylnonylketon en plantaardige oliën/groenemuntolie ( PB L 177 van 7.7.2012, blz. 19 ). ( 5 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ).",
  "source": "EUR LEX"
}