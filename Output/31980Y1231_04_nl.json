{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31980Y1231(04):NL:HTML\">",
  "content": "EUR-Lex - 31980Y1231(04) - NL Avis juridique important | 31980Y1231(04) Resolutie van het Raadgevend Comité EGKS betreffende de sociale aspecten van het staalbeleid Publicatieblad Nr. C 340 van 31/12/1980 blz. 0007 - 0007 RESOLUTIE VAN HET RAADGEVEND COMITE EGKS betreffende de sociale aspecten van het staalbeleid (Met algemene stemmen aangenomen in de 213e zitting van 5 december 1980) HET RAADGEVEND COMITÉ, verwijzend naar de talrijke resoluties die sedert 1978 over dit onderwerp, op grond van door de heren Vredeling en Davignon gepresenteerde ramingen, zijn aanvaard; erop wijzend dat in de zittingen van het Raadgevend Comité over het algemeen grote eenstemmigheid heerst over de opvatting dat er een onlosmakelijk verband bestaat tussen de industriële herstructurering, de industriële overschakeling en de op Europees niveau te nemen maatregelen; in herinnering brengend    - de brief van de Voorzitter van het Raadgevend Comité aan de Voorzitter van de Raad van de Europese Gemeenschappen d.d. 11 juni 1980, waarin de aandacht wordt gevestigd op de noodzaak van de te nemen besluiten en op de gevolgen daarvan zowel Europees als nationaal, - het met het oog op de verslechtering van de situatie op de staalmarkt door het Raadgevend Comité in zijn zitting van 16 oktober 1980 uitgebrachte meerderheidsadvies ten gunste van de toepassing van artikel 58, waarbij nogmaals met klem wordt gewezen op het onlosmakelijk verband dat bestaat tussen economische en sociale maatregelen; vaststellend dat het Europese Parlement eveneens zijn instemming heeft betuigd met deze gelijktijdigheid van de economische en sociale maatregelen in Europa en zijn volledige steun heeft gekoppeld aan de eis dat voor voldoende financiële middelen wordt gezorgd om de Commissie in staat te stellen de geplande steunmaatregelen mede te financieren; vaststellend dat het in twee jaar tijds niet is gelukt in de diverse Ministerraadsvergaderingen van de EEG een beslissing te nemen over de aan de Raad voorgestelde sociale maatregelen, en dat de behandeling van deze zaak opnieuw is verschoven en wel naar de vergadering van 15 en 16 december 1980. HET RAADGEVEND COMITÉ:    1. betreurt derhalve ten zeerste dat de Raad zijn beslissing heeft uitgesteld, en dit ondanks de bereikte overeenstemming en de voorstellen van de Commissie, het Europese Parlement, het Raadgevend Comité van de EGKS en de sociale partners; 2. betreurt dit vacuüm, dat een breuk betekent in het sociale beleid en de sociale verantwoordelijkheden van de EGKS sinds 1952, en dringt erop aan dat de economische maatregelen door sociale maatregelen worden begeleid; 3. verzoekt het Europese Parlement dringend krachtig vast te blijven houden aan zijn eis om in de begroting 1981 een aanzienlijk bedrag op te nemen voor het dekken van de sociale uitgaven die noodzakelijk zijn geworden door de situatie in de ijzer- en staalindustrie; 4. draagt een delegatie uit zijn midden op om met spoed een ontmoeting te hebben met de Voorzitter van het Europese Parlement en met de Voorzitter van de Raad, ten einde zijn standpunt met hen te bespreken; 5. doet een beroep op alle Regeringen van de Lid-Staten om zich bewust te zijn van hun verantwoordelijkheid en hun verplichtingen tegenover de werknemers in de Europese ijzer- en staalindustrie, die te zamen met hun gezinnen in de huidige moeilijke omstandigheden de menselijke en sociale gevolgen van de crisis te dragen hebben; 6. dringt erop aan dat de eerstkomende Raad een beslissing neemt ten gunste van de sociale maatregelen voor de ijzer- en staalindustrie, zowel wat de wijze van toepassing als wat de financiële aspecten ervan betreft.",
  "source": "EUR LEX"
}