{
  "url": "http://www.w3.org/1999/xhtml\"><!--",
  "content": "L_2015143NL.01000101.xml 9.6.2015 NL Publicatieblad van de Europese Unie L 143/1 VERORDENING (EU) 2015/878 VAN DE RAAD van 8 juni 2015 tot wijziging van Verordening (EU) nr. 1352/2014 betreffende beperkende maatregelen in verband met de situatie in Jemen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2014/932/GBVB van de Raad van 18 december 2014 betreffende beperkende maatregelen in verband met de situatie in Jemen ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Besluit 2014/932/GBVB van de Raad geeft uitvoering aan Resolutie (UNSCR) 2140 (2014) van de Veiligheidsraad van de Verenigde Naties van 26 februari 2014 betreffende beperkende maatregelen in verband met de situatie in Jemen, en voorziet in inreisbeperkingen en in de bevriezing van tegoeden en economische middelen voor bepaalde personen die zijn aangewezen door het comité dat is ingesteld bij punt 19 van UNSCR 2140 (2014). (2) Verordening (EU) nr. 1352/2014 van de Raad ( 2 ) geeft uitvoering aan Besluit 2014/932/GBVB. (3) Op 14 april 2015 heeft de Veiligheidsraad van de Verenigde Naties Resolutie 2216 (2015) goedgekeurd, waarbij het toepassingsgebied van de aanwijzingscriteria werd uitgebreid en werd voorzien in een wapenembargo voor, of ten behoeve van, de aangewezen personen en entiteiten en de personen die namens hen of op hun aanwijzing handelen in Jemen. Bij Besluit (GBVB) 2015/882 van de Raad ( 3 ) tot wijziging van Besluit 2014/932/GBVB heeft de Raad dienovereenkomstig tot uitbreiding van het toepassingsgebied van de aanwijzingscriteria besloten. (4) Enkele van die maatregelen vallen onder het toepassingsgebied van het Verdrag betreffende de werking van de Europese Unie en derhalve is EU-regelgeving noodzakelijk voor de tenuitvoerlegging ervan, met name om te garanderen dat deze maatregelen in alle lidstaten uniform door de marktdeelnemers worden toegepast. (5) Verordening (EU) nr. 1352/2014 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) nr. 1352/2014 wordt als volgt gewijzigd: 1) Aan artikel 1 wordt het volgende punt toegevoegd: „j) „technische bijstand” : elke technische steun in verband met reparaties, ontwikkeling, vervaardiging, assemblage, beproeving, onderhoud of enige andere technische dienst; technische bijstand kan de vorm aannemen van bijvoorbeeld instructies, advies, opleiding, overdracht van praktische kennis of vaardigheden of adviesdiensten, met inbegrip van mondelinge vormen van bijstand.” . 2) Het volgende artikel wordt ingevoegd: „Artikel 1 bis Er geldt een verbod op: a) het verstrekken van technische bijstand in verband met militaire activiteiten en het verstrekken, fabriceren, onderhouden en gebruiken van wapentuig en alle soorten aanverwant materieel, met inbegrip van wapens en munitie, militaire voertuigen en uitrusting, paramilitaire uitrusting en reserveonderdelen daarvoor, direct of indirect, aan natuurlijke of rechtspersonen, entiteiten of lichamen vermeld in bijlage I; b) het verstrekken van financiering of financiële steun in verband met militaire activiteiten, met inbegrip van met name subsidies, leningen en exportkredietverzekering, alsmede verzekering en herverzekering, voor de verkoop, de levering, de overdracht of de uitvoer van wapentuig en aanverwant materieel, of voor de levering van verwante technische bijstand, direct of indirect, aan natuurlijke of rechtspersonen, entiteiten of lichamen vermeld in bijlage I.” . 3) Aan artikel 3, lid 1, wordt het volgende punt toegevoegd: „d) handelingen die een schending zijn van het wapenembargo dat is ingesteld bij artikel 1 van Besluit 2014/932/GBVB of handelingen die de levering van humanitaire bijstand aan Jemen of de toegang tot, of verdeling van, humanitaire bijstand in Jemen belemmeren.” . Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 8 juni 2015. Voor de Raad De voorzitter D. REIZNIECE-OZOLA ( 1 ) PB L 365 van 19.12.2014, blz. 147 . ( 2 ) Verordening (EU) nr. 1352/2014 van de Raad van 18 december 2014 betreffende beperkende maatregelen in verband met de situatie in Jemen ( PB L 365 van 19.12.2014, blz. 60 ). ( 3 ) Besluit (GBVB) 2015/882 van de Raad van 8 juni 2015 tot wijziging van Besluit 2014/932/GBVB betreffende beperkende maatregelen in het licht van de situatie in Jemen (zie bladzijde 11 van dit Publicatieblad).",
  "source": "EUR LEX"
}