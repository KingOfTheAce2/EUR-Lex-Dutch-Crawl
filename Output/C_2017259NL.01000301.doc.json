{
  "url": "http://www.w3.org/1999/xhtml\">",
  "content": "C_2017259NL.01000301.xml 9.8.2017 NL Publicatieblad van de Europese Unie C 259/3 UITVOERINGSBESLUIT VAN DE COMMISSIE van 7 augustus 2017 inzake de bekendmaking in het Publicatieblad van de Europese Unie van het in artikel 94, lid 1, onder d), van Verordening (EU) nr. 1308/2013 van het Europees Parlement en de Raad bedoelde enig document en van de verwijzing naar de bekendmaking van het productdossier voor een naam in de wijnsector (La Clape (BOB)) (2017/C 259/03) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 97, lid 3, Overwegende hetgeen volgt: (1) Frankrijk heeft verzocht om bescherming van de naam „La Clape” overeenkomstig deel II, titel II, hoofdstuk I, afdeling 2, van Verordening (EU) nr. 1308/2013. (2) Overeenkomstig artikel 97, lid 2, van Verordening (EU) nr. 1308/2013 heeft de Commissie die aanvraag onderzocht en zij heeft geconstateerd dat is voldaan aan de voorwaarden die zijn vastgesteld in de artikelen 93 tot en met 96, artikel 97, lid 1, en de artikelen 100, 101 en 102 van die verordening. (3) Om de indiening van bezwaarschriften overeenkomstig artikel 98 van Verordening (EU) nr. 1308/2013 mogelijk te maken, moet het in artikel 94, lid 1, onder d), van die verordening bedoelde enig document derhalve worden bekendgemaakt in het Publicatieblad van de Europese Unie , alsook de verwijzing naar de bekendmaking van het productdossier die heeft plaatsgevonden in de loop van de nationale procedure voor het onderzoek van de aanvraag tot bescherming van de naam „La Clape”, BESLUIT: Enig artikel Het overeenkomstig artikel 94, lid 1, onder d), van Verordening (EU) nr. 1308/2013 opgestelde enig document en de verwijzing naar het productdossier voor de naam „La Clape” (BOB) zijn opgenomen in de bijlage bij dit besluit. Overeenkomstig artikel 98 van Verordening (EU) nr. 1308/2013 geeft de bekendmaking van dit besluit het recht om gedurende uiterlijk twee maanden na de bekendmaking ervan in het Publicatieblad van de Europese Unie bezwaar te maken tegen de bescherming van de in de eerste alinea van dit artikel genoemde naam. Gedaan te Brussel, 7 augustus 2017. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 671 . BIJLAGE ENIG DOCUMENT „La Clape” PDO-FR-02113 Datum waarop de aanvraag is ingediend: 26.11.2015 1. Naam/namen waarvoor de registratie wordt aangevraagd „La Clape” 2. Type geografische aanduiding BOB — beschermde oorsprongsbenaming 3. Wijncategorieën 1. Wijn 4. Beschrijving van de wijn(en) De rode wijnen van de AOC „La Clape” Het betreft droge, stille rode wijnen met een minimaal natuurlijk alcohol-volumegehalte (NAV) van 12,5 %. Het gehalte fermenteerbare suikers van de rode wijnen bedraagt in het handelsstadium (verpakt of onverpakt) maximaal 3 g/l. De overige analysecriteria sluiten aan bij de Europese regelgeving. De rode wijnen hebben een heldere, meestal paarse, kleur met een diepe intensiteit en een neus met geconcentreerde balsemieke toetsen (pijnhars, eucalyptus enz.) en een garriguearoma. Doordat deze wijnen krachtige tannines bevatten, moeten zij minstens een jaar rijpen. De witte wijnen van de AOC „La Clape” Het betreft droge, stille witte wijnen met een minimaal natuurlijk alcohol-volumegehalte (NAV) van 12 %. Het gehalte fermenteerbare suikers van de witte wijnen bedraagt in het handelsstadium (verpakt of onverpakt) maximaal 4 g/l. De overige analysecriteria sluiten aan bij de Europese regelgeving. De witte wijnen van „La Clape”, die zeer karakteristieke aroma’s hebben, resulteren uit een assemblage van minstens twee druivenrassen, waarbij bourboulenc B (of „malvoisie”) niet mag ontbreken. Ze hebben een gele kleur van gemiddelde intensiteit, een uitstekende balans tussen de rondheid en de zure basis, alsook een rijk aromatisch palet waarin doorgaans witte bloemen, vruchten, balsemieke toetsen, en een zekere mineraliteit samenkomen. De witte wijnen vertonen een uitstekend evenwicht tussen de rondheid en de zure basis. 5. Wijnbouwpraktijken a) Essentiële oenologische procedés Specifiek oenologisch procedé Het gebruik van houtsnippers is verboden. Elke warmtebehandeling van de geoogste druiven bij een temperatuur van meer dan 40 °C is verboden. Beplantingsdichtheid — Plantafstand Teeltwijze Minimale beplantingsdichtheid: 4 400 wijnstokken per hectare. De afstand tussen de rijen mag niet meer dan 2,50 m bedragen en elke wijnstok beschikt over een grondoppervlak van maximaal 2,25 m 2 . Snoeien van de wijnstokken Teeltwijze Het snoeien vindt plaats vóór het stadium „E” (met drie bladeren, gespreid over de eerste twee ogen). De wijnstokken worden kort gesnoeid, met korte vruchttakken, en maximaal tien ogen per stok. Elke vruchttak heeft maximaal twee ogen. De druivenrassen syrah N en roussanne B kunnen worden gesnoeid in enkele Guyot-snoei, met maximaal negen ogen per stok: na het dieven, in het stadium van de sluiting van de druiventros bestaat de stok uit een lange legger waarop maximaal vijf ogen zijn uitgebot plus een of twee ingekorte vervangranken met maximaal twee ogen per rank. Bijzondere bepaling inzake de oogst Teeltwijze Voor de witte druivenrassen bedraagt het maximumgewicht van de oogst 5 000 kg per laadbak. Irrigatie Teeltwijze Irrigatie kan worden toegestaan overeenkomstig de bepalingen van artikel D. 645-5 van het wetboek landbouw en zeevisserij ( Code rural et de la pêche maritime ). Malolactische gisting Specifiek oenologisch procedé De verkoopklare onverpakte of verpakte rode wijnen hebben een appelzuurgehalte van maximaal 0,4 gram per liter. b) Maximale opbrengsten Stille droge rode wijnen 48 hl/ha Stille droge witte wijnen 57 hl/ha 6. Afgebakend gebied De oogst van de druiven, de bereiding en de rijping van de wijn vinden plaats op het grondgebied van de volgende gemeenten in het departement Aude: Armissan, Fleury d’Aude, Gruissan, Narbonne, Salles d’Aude, Vinassan. 7. Voornaamste wijndruiven Vermentino B Bourboulenc B Grenache N Grenache blanc B Clairette B Mourvèdre N Marsanne B Syrah N Roussanne B Piquepoul blanc B 8. Beschrijving van het (de) verband(en) Het geografisch gebied van de oorsprongsbenaming „La Clape” is gelegen aan de Middellandse Zee, in het departement Aude en beslaat 32 870 ha verdeeld over zes gemeenten van het La Clape-massief en zijn uitlopers. Deze streek, die een natuurlijke barrière vormt tussen de Middellandse Zeekust en de stad Narbonne, is scherp afgebakend en was een eiland tot de dertiende eeuw, toen de vlakte van Narbonne werd drooggelegd. Het hoogste punt van dit kalkstenen karstplateau, zonder permanente waterloop, bedraagt 214 m. Het landschap, dat bestaat uit bergflanken en met garrigue bedekte en met pijnboombossen omzoomde hoogvlakten, is hoofdzakelijk gewijd aan de wijnbouw en contrasteert met het landschap van de alluviale vlakte van de Aude, zijn polycultuur en de omliggende meren. In deze streek, gelegen in het hartje van de Golf van Lion, heerst een bijna semi-aride mediterraan klimaat met minder dan vijfhonderd millimeter regenval per jaar. De zomermaanden worden gekenmerkt door droogte, waardoor de vegetatie zich moet aanpassen om de waterstress te doorstaan. Het massief van La Clape wordt gekenmerkt door een hoge temperatuursom gedurende de vegetatieperiode van de wijnstok, waardoor het minimale natuurlijke alcohol-volumegehalte hoger is dan dat van de regionale aanduiding. Nochtans is de belangrijkste omgevingsfactor voor de wijnbouw in de streek van La Clape de waterhuishouding die, in combinatie met de overheersend kalkstenen bodems, de wijnbouwers ertoe dwingt de druivensoort oordeelkundig te kiezen in het licht van het perceel. Bovendien worden de wolken boven het gebied verjaagd door de wind, hoofdzakelijk de „cers”, een noordwestenwind die bevorderlijk is voor het buitengewoon hoge aantal uren zonneschijn in het gebied (meer dan 3 000 zonuren per jaar). Tot slot kan de wijnstreek bogen op een ongerepte omgeving en bevindt zij zich te midden van een mozaïek van uiteenlopende bodemconfiguraties: piedmont, kleine dalen, mergeldalen en kleine vlakten, afkomstig van vroegere poljen. Het wijncultuurlandschap is vervlochten met de in de droge en rotsachtige landschappen aanwezige garrigue of met de bosjes Aleppopijnbomen, parasoldennen en soms eucalyptussen. In dit geografische gebied, dat zich in de nabijheid van de Romeinse heirbaan „Via Domitia” bevindt, wordt al sinds de zesde eeuw voor Christus onafgebroken wijn verbouwd. Dankzij een assortiment aan de omgevingsomstandigheden aangepaste wijnstoksoorten, waarvan de eigenschappen worden geoptimaliseerd door beperkte opbrengsten, werden de wijnen van La Clape in 1951 erkend als VDQS (Vin Délimité de Qualité Supérieure), en mochten ze later als aanvullende geografische benaming de regionale aanduiding „Languedoc” voeren. Op het La Clape-massief hebben de wijnbouwers bij de aanleg van hun gebied gekozen voor de plaatsen die zich het best voor de wijnbouw lenen. Deze gebruiken hebben zich vertaald in een afgebakend perceelgebied (2 592 ha) waarin enkel de plaatsen die het aride effect van het klimaat met grondwaterreserves weten te compenseren en goed gedraineerde plaatsen worden overgehouden, en waarin percelen met bodems op alluviale of meerafzettingen worden uitgesloten. Deze locaties dwingen tot een optimaal beheer van de wijnplant en haar productiepotentieel: de wijnranken worden opgebonden en er wordt gekozen voor een korte snoei en lage opbrengsten: 42 hl/ha voor rode wijn (in plaats van 50 voor de aanduiding Languedoc) en 52 voor witte wijn (in plaats van 60 voor Languedoc). Bij de witte wijnen zorgen de bodem- en klimaatomstandigheden voor een rijpheid die garant staat voor een aromatische complexiteit en rondheid, met daarbij een zure basis die de expressie van de florale en fruitige eigenschappen bevordert, zonder dat de wijn te zwaar wordt. De oorspronkelijkheid komt perfect tot uitdrukking door de assemblage van de druivenrassen en de verplichte aanwezigheid van minimaal 30 % bourboulenc B. Dit druivenras vindt in de regio zijn geliefkoosde bodem: zijn late rijpheid, zijn uitstekende aanpassing aan het geringe wateraanbod en zijn vermogen om maximaal gebruik te maken van de mist en de regen in september, zijn de factoren die dit ras in staat stellen zijn volledige potentieel tot uitdrukking te brengen en zo bij te dragen aan de bereiding van ronde, fijne wijnen. De witte La Clape-wijnen hebben een gele kleur van gemiddelde intensiteit, een uitstekende balans tussen de rondheid en de zure basis, alsook een rijk aromatisch palet waarin doorgaans witte bloemen, vruchten, en balsemieke toetsen samenkomen. De van het moedergesteente uitgaande invloed van kalksteen zorgt voor een zekere mineraliteit. De druivenrassen van de rode wijnen zijn zeer goed aangepast aan de warmte en de droogte van het gebied, met name mourvèdre N en grenache N: door de rijp geoogste druiven kunnen wijnen met veel tannine worden verkregen. Aangevuld met syrah N, die bijdraagt aan de intensiteit van de kleur van de wijnen, maakt de assemblage van deze druivenrassen op dit terrein het mogelijk zeer karakteristieke wijnen te produceren. De lage vruchtbaarheid van de bodems en de matige opbrengsten verlenen aan de wijnen hun zeer intense kleur en hun hoedanigheid van goede bewaarwijn. De rode wijnen hebben een heldere, meestal paarse, kleur met een diepe intensiteit. De van het moedergesteente uitgaande invloed van kalksteen draagt bij aan de expressie van balsemieke aroma’s en een neus met geconcentreerde balsemieke toetsen (pijnhars, eucalyptus enz.) en een garriguearoma. Doordat deze wijnen krachtige tannines bevatten, moeten zij minstens een jaar rijpen; zo winnen zij aan kwaliteit en bieden zij een meer geconcentreerde aromatische complexiteit. 9. Andere essentiële voorwaarden Grotere geografische eenheid Rechtskader: Nationale wetgeving Type aanvullende voorwaarde: Aanvullende bepalingen betreffende de etikettering Beschrijving van de voorwaarde: Op het etiket van wijn met de gecontroleerde oorsprongsbenaming mag de grotere geografische eenheid „Languedoc” worden vermeld. De lettertekens van die vermelding van de grotere geografische eenheid mogen niet hoger noch breder zijn dan de helft van de lettertekens van de naam van de gecontroleerde oorsprongsbenaming. Niet-verplichte gegevens Rechtskader: Nationale wetgeving Type aanvullende voorwaarde: Aanvullende bepalingen betreffende de etikettering Beschrijving van de voorwaarde: Alle facultatieve vermeldingen waarvan het gebruik, krachtens communautaire bepalingen, door de lidstaten mag worden geregeld, worden aangebracht in lettertekens die niet hoger noch breder zijn dan de helft van de lettertekens van de naam van de gecontroleerde oorsprongsbenaming. Gebied in de onmiddellijke nabijheid Rechtskader: Nationale wetgeving Type aanvullende voorwaarde: Afwijking betreffende de productie in het afgebakende geografische gebied Beschrijving van de voorwaarde: Bij wijze van uitzondering mag de wijn worden bereid en gerijpt in het gebied in de onmiddellijke nabijheid dat bestaat uit de volgende gemeente in het departement Aude: Coursan. Verwijzing naar de bekendmaking van het productdossier https://info.agriculture.gouv.fr/gedei/site/bo-agri/document_administratif-4a468959-24cd-46e1-ab2e-5f6eba98306a",
  "source": "EUR LEX"
}