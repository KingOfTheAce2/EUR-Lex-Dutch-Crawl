{
  "url": "http://www.w3.org/1999/xhtml\"><!--",
  "content": "L_2012177NL.01001901.xml 7.7.2012 NL Publicatieblad van de Europese Unie L 177/19 UITVOERINGSVERORDENING (EU) Nr. 608/2012 VAN DE COMMISSIE van 6 juli 2012 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stoffen denatoniumbenzoaat, methylnonylketon en plantaardige oliën/groenemuntolie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, onder c), Overwegende hetgeen volgt: (1) De werkzame stoffen denatoniumbenzoaat, methylnonylketon en plantaardige oliën/groenemuntolie zijn in bijlage I bij Richtlijn 91/414/EEG van de Raad ( 2 ) opgenomen bij Richtlijn 2008/127/EG van de Commissie ( 3 ) overeenkomstig de procedure van artikel 24 ter van Verordening (EG) nr. 2229/2004 van de Commissie van 3 december 2004 houdende nadere bepalingen voor de uitvoering van de vierde fase van het werkprogramma als bedoeld in artikel 8, lid 2, van Richtlijn 91/414/EEG van de Raad ( 4 ) . Sinds de vervanging van Richtlijn 91/414/EEG door Verordening (EG) nr. 1107/2009 worden deze stoffen geacht krachtens die verordening te zijn goedgekeurd en zijn zij opgenomen in deel A van de bijlage bij Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( 5 ) . (2) Overeenkomstig artikel 25 bis van Verordening (EG) nr. 2229/2004 heeft de Europese Autoriteit voor voedselveiligheid (de EFSA) op respectievelijk 2 december 2011 en 16 december 2011 haar standpunt over de ontwerp-evaluatieverslagen voor denatoniumbenzoaat ( 6 ) en methylnonylketon ( 7 ) en voor plantaardige oliën/groenemuntolie ( 8 ) aan de Commissie meegedeeld. De ontwerp-evaluatieverslagen en het standpunt van de EFSA zijn door de lidstaten en de Commissie in het kader van het Permanent Comité voor de voedselketen en de diergezondheid onderzocht en op 1 juni 2012 afgerond in de vorm van de evaluatieverslagen van de Commissie voor denatoniumbenzoaat, methylnonylketon en plantaardige oliën/groenemuntolie. (3) De EFSA heeft haar standpunt over denatoniumbenzoaat, methylnonylketon en plantaardige oliën/groenemuntolie aan de kennisgevers meegedeeld en de Commissie heeft hen verzocht de evaluatieverslagen te becommentariëren. (4) Bevestigd wordt dat de werkzame stoffen denatoniumbenzoaat, methylnonylketon en plantaardige oliën/groenemuntolie geacht moeten worden krachtens Verordening (EG) nr. 1107/2009 te zijn goedgekeurd. (5) Overeenkomstig artikel 13, lid 2, van Verordening (EG) nr. 1107/2009 in samenhang met artikel 6 en in het licht van de huidige wetenschappelijke en technische kennis moeten de goedkeuringsvoorwaarden voor denatoniumbenzoaat, methylnonylketon en plantaardige oliën/groenemuntolie worden gewijzigd. Er moet met name om verdere bevestigende informatie over methylnonylketon worden verzocht. Het gebruik van plantaardige oliën/groenemuntolie moet worden beperkt tot de behandeling van aardappelen na de oogst. (6) Er moet een redelijke termijn vóór de toepassing van deze verordening worden toegestaan om de lidstaten, de kennisgevers en de houders van vergunningen voor gewasbeschermingsmiddelen in staat te stellen te voldoen aan de voorschriften als gevolg van de wijziging van de goedkeuringsvoorwaarden. (7) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Deel A van de bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 november 2012. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 juli 2012. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) PB L 230 van 19.8.1991, blz. 1 . ( 3 ) PB L 344 van 20.12.2008, blz. 89 . ( 4 ) PB L 379 van 24.12.2004, blz. 13 . ( 5 ) PB L 153 van 11.6.2011, blz. 1 . ( 6 ) Conclusion on the peer review of the pesticide risk assessment of the active substance denatonium benzoate, EFSA Journal 2012;10(1):2483. Online te vinden op: www.efsa.europa.eu/efsajournal.htm ( 7 ) Conclusion on the peer review of the pesticide risk assessment of the active substance methyl nonyl ketone, EFSA Journal 2012;10(1):2495. Online te vinden op: www.efsa.europa.eu/efsajournal.htm ( 8 ) Conclusion on the peer review of the pesticide risk assessment of the active substance plant oils/spearmint oil, EFSA Journal 2012;10(1):2541. Online te vinden op: www.efsa.europa.eu/efsajournal.htm BIJLAGE Deel A van de bijlage bij Uitvoeringsverordening (EU) nr. 540/2011 wordt als volgt gewijzigd: 1) Rij 226 over de werkzame stof denatoniumbenzoaat wordt vervangen door: Nummer Benaming, identificatienummers IUPAC-benaming Zuiverheid ( *1 ) Datum van goedkeuring Geldigheidsduur Specifieke bepalingen \"226 Denatoniumbenzoaat CAS-nr. 3734-33-6 CIPAC-nr. 845 benzyldiethyl[[2,6-xylylcarbamoyl]methyl]ammoniumbenzoaat ≥ 975 g/kg 1 september 2009 31 augustus 2019 DEEL A Mag alleen worden toegelaten voor gebruik als afweermiddel. DEEL B Bij het beoordelen van aanvragen voor de toelating van gewasbeschermingsmiddelen die denatoniumbenzoaat bevatten voor ander gebruik dan borstelen met automatisch rollend materieel in de bosbouw, moeten de lidstaten speciale aandacht besteden aan de criteria in artikel 4, lid 3, van Verordening (EG) nr. 1107/2009 en erop toezien dat de vereiste informatie en gegevens worden verstrekt voordat de toelating wordt verleend. Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen moet rekening worden gehouden met de conclusies van het evaluatieverslag over denatoniumbenzoaat (SANCO/2607/2008) (en met name met de aanhangsels I en II), dat door het Permanent Comité voor de voedselketen en de diergezondheid op 1 juni 2012 is goedgekeurd. Bij hun algemene evaluatie moeten de lidstaten speciale aandacht besteden aan de bescherming van de gebruikers. De toegelaten gebruiksvoorwaarden moeten het gebruik van passende persoonlijke beschermingsmiddelen voorschrijven. De gebruiksvoorwaarden moeten, indien nodig, risicobeperkende maatregelen omvatten.\" 2) Rij 238 over de werkzame stof methylnonylketon wordt vervangen door: Nummer Benaming, identificatienummers IUPAC-benaming Zuiverheid ( *2 ) Datum van goedkeuring Geldigheidsduur Specifieke bepalingen \"238 Methylnonylketon CAS-nr. 112-12-9 CIPAC-nr. 846 undecaan-2-on ≥ 975g/kg 1 september 2009 31 augustus 2019 DEEL A Mag alleen worden toegelaten voor gebruik als afweermiddel. DEEL B Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen moet rekening worden gehouden met de conclusies van het evaluatieverslag over methylnonylketon (SANCO/2619/2008) (en met name met deaanhangsels I en II), dat door het Permanent Comité voor de voedselketen en de diergezondheid op 1 juni 2012 is goedgekeurd. De gebruiksvoorwaarden moeten, indien nodig, risicobeperkende maatregelen omvatten. Contact met levensmiddelen en voedergewassen moet worden vermeden. De kennisgever moet bevestigende informatie verstrekken over: a) de specificatie van het geteste materiaal in studies over de toxicologie bij zoogdieren en de ecotoxicologie; b) de specificatie met ondersteunende partijgegevens en gevalideerde analysemethoden; c) een adequate beoordeling van de levensloop en het gedrag van methylnonylketon en potentiële transformatieproducten in het milieu; d) het risico voor in het water en de bodem levende organismen. De kennisgever moet uiterlijk 30 april 2013 de in de punten a) en b) bedoelde informatie en uiterlijk 31 december 2015 de in de punten c) en d) bedoelde informatie bij de Commissie, de lidstaten en de EFSA indienen.\" 3) Rij 243 over de werkzame stof plantaardige oliën/groenemuntolie wordt vervangen door: Nummer Benaming, identificatie-nummers IUPAC-benaming Zuiverheid ( *3 ) Datum van goedkeuring Geldigheidsduur Specifieke bepalingen \"243 Plantaardige oliën/groenemuntolie CAS-nr. 8008-79-5 CIPAC-nr. 908 groenemuntolie ≥ 550 g/kg als R-carvon 1 september 2009 31 augustus 2019 DEEL A Mag alleen worden toegelaten voor gebruik als groeiregulator voor planten bij de behandeling van aardappelen na de oogst. De lidstaten zorgen ervoor dat in de vergunningen wordt bepaald dat de hete verneveling uitsluitend in gespecialiseerde opslagfaciliteiten plaatsvindt en dat de best beschikbare technieken worden toegepast om te voorkomen dat het product (vernevelingsdamp) tijdens de opslag, het vervoer, de afvalverwijdering of het gebruik in het milieu terechtkomt. DEEL B Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen moet rekening worden gehouden met de conclusies van het gewijzigde evaluatieverslag over plantaardige oliën/groenemuntolie (SANCO/2624/2008) (en met name met de aanhangsels I en II), dat op 1 juni 2012 door het Permanent Comité voor de voedselketen en de diergezondheid is goedgekeurd. De gebruiksvoorwaarden moeten, indien nodig, risicobeperkende maatregelen omvatten.\" ( *1 ) Het evaluatieverslag bevat nadere gegevens over de identiteit en de specificatie van de werkzame stof. ( *2 ) Het evaluatieverslag bevat nadere gegevens over de identiteit en de specificatie van de werkzame stof. ( *3 ) Het evaluatieverslag bevat nadere gegevens over de identiteit en de specificatie van de werkzame stof.",
  "source": "EUR LEX"
}