{
  "url": "http://www.w3.org/1999/xhtml\">",
  "content": "L_2011264NL.01000101.xml 8.10.2011 NL Publicatieblad van de Europese Unie L 264/1 BESLUIT VAN DE RAAD van 16 juni 2011 inzake de ondertekening namens de Unie en de voorlopige toepassing van de Overeenkomst tussen de Europese Unie en de regering van de Republiek Indonesië inzake bepaalde aspecten van luchtdiensten (2011/663/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Bij besluit van 5 juni 2003 heeft de Raad de Commissie gemachtigd met derde landen te onderhandelen over de vervanging van sommige bepalingen in bestaande bilaterale overeenkomsten door een overeenkomst op het niveau van de Unie. (2) De Commissie heeft namens de Unie met de regering van de Republiek Indonesië onderhandeld over een Overeenkomst inzake bepaalde aspecten van luchtdiensten („de overeenkomst”), overeenkomstig de in de bijlage bij het besluit van de Raad van 5 juni 2003 omschreven mechanismen en richtsnoeren. (3) De overeenkomst moet worden ondertekend en voorlopig worden toegepast, onder voorbehoud van sluiting, HEEFT HET VOLGENDE BESLUIT VASTGESTELD: Artikel 1 De ondertekening van de Overeenkomst tussen de Europese Unie en de regering van de Republiek Indonesië inzake bepaalde aspecten van luchtdiensten („de overeenkomst”) wordt goedgekeurd namens de Unie, onder voorbehoud van de sluiting van de overeenkomst. De tekst van de overeenkomst is bij dit besluit gevoegd. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) om de overeenkomst te ondertekenen, onder voorbehoud van sluiting ervan. Artikel 3 In afwachting van de inwerkingtreding wordt de overeenkomst voorlopig toegepast vanaf de eerste dag van de eerste maand die volgt op de datum waarop de partijen elkaar ervan in kennis hebben gesteld dat zij de nodige procedures daarvoor hebben afgerond ( 1 ) . Artikel 4 De voorzitter van de Raad wordt gemachtigd om de bij artikel 8, lid 2, van de overeenkomst voorziene kennisgeving te verrichten. Artikel 5 Dit besluit treedt in werking op de datum waarop het wordt vastgesteld. Gedaan te Luxemburg, 16 juni 2011. Voor de Raad De voorzitter VÖLNER P. ( 1 ) Het secretariaat-generaal van de Raad maakt in het Publicatieblad van de Europese Unie bekend vanaf welke datum de overeenkomst voorlopig wordt toegepast.",
  "source": "EUR LEX"
}