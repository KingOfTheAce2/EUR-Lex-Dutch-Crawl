{
  "url": "http://www.w3.org/1999/xhtml\"><!--",
  "content": "L_2015110NL.01001101.xml 29.4.2015 NL Publicatieblad van de Europese Unie L 110/11 BESLUIT (GBVB) 2015/664 VAN HET POLITIEK EN VEILIGHEIDSCOMITÉ van 21 april 2015 tot instelling van het Comité van contribuanten aan de militaire GVDB-adviesmissie van de Europese Unie in de Centraal-Afrikaanse Republiek (EUMAM RCA) (EUMAM RCA/1/2015) HET POLITIEK EN VEILIGHEIDSCOMITÉ, Gezien het Verdrag betreffende de Europese Unie, en met name artikel 38, derde alinea, Gezien Besluit (GBVB) 2015/78 van de Raad van 19 januari 2015 betreffende een militaire GVDB-adviesmissie van de Europese Unie in de Centraal-Afrikaanse Republiek (EUMAM RCA) ( 1 ) , en met name artikel 8, lid 2, Overwegende hetgeen volgt: (1) Overeenkomstig artikel 8, lid 5, van Besluit (GBVB) 2015/78 heeft de Raad het Politiek en Veiligheidscomité (PVC) gemachtigd de noodzakelijke besluiten te nemen tot instelling van een Comité van contribuanten (CvC) aan de militaire GVDB-adviesmissie van de Europese Unie in de Centraal-Afrikaanse Republiek (EUMAM RCA). (2) In de conclusies van de Europese Raad van Nice van 7, 8 en 9 december 2000 en van Brussel van 24 en 25 oktober 2002 zijn de regelingen voor de deelneming van derde staten aan crisisbeheersingsoperaties en voor de instelling van een CvC vastgesteld. (3) Het CvC moet een forum zijn waar met de bijdragende derde staten alle problemen in verband met de leiding van EUMAM RCA besproken kunnen worden. Het PVC, dat de politieke controle en de strategische leiding van EUMAM RCA uitoefent, dient de opvattingen van het CvC in aanmerking te nemen. (4) Overeenkomstig artikel 5 van Protocol nr. 22 betreffende de positie van Denemarken, dat is gehecht aan het Verdrag betreffende de Europese Unie en aan het Verdrag betreffende de werking van de Europese Unie, neemt Denemarken niet deel aan de uitwerking en uitvoering van besluiten en acties van de Unie die gevolgen hebben op defensiegebied, HEEFT HET VOLGENDE BESLUIT VASTGESTELD: Artikel 1 Oprichting en mandaat Er wordt een Comité van contribuanten (CvC) aan de militaire GVDB-adviesmissie van de Europese Unie in de Centraal-Afrikaanse Republiek (EUMAM RCA) ingesteld. Het mandaat van het CvC is vastgelegd in de conclusies van de Europese Raad van Nice van 7, 8 en 9 december 2000 en van Brussel van 24 en 25 oktober 2002. Artikel 2 Samenstelling 1.   Het CvC bestaat uit de volgende leden: — vertegenwoordigers van alle lidstaten, — vertegenwoordigers van derde staten die aan EUMAM RCA deelnemen en aanzienlijke bijdragen leveren. 2.   De vergaderingen van het CvC kunnen ook door een vertegenwoordiger van de Commissie worden bijgewoond. Artikel 3 Informatie van de commandant van de EU-missie Het CvC ontvangt informatie van de commandant van de EU-missie van EUMAM RCA. Artikel 4 Voorzitterschap Het CvC wordt voorgezeten door de hoge vertegenwoordiger van de Unie voor buitenlandse zaken en veiligheidsbeleid of door zijn/haar vertegenwoordiger, in nauw overleg met de voorzitter van het Militair Comité van de Europese Unie of met zijn/haar vertegenwoordiger. Artikel 5 Vergaderingen 1.   De vergaderingen van het CvC worden door de voorzitter regelmatig bijeengeroepen. Wanneer de omstandigheden dit vereisen, kunnen op initiatief van de voorzitter of op verzoek van een lid spoedvergaderingen worden bijeengeroepen. 2.   De voorzitter verspreidt voorafgaand aan de vergadering een voorlopige agenda en alle vergaderdocumenten. De voorzitter is verantwoordelijk voor het overbrengen van het resultaat van de besprekingen van het CvC aan het PVC. Artikel 6 Vertrouwelijkheid 1.   Overeenkomstig Besluit 2013/488/EU van de Raad ( 2 ) zijn de in dat besluit opgenomen beveiligingsvoorschriften van toepassing op de vergaderingen en werkzaamheden van het CvC. Vertegenwoordigers in het CvC dienen met name over de passende veiligheidsmachtiging te beschikken. 2.   De beraadslagingen van het CvC vallen onder de geheimhoudingsplicht, tenzij het CvC met eenparigheid van stemmen anders besluit. Artikel 7 Inwerkingtreding Dit besluit treedt in werking op de dag waarop het wordt vastgesteld. Gedaan te Brussel, 21 april 2015. Voor het Politiek en Veiligheidscomité De voorzitter W. STEVENS ( 1 ) PB L 13 van 20.1.2015, blz. 8 . ( 2 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ).",
  "source": "EUR LEX"
}