{
  "url": "http://www.w3.org/1999/xhtml\">",
  "content": "L_2018257NL.01001001.xml 15.10.2018 NL Publicatieblad van de Europese Unie L 257/10 UITVOERINGSVERORDENING (EU) 2018/1532 VAN DE COMMISSIE van 12 oktober 2018 tot niet-verlenging van de goedkeuring van de werkzame stof diquat overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 20, lid 1, en artikel 78, lid 2, Overwegende hetgeen volgt: (1) Bij Richtlijn 2001/21/EG van de Commissie ( 2 ) is diquat in bijlage I bij Richtlijn 91/414/EEG van de Raad ( 3 ) opgenomen als werkzame stof. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in de bijlage, deel A, bij Uitvoeringsverordening (EU) nr. 540/2011 van de Commissie ( 4 ) . (3) De goedkeuring van de in de bijlage, deel A, bij Uitvoeringsverordening (EU) nr. 540/2011 vermelde werkzame stof diquat vervalt op 30 juni 2019. (4) Er zijn twee aanvragen ingediend voor verlenging van de opneming van diquat in bijlage I bij Richtlijn 91/414/EEG; deze aanvragen zijn in overeenstemming met artikel 4 van Verordening (EU) nr. 1141/2010 van de Commissie ( 5 ) en zijn binnen de in dat artikel vermelde termijn ingediend. (5) De aanvragers hebben de vereiste aanvullende dossiers overeenkomstig artikel 9 van Verordening (EU) nr. 1141/2010 ingediend. De lidstaat-rapporteur heeft vastgesteld dat de aanvragen volledig waren. (6) De lidstaat-rapporteur heeft in overleg met de lidstaat-corapporteur een beoordelingsverslag over de verlenging opgesteld en dit verslag op 19 september 2014 bij de Europese Autoriteit voor voedselveiligheid (EFSA) en de Commissie ingediend. (7) De EFSA heeft dat beoordelingsverslag over de verlenging voor opmerkingen aan de aanvragers en de lidstaten toegezonden en de ontvangen opmerkingen naar de Commissie doorgestuurd. De EFSA heeft het aanvullende beknopte dossier tevens toegankelijk gemaakt voor het publiek. (8) Op 12 november 2015 heeft de EFSA de Commissie haar conclusie ( 6 ) meegedeeld met betrekking tot de vraag of diquat naar verwachting zal voldoen aan de goedkeuringscriteria van artikel 4 van Verordening (EG) nr. 1107/2009. De EFSA heeft vastgesteld dat er een hoog risico voor werknemers, omstanders en bewoners was. De EFSA en één aanvrager hebben na de bekendmaking van die conclusie een technische discussie gevoerd over de beoordeling van het risico bij andere blootstelling dan via de voeding. In november 2017 stelde de EFSA de aanvrager ervan in kennis dat de beoordeling op basis van de meest passende wetenschappelijke benadering was afgerond, maar dat de Commissie het wellicht noodzakelijk zou vinden andere blootstelling aan diquat dan via de voeding opnieuw te beoordelen door EFSA daartoe een opdracht te sturen. Op 19 februari 2018 heeft de Commissie de EFSA de opdracht tot deze herbeoordeling van andere blootstelling aan diquat dan via de voeding gegeven. Op 17 april 2018 ( 7 ) heeft de EFSA het hoge risico voor omstanders en bewoners in alle scenario's bevestigd. Voorts werd een hoog risico voor vogels vastgesteld ( 8 ) . (9) De Commissie heeft de aanvragers verzocht hun opmerkingen in te dienen over de conclusie van de EFSA, de verklaring van de EFSA uit 2018 en, overeenkomstig artikel 17, lid 1, van Verordening (EU) nr. 1141/2010, over het ontwerpevaluatieverslag. De aanvragers hebben hun opmerkingen ingediend en deze zijn zorgvuldig onderzocht. (10) Ondanks de argumenten van de aanvragers blijven de problemen in verband met de stof echter bestaan. (11) Er is derhalve met betrekking tot een of meer representatieve gebruiksdoeleinden van minstens één gewasbeschermingsmiddel dat diquat bevat, niet vastgesteld dat aan de goedkeuringscriteria van artikel 4 van Verordening (EG) nr. 1107/2009 is voldaan. Het is dan ook passend de goedkeuring van de werkzame stof diquat overeenkomstig artikel 20, lid 1, onder b), van die verordening niet te verlengen. (12) De lidstaten moet voldoende tijd worden gegund om de toelatingen voor gewasbeschermingsmiddelen die diquat bevatten, in te trekken. (13) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die diquat bevatten, moet deze periode uiterlijk op 4 februari 2020 aflopen. (14) Deze verordening laat de mogelijkheid om een nieuwe aanvraag voor de goedkeuring van diquat in te dienen overeenkomstig artikel 7 van Verordening (EG) nr. 1107/2009 onverlet. (15) Het Permanent Comité voor planten, dieren, levensmiddelen en diervoeders heeft binnen de door zijn voorzitter vastgestelde termijn geen advies uitgebracht. Een uitvoeringshandeling werd nodig geacht en de voorzitter heeft de ontwerpuitvoeringshandeling voor verder beraad aan het comité van beroep voorgelegd. Het comité van beroep heeft geen advies uitgebracht, HEEFT DE VOLGENDE VERORDENING VASTGESTELD: Artikel 1 Niet-verlenging van de goedkeuring van een werkzame stof De goedkeuring van de werkzame stof diquat wordt niet verlengd. Artikel 2 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof diquat bevatten uiterlijk op 4 mei 2019 in. Artikel 3 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet zo kort mogelijk zijn en uiterlijk op 4 februari 2020 aflopen. Artikel 4 Wijziging van Uitvoeringsverordening (EU) nr. 540/2011 In de bijlage, deel A, bij Uitvoeringsverordening (EU) nr. 540/2011 wordt de vermelding over diquat in rij 15 geschrapt. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 oktober 2018. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Richtlijn 2001/21/EG van de Commissie van 5 maart 2001 tot wijziging van bijlage I bij Richtlijn 91/414/EEG van de Raad betreffende het op de markt brengen van gewasbeschermingsmiddelen, met het oog op de opneming van amitrol, diquat, pyridaat en thiabendazool als werkzame stoffen ( PB L 69 van 10.3.2001, blz. 17 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Verordening (EU) nr. 1141/2010 van de Commissie van 7 december 2010 tot vaststelling van de procedure voor de verlenging van de opneming van een tweede groep werkzame stoffen in bijlage I bij Richtlijn 91/414/EEG van de Raad en tot opstelling van de lijst van die stoffen ( PB L 322 van 8.12.2010, blz. 10 ). ( 6 ) EFSA (Europese Autoriteit voor voedselveiligheid), 2015. Conclusion on the peer review of the pesticide risk assessment of the active substance diquat. EFSA Journal 2015;13(11):4308, 127 blz. ( 7 ) EFSA (Europese Autoriteit voor voedselveiligheid), 2018. Statement on non-dietary exposure on diquat. EFSA Journal 2018;16(4):5260; 111 blz. ( 8 ) EFSA (Europese Autoriteit voor voedselveiligheid), 2015. Conclusion on the peer review of the pesticide risk assessment of the active substance diquat. EFSA Journal 2015;13(11):4308, 127 blz.",
  "source": "EUR LEX"
}