{
  "url": "http://www.w3.org/1999/xhtml\"><!--",
  "content": "L_2021355NL.01000301.xml 7.10.2021 NL Publicatieblad van de Europese Unie L 355/3 UITVOERINGSVERORDENING (EU) 2021/1763 VAN DE COMMISSIE van 6 oktober 2021 tot wijziging van Uitvoeringsverordening (EU) 2020/600 wat betreft de afwijkingen van Gedelegeerde Verordening (EU) 2016/1150 met het oog op de bestrijding van de door de COVID-19-pandemie veroorzaakte crisis in de wijnsector DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 54, punten a), b) en e), Overwegende hetgeen volgt: (1) Bij Uitvoeringsverordening (EU) 2020/600 van de Commissie ( 2 ) zijn een aantal afwijkingen van de bestaande regels van onder meer Uitvoeringsverordening (EU) 2016/1150 van de Commissie ( 3 ) in de wijnsector ingevoerd die erop waren gericht de marktdeelnemers verlichting te bieden en hen te helpen om de gevolgen van de COVID-19-pandemie op te vangen. Ondanks het nut van deze maatregelen is vraag en aanbod op de wijnmarkt echter nog steeds niet in evenwicht. (2) De COVID-19-pandemie is nog niet onder controle. De vaccinatiecampagnes volstaan in sommige regio’s van de Unie en in de rest van de wereld niet en in de meeste landen gelden er nog verplaatsingsbeperkingen en maatregelen om afstand te houden. Zo gelden er nog beperkingen op het gebied van reizen, sociale bijeenkomsten, privéfeesten, publieke evenementen en de mogelijkheid om buitenshuis iets te eten of te drinken. Die beperkingen leiden tot een verdere daling van de wijnconsumptie in de Unie, tot oplopende voorraden en meer in het algemeen tot een verstoring van de markt. In sommige lidstaten is een derde van de wijnconsumptie gerelateerd aan toerisme. Bijgevolg blijft de wijnconsumptie dalen en blijven de voorraden hoog. Door deze gevolgen van de pandemie in combinatie met de door de Verenigde Staten opgelegde tarieven en de strenge vorst in Europa in april 2021 is het inkomen van wijnproducenten in de Unie hard geraakt. Volgens de ramingen heeft de combinatie van al deze factoren tot gevolg gehad dat de omzet van de wijnsector in de Unie met gemiddeld 15 tot 20 % is gedaald. Sommige ondernemingen meldden zelfs omzetverliezen oplopend tot 40 %. (3) Bovendien neemt door de onzekerheid over de duur van de crisis, die moeilijk te voorspellen blijft als gevolg van de snelle mutaties van het virus, de al aanzienlijke verstoring van de wijnmarkt van de Unie nog verder toe. Daardoor zal het herstel van de sector langer op zich laten wachten dan begin 2021 mocht worden verwacht. Het is daarom passend om de tijdelijke en buitengewone steun aan de Uniewijnsector te continueren en zo een verdere stijging van het aantal meldingen van faillissementen te voorkomen. (4) De verdere uitvoering van de bij Uitvoeringsverordening (EU) 2020/600 ingevoerde en vervolgens bij Uitvoeringsverordening (EU) 2021/78 van de Commissie ( 4 ) gewijzigde maatregelen om de crisis in de wijnsector van de Unie aan te pakken, wordt essentieel geacht om de lidstaten en de marktdeelnemers de nodige flexibiliteit te bieden bij de uitvoering van steunprogramma’s in de wijnsector van de Unie. Met name de mogelijkheid voor de lidstaten om waar nodig in de loop van het jaar wijzigingen in hun respectieve nationale programma’s aan te brengen, heeft de lidstaten in staat gesteld snel te reageren op de uitzonderlijke omstandigheden van de afgelopen maanden en zo vroeg als nodig wordt geacht wijzigingen in hun steunprogramma’s in te dienen. Deze flexibiliteit heeft de lidstaten in staat gesteld nieuwe maatregelen in te voeren, reeds bestaande maatregelen te optimaliseren en de maatregelen frequenter aan te passen, en, waar nodig, rekening te houden met de snel veranderende marktsituatie. Bovendien heeft de flexibiliteit die is ingevoerd voor de uitvoering van de maatregel inzake groen oogsten marktdeelnemers de tijd gegeven die nodig is om de maatregel te plannen en de vereiste arbeidskrachten te vinden om te functioneren in de moeilijke omstandigheden als gevolg van de COVID-19-pandemie. (5) Aangezien de gevolgen van de COVID-19-pandemie naar verwachting tot na eind 2021 en dus gedurende een aanzienlijk deel van het begrotingsjaar 2022 zullen voortduren, moet de toepassing van de maatregelen van artikel 2 van Uitvoeringsverordening (EU) 2020/600 worden verlengd tot en met het begrotingsjaar 2022. Aangezien de maatregelen van de artikelen 3 en 4 van Gedelegeerde Verordening (EU) 2020/592 van de Commissie ( 5 ) echter enkel kunnen worden gefinancierd in het kader van steunprogramma’s voor de wijnsector in de begrotingsjaren 2020 en 2021, mag de verlenging van de toepassing niet op die maatregelen van toepassing zijn. (6) Uitvoeringsverordening (EU) 2020/600 moet daarom dienovereenkomstig worden gewijzigd. (7) Omwille van de continuïteit tussen de begrotingsjaren 2021 en 2022 moet deze verordening in werking treden op de derde dag na die van de bekendmaking ervan in het Publicatieblad van de Europese Unie en met ingang van 16 oktober 2021 van toepassing zijn. (8) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Wijzigingen van Uitvoeringsverordening (EU) 2020/600 Artikel 2 van Uitvoeringsverordening (EU) 2020/600 wordt als volgt gewijzigd: (1) lid 1 wordt vervangen door: “1.   In afwijking van artikel 2, lid 1, van Uitvoeringsverordening (EU) 2016/1150 kunnen de lidstaten, wanneer dat ook maar nodig is in de loop van de begrotingsjaren 2020 en 2021 maar uiterlijk op 15 oktober 2021, wijzigingen aanbrengen in hun nationale steunprogramma’s voor de wijnsector als bedoeld in artikel 41, lid 5, van Verordening (EU) nr. 1308/2013, met betrekking tot de in artikel 45, lid 1, punt a), en de artikelen 46 tot en met 52 van Verordening (EU) nr. 1308/2013 en de artikelen 3 en 4 van Gedelegeerde Verordening (EU) 2020/592 van de Commissie ( *1 ) bedoelde maatregelen. De lidstaten kunnen eveneens, wanneer dat ook maar nodig is in de loop van het begrotingsjaar 2022 maar uiterlijk op 15 oktober 2022, wijzigingen aanbrengen in hun nationale steunprogramma’s, maar echter enkel met betrekking tot de in artikel 45, lid 1, punt a), en de artikelen 46 tot en met 52 van Verordening (EU) nr. 1308/2013 bedoelde maatregelen. ( *1 ) Gedelegeerde Verordening (EU) 2020/592 van de Commissie van 30 april 2020 inzake tijdelijke buitengewone maatregelen waarbij wordt afgeweken van enkele bepalingen van Verordening (EU) nr. 1308/2013 van het Europees Parlement en de Raad om de marktverstoring in de sector groenten en fruit en de wijnsector als gevolg van de COVID-19-pandemie en de daarmee samenhangende maatregelen te verhelpen ( PB L 140 van 4.5.2020, blz. 6 ).”;\" (2) in lid 2 wordt de inleidende zin vervangen door: “2.   In afwijking van artikel 8 van Uitvoeringsverordening (EU) 2016/1150 kunnen de lidstaten gedurende de begrotingsjaren 2020, 2021 en 2022:”. Artikel 2 Inwerkingtreding en toepassing Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 16 oktober 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 oktober 2021. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Uitvoeringsverordening (EU) 2020/600 van de Commissie van 30 april 2020 tot afwijking van de Uitvoeringsverordeningen (EU) 2017/892, (EU) 2016/1150, (EU) nr. 615/2014, (EU) 2015/1368 en (EU) 2017/39 wat betreft bepaalde maatregelen voor de aanpak van de door de COVID-19-pandemie veroorzaakte crisis ( PB L 140 van 4.5.2020, blz. 40 ). ( 3 ) Uitvoeringsverordening (EU) 2016/1150 van de Commissie van 15 april 2016 tot vaststelling van uitvoeringsbepalingen voor Verordening (EU) nr. 1308/2013 van het Europees Parlement en de Raad, wat de nationale steunprogramma’s in de wijnsector betreft ( PB L 190 van 15.7.2016, blz. 23 ). ( 4 ) Uitvoeringsverordening (EU) 2021/78 van de Commissie van 27 januari 2021 tot wijziging van Uitvoeringsverordening (EU) 2020/600 tot afwijking van de Uitvoeringsverordeningen (EU) 2017/892, (EU) 2016/1150, (EU) nr. 615/2014, (EU) 2015/1368 en (EU) 2017/39 wat betreft bepaalde maatregelen voor de aanpak van de door de COVID-19-pandemie veroorzaakte crisis ( PB L 29 van 28.1.2021, blz. 5 ). ( 5 ) Gedelegeerde Verordening (EU) 2020/592 van de Commissie van 30 april 2020 inzake tijdelijke buitengewone maatregelen waarbij wordt afgeweken van enkele bepalingen van Verordening (EU) nr. 1308/2013 van het Europees Parlement en de Raad om de marktverstoring in de sector groenten en fruit en de wijnsector als gevolg van de COVID-19-pandemie en de daarmee samenhangende maatregelen te verhelpen ( PB L 140 van 4.5.2020, blz. 6 ).",
  "source": "EUR LEX"
}