{
  "url": "http://www.w3.org/1999/xhtml\"><!--",
  "content": "L_202400248NL.000101.fmx.xml Publicatieblad van de Europese Unie NL Serie L 2024/248 17.1.2024 VERORDENING (EU) 2024/248 VAN DE COMMISSIE van 16 januari 2024 tot wijziging van bijlage II bij Richtlijn 2002/46/EG van het Europees Parlement en de Raad wat betreft het gebruik van ijzerhydroxideadipaattartraat bij de vervaardiging van voedingssupplementen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2002/46/EG van het Europees Parlement en de Raad van 10 juni 2002 betreffende de onderlinge aanpassing van de wetgevingen der lidstaten inzake voedingssupplementen ( 1 ) , en met name artikel 4, lid 5, Overwegende hetgeen volgt: (1) Bijlagen I en II bij Richtlijn 2002/46/EG bevatten de lijsten van verbindingen van vitaminen en mineralen, en voor elk daarvan de vormen, die bij de vervaardiging van voedingssupplementen mogen worden gebruikt. (2) Uit hoofde van artikel 14 van Richtlijn 2002/46/EG worden bepalingen betreffende verbindingen van vitaminen en mineralen in voedingssupplementen die gevolgen voor de volksgezondheid kunnen hebben, na raadpleging van de Europese Autoriteit voor Voedselveiligheid (EFSA) vastgesteld. (3) Naar aanleiding van een verzoek van de Europese Commissie om in de context van Richtlijn 2002/46/EG een advies uit te brengen over ijzerhydroxideadipaattartraat als nieuw voedingsmiddel uit hoofde van Verordening (EU) 2015/2283 van het Europees Parlement en de Raad ( 2 ) , heeft de EFSA op 27 oktober 2021 een wetenschappelijk advies hierover ( 3 ) goedgekeurd. (4) Uit dat advies blijkt dat ijzerhydroxideadipaattartraat bij gebruik in voedingssupplementen geen veiligheidsrisico oplevert, mits aan bepaalde voorwaarden wordt voldaan die in Uitvoeringsverordening (EU) 2022/1373 van de Commissie ( 4 ) zijn vastgesteld. Op grond van het positieve advies van de EFSA en van de toelating als nieuw voedselingrediënt in de zin van Uitvoeringsverordening (EU) 2022/1373 moet ijzerhydroxideadipaattartraat in de lijst in bijlage II bij Richtlijn 2002/46/EG worden opgenomen om het gebruik ervan als bron van ijzer in voedingssupplementen toe te staan. (5) Richtlijn 2002/46/EG moet derhalve dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Bijlage II bij Richtlijn 2002/46/EG wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 januari 2024. Voor de Commissie De voorzitter Ursula VON DER LEYEN ( 1 ) PB L 183 van 12.7.2002, blz. 51 . ( 2 ) Verordening (EU) 2015/2283 van het Europees Parlement en de Raad van 25 november 2015 betreffende nieuwe voedingsmiddelen, tot wijziging van Verordening (EU) nr. 1169/2011 van het Europees Parlement en de Raad en tot intrekking van Verordening (EG) nr. 258/97 van het Europees Parlement en de Raad en Verordening (EG) nr. 1852/2001 van de Commissie ( PB L 327 van 11.12.2015, blz. 1 ). ( 3 ) NDA-panel van de EFSA, Safety of iron hydroxide adipate tartrate as a novel food pursuant to Regulation (EU) 2015/2283 and as a source of iron in the context of Directive 2002/46/EC, EFSA Journal 2021;19(12):6935. ( 4 ) Uitvoeringsverordening (EU) 2022/1373 van de Commissie van 5 augustus 2022 tot toelating van het in de handel brengen van ijzerhydroxideadipaattartraat als nieuw voedingsmiddel en tot wijziging van Uitvoeringsverordening (EU) 2017/2470 ( PB L 206 van 8.8.2022, blz. 28 ). BIJLAGE In punt B van bijlage II bij Richtlijn 2002/46/EG wordt na “natriumijzer-EDTA” het volgende ingevoegd: “ijzerhydroxideadipaattartraat (nano) ( *1 ) ( *1 ) Zoals opgenomen in de Unielijst van nieuwe voedingsmiddelen van Uitvoeringsverordening (EU) 2017/2470 van de Commissie van 20 december 2017 tot vaststelling van de Unielijst van nieuwe voedingsmiddelen overeenkomstig Verordening (EU) 2015/2283 van het Europees Parlement en de Raad betreffende nieuwe voedingsmiddelen ( PB L 351 van 30.12.2017, blz. 72 .”.” ELI: http://data.europa.eu/eli/reg/2024/248/oj ISSN 1977-0758 (electronic edition)",
  "source": "EUR LEX"
}