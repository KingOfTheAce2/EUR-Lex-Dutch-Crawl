{
  "url": "http://www.w3.org/1999/xhtml\">",
  "content": "L_2020428NL.01000901.xml 18.12.2020 NL Publicatieblad van de Europese Unie L 428/9 GEDELEGEERDE VERORDENING (EU) 2020/2147 VAN DE COMMISSIE van 8 oktober 2020 tot aanvulling van Verordening (EU) 2019/516 van het Europees Parlement en de Raad door vaststelling van de lijst van de punten die in elke verificatiecyclus moeten worden behandeld (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/516 van het Europees Parlement en de Raad van 19 maart 2019 betreffende de harmonisatie van het bruto nationaal inkomen tegen marktprijzen en tot intrekking van Richtlijn 89/130/EEG, Euratom van de Raad en Verordening (EG, Euratom) nr. 1287/2003 van de Raad (“bni-verordening”) ( 1 ) , en met name artikel 5, lid 2, Overwegende hetgeen volgt: (1) De gegevens over het bruto nationaal inkomen tegen marktprijzen (bni) moeten betrouwbaar, volledig en vergelijkbaar zijn en hiervoor moeten passende maatregelen worden vastgesteld. (2) Overeenkomstig artikel 5, lid 1, van de bni-verordening en met het oog op de controle van de bronnen, het gebruik ervan en de methoden die worden gebruikt voor de productie van bni-aggregaten en de componenten daarvan, stelt de Commissie in nauwe samenwerking met de bni-deskundigengroep een controlemodel op. In dit model moet rekening worden gehouden met de in deze gedelegeerde verordening vastgestelde lijst van punten. (3) Op basis van het proces van controle van de bni-gegevens, de lessen die zijn getrokken uit de vorige verificatiecycli en de feedback van de deskundigen op het gebied van nationale rekeningen van de lidstaten, heeft de Commissie de punten vastgesteld om de betrouwbaarheid, de volledigheid en de vergelijkbaarheid van de bni-gegevens te waarborgen, HEEFT DE VOLGENDE VERORDENING VASTGESTELD: Artikel 1 De lijst van punten om de betrouwbaarheid, de volledigheid en de vergelijkbaarheid van de bni-gegevens te waarborgen, die in elke verificatiecyclus moeten worden behandeld, omvat de volgende onderwerpen: — afbakening van het geografische gebied, — beginselen voor de schatting van woondiensten, — behandeling van btw-teruggaven, — maatregelen betreffende de volledigheid, — behandeling van niet-geïnde btw. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 oktober 2020. Voor de Commissie De voorzitter Ursula VON DER LEYEN ( 1 ) PB L 91 van 29.3.2019, blz. 19 .",
  "source": "EUR LEX"
}