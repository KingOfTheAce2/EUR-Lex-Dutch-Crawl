{
  "url": "http://www.w3.org/1999/xhtml\">",
  "content": "L_2020270NL.01000101.xml 18.8.2020 NL Publicatieblad van de Europese Unie L 270/1 GEDELEGEERDE VERORDENING (EU) 2020/1203 VAN DE COMMISSIE van 9 juni 2020 tot wijziging van bijlage I bij Verordening (EU) 2019/1021 van het Europees Parlement en de Raad wat betreft de vermelding voor perfluoroctaansulfonzuur en zijn derivaten (PFOS) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1021 van het Europees Parlement en de Raad van 20 juni 2019 betreffende persistente organische verontreinigende stoffen ( 1 ) , en met name artikel 15, lid 1, Overwegende hetgeen volgt: (1) Verordening (EU) 2019/1021 geeft uitvoering aan de verbintenissen die de Unie is aangegaan in het kader van het Verdrag van Stockholm inzake persistente organische verontreinigende stoffen ( 2 ) (“het verdrag”) en het Protocol inzake persistente organische verontreinigende stoffen bĳ het Verdrag van 1979 betreffende grensoverschrĳdende luchtverontreiniging over lange afstand ( 3 ) (“het protocol”). (2) Bijlage B bij het verdrag (“Beperking”) bevat een lijst van chemische stoffen waarvoor elke partij bij het verdrag de productie, het gebruik, de invoer en de uitvoer ervan moet beperken in het licht van toepasselijke acceptabele doelen en/of specifieke uitzonderingen die in die bijlage zijn opgenomen. (3) De Conferentie van de Partijen bij het verdrag heeft overeenkomstig artikel 8, lid 9, van het verdrag tijdens haar negende vergadering besloten bijlage B bij het verdrag met betrekking tot de aanvaardbare doelen en specifieke uitzonderingen voor perfluoroctaansulfonzuur (PFOS), zouten daarvan, alsmede perfluoroctaansulfonylfluoride (PFOSF) te wijzigen. De Conferentie van de Partijen heeft besloten het acceptabel doel voor het gebruik van PFOS, zouten daarvan, alsmede PFOSF voor metaalbekleding (hardmetalen bekleding) in uitsluitend gesloten systemen te wijzigen in een specifieke uitzondering. (4) De wijziging van het acceptabel doel voor het gebruik van PFOS, zouten daarvan, alsmede PFOSF voor metaalbekleding (hardmetalen bekleding) uitsluitend in gesloten systemen in een specifieke uitzondering heeft tot gevolg dat de partijen die uitzondering mogen gebruiken voor een periode van maximaal vijf jaar na de inwerkingtreding van die wijziging. De uitzondering kan met nog eens vijf jaar worden verlengd na een besluit van de Conferentie van de Partijen op verzoek van een partij en op voorwaarde dat de voortdurende behoefte aan dat gebruik gerechtvaardigd is. Bijgevolg moet de vermelding in bijlage I, deel A, bij Verordening (EU) 2019/1021 voor perfluoroctaansulfonzuur en zijn derivaten (PFOS) worden gewijzigd om de verplichtingen uit hoofde van het verdrag te weerspiegelen. (5) Verordening (EU) 2019/1021 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2019/1021 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 juni 2020. Voor de Commissie De voorzitter Ursula VON DER LEYEN ( 1 ) PB L 169 van 25.6.2019, blz. 45 . ( 2 ) PB L 209 van 31.7.2006, blz. 3 . ( 3 ) PB L 81 van 19.3.2004, blz. 37 . BIJLAGE In bijlage I, deel A, bij Verordening (EU) 2019/1021 wordt in de vermelding voor perfluoroctaansulfonzuur en derivaten daarvan (PFOS) in de vierde kolom (“Specifieke vrijstelling voor gebruik als tussenproduct of andere specificatie”) punt 4 als volgt gewijzigd: 1) De eerste alinea wordt vervangen door: “4. Als de in het milieu vrijkomende hoeveelheid tot een minimum wordt beperkt, worden de vervaardiging en het in de handel brengen voor het gebruik als nevelonderdrukker voor niet-decoratieve hardverchroming met chroom (VI) in systemen met gesloten cyclus toegestaan tot en met 7 september 2025. Op voorwaarde dat de lidstaten waar PFOS wordt gebruikt, uiterlijk op 7 september 2024 bij de Commissie verslag uitbrengen over de vorderingen bij de eliminatie van PFOS en de voortdurende behoefte aan dit gebruik rechtvaardigen, onderzoekt de Commissie uiterlijk op 7 september 2025 de noodzaak van een verlenging van de afwijking voor dit gebruik van PFOS voor maximaal vijf jaar.”. 2) De derde alinea wordt geschrapt.",
  "source": "EUR LEX"
}