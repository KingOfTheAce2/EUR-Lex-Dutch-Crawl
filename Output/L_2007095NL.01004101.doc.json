{
  "url": "http://www.w3.org/1999/xhtml\">",
  "content": "L_2007095NL.01004101.xml 5.4.2007 NL Publicatieblad van de Europese Unie L 95/41 BESCHIKKING VAN DE COMMISSIE van 30 maart 2007 betreffende een financiële bijdrage van de Gemeenschap voor een in Bulgarije en in Roemenië uit te voeren basisonderzoek naar de prevalentie van salmonella bij slachtvarkens (Kennisgeving geschied onder nummer C(2007) 1394) (Slechts de teksten in de Bulgaarse en de Roemeense taal zijn authentiek) (2007/219/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 20, Overwegende hetgeen volgt: (1) Beschikking 90/424/EEG voorziet in de verlening van financiële bijdragen van de Gemeenschap voor de uitvoering van specifieke veterinaire maatregelen. Zij bepaalt ook dat de Gemeenschap acties op technisch en wetenschappelijk gebied moet ondernemen die voor de ontwikkeling van de wetgeving op veterinair gebied, alsmede voor de ontwikkeling van onderwijs en opleiding op veterinair gebied nodig zijn, of de lidstaten moet helpen bij het ondernemen van dergelijke acties. (2) In Verordening (EG) nr. 2160/2003 van het Europees Parlement en de Raad van 17 november 2003 inzake de bestrijding van salmonella en andere specifieke door voedsel overgedragen zoönoseverwekkers ( 2 ) wordt bepaald dat vóór eind 2007 een communautaire doelstelling voor het verminderen van de prevalentie van salmonella bij populaties van beslagen van slachtvarkens moet worden vastgesteld. (3) Het wetenschappelijk panel voor biologische gevaren van de Europese Autoriteit voor voedselveiligheid (EFSA) heeft tijdens zijn vergadering op 16 maart 2006 op verzoek van de Commissie een advies uitgebracht in verband met „Risicobeoordeling en mogelijkheden tot beperking van salmonella in de varkenshouderij”. In dat advies worden technische specificaties voorgesteld voor een basisonderzoek naar de prevalentie van salmonella bij mestvarkens in de Gemeenschap. (4) Om de communautaire doelstelling vast te stellen zijn vergelijkbare gegevens over de prevalentie van salmonella bij slachtvarkens in Bulgarije en in Roemenië nodig. Dergelijke informatie is thans niet beschikbaar en daarom moet een speciaal onderzoek worden uitgevoerd naar de prevalentie van salmonella bij slachtvarkens over een passende periode in die lidstaten. (5) Een basisonderzoek naar salmonella bij mestvarkens moet tussen oktober 2006 en september 2007 door de andere lidstaten worden uitgevoerd overeenkomstig Beschikking 2006/668/EG van de Commissie van 29 september 2006 betreffende een financiële bijdrage van de Gemeenschap voor een in de lidstaten uit te voeren basisonderzoek naar de prevalentie van salmonella bij slachtvarkens ( 3 ) . Dezelfde procedures moeten in de basisonderzoeken in Bulgarije en in Roemenië worden gebruikt. De onderzoekperiode moet echter worden verkort om de gelijktijdige analyse van de gegevens van alle lidstaten mogelijk te maken. (6) In het advies van de EFSA wordt aanbevolen om in het slachthuis monsters te nemen van de ileocaecale lymfeklieren ter bepaling van de salmonella status van de slachtvarkens. Dergelijke monsters moeten daarom worden gebruikt als instrument voor de monitoring van de prevalentie van salmonella bij slachtvarkens. (7) Het onderzoek moet de technische gegevens verschaffen die nodig zijn voor de ontwikkeling van de communautaire wetgeving op veterinair gebied. Aangezien het belangrijk is dat vergelijkbare gegevens over de prevalentie van salmonella bij mestvarkens in Bulgarije en in Roemenië worden verzameld, moeten die lidstaten van de Gemeenschap een financiële bijdrage krijgen voor de naleving van de specifieke voorschriften van het onderzoek. De uitgaven voor laboratoriumtesten moeten daarom voor 100 % worden vergoed, zij het tot een bepaald maximum. Alle andere kosten, zoals bemonsterings-, reis- en administratiekosten, komen niet voor een financiële bijdrage van de Gemeenschap in aanmerking. (8) De financiële bijdrage van de Gemeenschap zal alleen worden verleend als het onderzoek wordt uitgevoerd overeenkomstig de desbetreffende bepalingen van het Gemeenschapsrecht en als nog aan een aantal andere nader omschreven voorwaarden wordt voldaan. De financiële bijdrage wordt met name verleend voor zover de voorgenomen maatregelen daadwerkelijk worden uitgevoerd en op voorwaarde dat de autoriteiten alle nodige informatie verstrekken binnen de daarvoor vastgestelde termijnen. (9) De koers voor de omrekening van in nationale valuta’s ingediende betalingsaanvragen, als omschreven in artikel 1, onder d), van Verordening (EG) nr. 2799/98 van de Raad van 15 december 1998 tot vaststelling van het agromonetaire stelsel voor de euro ( 4 ) , moet worden verduidelijkt. (10) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Onderwerp en toepassingsgebied 1.   Er wordt een onderzoek uitgevoerd ter beoordeling van de prevalentie van Salmonella spp. in Bulgarije en in Roemenië bij in slachthuizen in die lidstaten bemonsterde slachtvarkens, hierna „het onderzoek” genoemd. 2.   Het onderzoek bestrijkt de periode van 1 april 2007 tot en met 30 september 2007. 3.   Voor de toepassing van deze beschikking wordt verstaan onder „bevoegde autoriteit”: de autoriteit of autoriteiten van een lidstaat, als aangewezen krachtens artikel 3, lid 1, van Verordening (EG) nr. 2160/2003. Artikel 2 Technische specificaties De bemonstering en de analyse worden door de bevoegde autoriteit of onder haar toezicht uitgevoerd overeenkomstig de in bijlage I vastgestelde technische specificaties. Artikel 3 Gegevensverzameling, beoordeling en rapportering 1.   De bevoegde autoriteit verzamelt en beoordeelt de overeenkomstig artikel 2 van deze beschikking behaalde resultaten en deelt alle nodige geaggregeerde gegevens en de beoordeling daarvan aan de Commissie mee. De Commissie stuurt die resultaten tezamen met de nationale geaggregeerde gegevens en de beoordelingen van de lidstaten door naar de Europese Autoriteit voor voedselveiligheid, die ze zal bestuderen. 2.   De in lid 1 bedoelde nationale geaggregeerde gegevens en resultaten worden op een zodanige wijze openbaar gemaakt dat de vertrouwelijkheid wordt gewaarborgd. Artikel 4 Financiële bijdrage van de Gemeenschap 1.   Er wordt aan Bulgarije en Roemenië een financiële bijdrage van de Gemeenschap verleend voor de door hen gemaakte kosten voor laboratoriumtesten, dat wil zeggen voor de bacteriologische detectie van Salmonella spp., de serotypering van de desbetreffende isolaten en het serologische onderzoek. 2.   De financiële bijdrage van de Gemeenschap bedraagt maximaal: a) 20 EUR per test voor de bacteriologische detectie van Salmonella spp.; b) 30 EUR per test voor de serotypering van de desbetreffende isolaten. De financiële bijdrage van de Gemeenschap mag echter de in bijlage II vastgestelde bedragen niet overschrijden. Artikel 5 Voorwaarden voor de toekenning van de financiële bijdrage van de Gemeenschap 1.   De in artikel 4 bedoelde financiële bijdrage wordt aan Bulgarije en aan Roemenië verleend op voorwaarde dat het onderzoek wordt uitgevoerd volgens de desbetreffende bepalingen van het Gemeenschapsrecht, met inbegrip van de mededingingsregels en de voorschriften inzake de gunning van overheidsopdrachten, en op voorwaarde dat: a) uiterlijk op 1 april 2007 de wettelijke en bestuursrechtelijke bepalingen voor de uitvoering van het onderzoek in werking treden; b) uiterlijk op 31 juli 2007 een voortgangsverslag over de eerste drie maanden van het onderzoek wordt ingediend; het voortgangsverslag moet alle gegevens bevatten waarom wordt gevraagd in bijlage I; c) uiterlijk op 31 oktober 2007 een eindverslag over de technische uitvoering van het onderzoek wordt ingediend, vergezeld van bewijsstukken ter staving van de in de periode van 1 april tot en met 30 september 2007 gedane uitgaven en behaalde resultaten; de bewijsstukken ter staving van de uitgaven moeten ten minste de in bijlage III vermelde gegevens bevatten; d) het onderzoek daadwerkelijk wordt uitgevoerd. 2.   Op verzoek van Bulgarije of van Roemenië kan een voorschot van 50 % van het in bijlage II bedoelde totale bedrag worden betaald. 3.   Bij niet-naleving van de in lid 1, onder c), bedoelde termijn wordt de te betalen financiële bijdrage van de Gemeenschap progressief verminderd met 25 % van het totale bedrag op 15 november 2007, 50 % op 1 december 2007 en 100 % op 15 december 2007. Artikel 6 Omrekeningskoers voor de uitgaven Om redenen van administratieve doelmatigheid moeten alle voor een financiële bijdrage van de Gemeenschap gedeclareerde uitgaven in euro worden uitgedrukt. Overeenkomstig Verordening (EG) nr. 1913/2006 van de Commissie van 20 december 2006 houdende bepalingen voor de toepassing van het agromonetaire stelsel voor de euro in de landbouwsector en tot wijziging van bepaalde verordeningen ( 5 ) moet de omrekening van de uitgaven in een andere valuta dan de euro geschieden tegen de meest recente koers die de Europese Centrale Bank heeft vastgesteld vóór de eerste dag van de maand waarin de aanvraag door de betrokken lidstaat wordt ingediend. Artikel 7 Toepassing Deze beschikking is van toepassing met ingang van 1 april 2007. Artikel 8 Adressaten Deze beschikking is gericht tot de Republiek Bulgarije en tot Roemenië. Gedaan te Brussel, 30 maart 2007. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 2 ) PB L 325 van 12.12.2003, blz. 1 . Verordening laatstelijk gewijzigd bij Verordening (EG) nr. 1791/2006 van de Raad. ( 3 ) PB L 275 van 6.10.2006, blz. 51 . ( 4 ) PB L 349 van 24.12.1998, blz. 1 . ( 5 ) PB L 365 van 21.12.2006, blz. 52 . BIJLAGE I Technische specificaties overeenkomstig artikel 2 1.   Steekproefkader Een minimumaantal varkens die gedurende ten minste de voorgaande drie maanden in de lidstaat zijn gehouden, wordt als volgt aselect bemonsterd: Bulgarije: 192 Roemenië: 300 Bulgarije en Roemenië nemen een 10 % extra aantal monsters, die worden geanalyseerd als sommige monsters om diverse redenen van de studie worden uitgesloten. De monsters worden gestratificeerd per slachthuis dat deelneemt, in verhouding tot de capaciteit van het slachthuis. Beide lidstaten rangschikken alle slachthuizen overeenkomstig het aantal mestvarkens die zij in het voorgaande jaar hebben geslacht. Aldus gaan die lidstaten na welke installaties samen goed waren voor ten minste 80 % van alle geslachte mestvarkens. Het totale aantal varkens en karkassen dat moet worden bemonsterd in elk slachthuis dat aan de studie deelneemt, wordt geschat door de monstergrootte (bijvoorbeeld 2 400) te vermenigvuldigen met het aandeel in het voorgaande jaar verwerkte mestvarkens. Als een slachthuis goed was voor 25 % van de in de geselecteerde slachthuizen (die welke ten minste 80 % van alle in de lidstaat geslachte mestvarkens vertegenwoordigen) geslachte mestvarkens, worden bijvoorbeeld (2 400 × 0,25) 600 varkens bemonsterd. Deze moeten gelijkelijk worden verdeeld, zodat over een periode van twaalf maanden elke maand 50 varkens worden bemonsterd. Een ander voorbeeld wordt gegeven in tabel 1. Als een slachthuis niet langer in bedrijf is, als een nieuwe installatie in gebruik is genomen of als tijdens het onderzoek een belangrijke verandering in de capaciteit van de installatie te verwachten valt, wordt de geschatte capaciteit echter dienovereenkomstig aangepast. Tabel 1 Weging van slachthuizen voor de bepaling van het aantal in elk slachthuis te bemonsteren mestvarkens; berekening van de bemonsterde dieren per slachthuis. Slachthuis-ID Aantal in het voorgaande jaar verwerkte mestvarkens Percentage van het totale aantal in de studie opgenomen geslachte dieren Aantal monsters per slachthuis Monsters per maand (/12) AXD 88 000 17,6 0,176 × 2 400 = 422,4 422,4 : 12 = 36 SVH 25 000 5,0 TPB 75 000 15,0 MLG 100 000 20,0 GHT 212 000 42,4 Totaal 500 000 ( 1 ) 100,0 Voor elk slachthuis wordt elke maand een getal tussen 1 en 31 aselect geselecteerd. Als het aselect geselecteerde getal voor die maand een slachtdag is, wordt die dag voor bemonstering geselecteerd. Zo niet, wordt een nieuw getal aselect geselecteerd. Dit proces vindt één keer per maand plaats en wordt zoveel keren herhaald als er in het slachthuis monsters moeten worden genomen. In slachthuis AXD wordt het proces bijvoorbeeld ten minste 36 keer herhaald om ten minste 36 werkdagen aselect te selecteren. Het is bijgevolg mogelijk dat op dezelfde dag meer dan één karkas wordt bemonsterd. Aangezien het aantal op een bepaalde dag geslachte dieren enorm kan verschillen, vindt de aselecte selectie van het afzonderlijke dier in het slachthuis plaats op de aselect voor de bemonstering geselecteerde dag. Op die dag moet het totale aantal dieren bekend zijn en het personeel van het slachthuis selecteert dan aselect een of meer karkassen aan de hand van een verstrekt randomiseringsblad dat is gegenereerd onder gebruikmaking van een maximum dat hoger is dan het hoogst mogelijke aantal op een willekeurige dag in enig slachthuis in de lidstaat geslachte mestvarkens. Een randomiseringstabel kan er dan uitzien als die in tabel 2. Tabel 2 Randomiseringstabel. Slachthuis Dag van de maand Identiteit van het karkas ( 2 ) AXD 19 5 4 2 12 124 12 2 8 59 De volgende dieren/karkassen worden van het basisonderzoek uitgesloten: — dieren met een levend gewicht van minder dan 50 kg of meer dan 170 kg, — dieren die een noodslachting hebben ondergaan, — volledig afgekeurde karkassen. 2.   Monsters 2.1.   Bemonstering in het algemeen — Alle ileocaecale lymfeklieren of ten minste vijf afzonderlijke lymfeklieren van alle geselecteerde varkens worden verzameld. Zo mogelijk wordt ten minste 25 g lymfeklieren zonder vet of bindweefsel verzameld. — In het slachthuis worden gegevens bewaard over de datum en het tijdstip van de monsterneming van elk monster en de datum en het tijdstip van inontvangstneming van het monster door de koerierdienst, onder vermelding van de naam daarvan. 2.2.   Bijzonderheden over de bemonstering van ileocaecale lymfeklieren Het mesenterium tussen het caecum en het gedeelte van het ileum dat het dichtst bij het caecum ligt, wordt opengetrokken zodat de ileocaecale lymfeklieren aan het oppervlak van het opengetrokken gebied zichtbaar worden. Ingeval afzonderlijke klieren worden verzameld, worden zij zonder een mes, maar met handschoenen aan, uit het aldus geopende mesenterium verwijderd. De afzonderlijke lymfeklieren of alle lymfeklieren tezamen worden in een plastic zak gedaan, waarop datum, tijdstip, identificatie van het slachthuis en identificatiecode van het monster worden vermeld. 3.   Vervoer De monsters worden binnen 36 uur per expresse of per koerierdienst verstuurd en het laboratorium moet deze uiterlijk 72 uur na de bemonstering ontvangen. Monsters die meer dan 72 uur na de bemonstering in het laboratorium aankomen, worden weggegooid, tenzij binnen 96 uur na de bemonstering met de analyse wordt begonnen en de koudeketen niet is onderbroken. 4.   Analyse en serotypering van de monsters De analyse en de serotypering van de monsters vinden plaats in het nationale referentielaboratorium (NRL). Indien het nationale referentielaboratorium niet over de capaciteit beschikt om alle analysen te verrichten, of indien het referentielaboratorium niet het laboratorium is dat gewoonlijk de testen uitvoert, kunnen de bevoegde autoriteiten besluiten een beperkt aantal andere laboratoria die betrokken zijn bij het officiële toezicht op salmonella voor het verrichten van de analysen aan te wijzen. Die laboratoria moeten over bewezen ervaring beschikken in het gebruik van de vereiste detectiemethode, een kwaliteitsborgingssysteem toepassen overeenkomstig ISO-norm 17025 en onder toezicht van het nationale referentielaboratorium staan. In het laboratorium worden de monsters koel bewaard tot het bacteriologische onderzoek, dat moet worden uitgevoerd binnen 24 uur na ontvangst zodat met de analyse uiterlijk 96 uur na het tijdstip van de verzameling van de monsters wordt begonnen. 4.1.   Monstervoorbehandeling Het oppervlak van de lymfeklieren wordt vóór de analyse ontsmet door ze in absolute alcohol onder te dompelen en daarna aan de lucht te laten drogen. Alle lymfeklieren worden samengevoegd en in een plastic zak gedaan, waarna met een hamer of een soortgelijk middel op de plastic zak wordt geslagen zodat de lymfeklieren worden fijngemaakt. De gehomogeniseerde lymfeklieren worden gewogen en in een steriele container met voorverwarmd gebufferd peptonwater (BPW) in een verdunning van 1:10 geplaatst. De containers worden gedurende in totaal (18 ± 2) uur bij een temperatuur van (37 ± 1) °C geïncubeerd. 4.2.   Detectiemethode De gebruikte methode is de door het communautaire referentielaboratorium (CRL) voor salmonella in Bilthoven, Nederland, aanbevolen methode. Die methode wordt beschreven in de meest recente versie van het ontwerp van bijlage D bij ISO 6579:2002: „Detection of Salmonella spp. in animal faeces and in samples of the primary production stage”. Bij deze methode wordt het gemodificeerde semisolide Rappaport-Vassiliadis-medium (MSRV) gebruikt als het enige selectieve ophopingsmedium. 4.3.   Serotypering Alle geïsoleerde en als Salmonella spp. bevestigde stammen worden geserotypeerd volgens het Kaufmann-White-schema. Voor de kwaliteitsborging worden 16 typeerbare stammen en 16 niet-typeerbare isolaten naar het CRL gestuurd. Als minder stammen zijn geïsoleerd, worden alle stammen naar het CRL gestuurd. 4.4.   Faagtypering Als een faagtypering van isolaten van Salmonella serovar Typhimurium en Salmonella serovar Enteritidis wordt uitgevoerd (optioneel), wordt gebruikgemaakt van de methoden die zijn beschreven door het WHO reference centre for phage typing of Salmonella van de Health Protection Agency (HPA), Colindale, UK. 4.5.   Testen op antimicrobiële gevoeligheid Voor de uitvoering van testen op antimicrobiële gevoeligheid (optioneel) wordt gebruikgemaakt van een gevalideerde en gecontroleerde testmethode, zoals die welke worden aanbevolen door het National Committee for Clinical Laboratory Standards (NCCLS, sinds 1 januari 2005: „Clinical and Laboratory Standards Institute” — CLSI). Zowel agardiffusie- als bouillondilutiemethoden komen daarvoor in aanmerking. De resultaten worden meegedeeld in de vorm van zowel kwantitatieve gegevens (MIC voor dilutiemethoden en inhibitiezonediameter voor diffusiemethoden) als kwalitatieve gegevens (aandeel resistente isolaten). De kwalitatieve gegevens worden gebaseerd op de interpretatie volgens de epidemiologische cut-offwaarden zoals beschreven door het Europees Comité voor testen op antimicrobiële resistentie (EUCAST) op: http://www.eucast.org De isolaten worden getest op gevoeligheid voor de onderstaande antimicrobiële stoffen: — ampicilline of amoxicilline, — tetracycline, — chlooramfenicol, — florfenicol, — nalidixinezuur, — ciprofloxacin (bij voorkeur) of enrofloxacin, — sulfonamide (bij voorkeur sulfametoxazol), — sulfonamide/trimethoprim of trimethoprim, — gentamicine, — streptomycine, — kanamycine (bij voorkeur) of neomycine, — derde generatie-cefalosporine (bij voorkeur cefotaxime), — colistine (optioneel). Vóór de aanvang van de studie organiseren beide lidstaten een opleiding voor de betrokken partijen. 5.   Gegevens over bacteriologisch onderzoek en opslag van monsters De gegevens over het bacteriologische onderzoek worden voor alle monsters bewaard in een formaat volgens het voorbeeld in tabel 3 of een vergelijkbaar formaat. Alle geïsoleerde stammen worden opgeslagen bij de nationale referentielaboratoria van beide lidstaten, zolang de integriteit van de stammen is gewaarborgd (minimaal vijf jaar). Alle monsters van vleessap voor serologisch onderzoek worden gedurende twee jaar bevroren opgeslagen. Tabel 3 Voorbeeld van te bewaren gegevens over alle verwerkte monsters. Monster Ontvangst Analyse Monster-ID + type Slachthuis-ID Naam Datum Tijdstip Naam Datum Tijdstip Pos. of neg. Serovar Faagtype Antibiogram Opslag-ID 1 S EU012 PW 3-10-06 12:00 AB 3-10 14:00 Neg 2 L EU023 PW 4-10 12:30 AB 4-10 14:00 Pos Typh DT104 ASTSu (IDnr) 3 L EU083 PW 8-10 16:30 AB 9-10 9:00 Pos Agona n.v.t. ASTE (IDnr) Enz. 6.   Verslagen van Bulgarije en Roemenië De bevoegde autoriteit die verantwoordelijk is voor de opstelling van het jaarlijkse nationale verslag over de monitoring van salmonella bij dieren overeenkomstig artikel 9 van Richtlijn 2003/99/EG verzamelt en evalueert de resultaten en brengt verslag uit bij de Commissie. Die verslagen moet ten minste de volgende gegevens bevatten: 6.1.   Algemene beschrijving van de uitvoering van het onderzoekprogramma — beschrijving van de bestudeerde populatie, gestratificeerd volgens de capaciteit van de slachthuizen, — beschrijving van de aselecte procedure, inclusief kennisgevingssysteem, — berekende monstergrootte, — bijzonderheden over de autoriteiten en laboratoria die betrokken zijn bij de bemonstering/testen/typering, — algemene resultaten van de studie (aan bacteriologische onderzoeken onderworpen monsters, aantal positieve gevallen, serovar-, faagtype- en antibioticaresistentietesten). 6.2.   Volledige gegevens over elk bemonsterd dier en overeenkomstige testresultaten De lidstaten leggen de resultaten van het onderzoek voor in de vorm van ruwe gegevens onder gebruikmaking van een door de Commissie verstrekte data dictionary en gegevensverzamelingsformulieren. Die „dictionary” en die formulieren worden door de Commissie vastgesteld en omvatten ten minste het volgende: — referentie van het slachthuis, — capaciteit van het slachthuis, — datum en tijdstip van de bemonstering, — referentie van de monsters (het nummer), — type genomen monsters: lymfeklieren, — datum van verzending naar het laboratorium. De volgende informatie wordt in de lidstaten verzameld voor elk monster dat naar het laboratorium wordt gestuurd: — ID van het laboratorium (wanneer meerdere laboratoria bij het onderzoek betrokken zijn), — vervoermiddel van de monsters, — datum van ontvangst door het laboratorium, — voor lymfeklierentest, gewicht van het specimen, — resultaat voor de geteste afzonderlijke monsters: „negatief” of ingeval positief voor Salmonella spp., ook de resultaten van de serotypering „Salmonella serovar” of „niet-typeerbaar”, — resultaten voor stammen die op antimicrobiële gevoeligheid worden getest en/of resultaten van faagtypering. ( 1 ) Dit aantal moet ten minste 80 % van de in een lidstaat geslachte mestvarkens vertegenwoordigen. ( 2 ) Het vijfde te verwerken karkas op de 19e dag van die maand moet voor het onderzoek worden bemonsterd. BIJLAGE II Maximale financiële bijdrage van de Gemeenschap aan Bulgarije en Roemenië (in EUR) Lidstaat Bedrag Bulgarije 4 992 Roemenië 7 800 BIJLAGE III Gefiatteerd financieel verslag over de uitvoering van een basisonderzoek naar de prevalentie van Salmonella spp. bij beslagen slachtvarkens Verslagperiode: 1 april tot en met 30 september 2007 Verklaring betreffende uitgaven die voor het onderzoek zijn verricht en voor een financiële bijdrage van de Gemeenschap in aanmerking komen Referentienummer van de beschikking van de Commissie tot vaststelling van de financiële bijdrage: … … Uitgaven in verband met Aantal testen Totale uitgaven voor testen tijdens de verslagperiode (in nationale valuta) Bacteriologische test op Salmonella spp. Serotypering van salmonella-isolaten Verklaring van de begunstigde Wij verklaren dat: — de in de verklaring betreffende de uitgaven vermelde uitgaven daadwerkelijk zijn gedaan en betrekking hebben op de in Beschikking 2007/219/EG van de Commissie vastgestelde taken en dat zij essentieel waren voor de goede uitvoering van die taken; — alle bewijsstukken met betrekking tot die uitgaven beschikbaar zijn voor auditdoeleinden. Datum: … Naam van de persoon die financieel verantwoordelijk is: … Handtekening: …",
  "source": "EUR LEX"
}