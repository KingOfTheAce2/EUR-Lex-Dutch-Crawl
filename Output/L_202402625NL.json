{
  "url": "http://www.w3.org/1999/xhtml\">",
  "content": "L_202402625NL.000101.fmx.xml Publicatieblad van de Europese Unie NL L-serie 2024/2625 9.10.2024 UITVOERINGSBESLUIT (EU) 2024/2625 VAN DE COMMISSIE van 8 oktober 2024 tot wijziging van Uitvoeringsbesluit (EU) 2021/1195 wat betreft geharmoniseerde normen voor het aseptisch verwerken van producten in de gezondheidszorg en klinische prestatiestudies met monsters van personen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 1 ) , en met name artikel 10, lid 6, Overwegende hetgeen volgt: (1) Overeenkomstig artikel 8, lid 1, van Verordening (EU) 2017/746 van het Europees Parlement en de Raad ( 2 ) worden hulpmiddelen die in overeenstemming zijn met de desbetreffende geharmoniseerde normen of de desbetreffende delen van die normen, waarvan de referenties in het Publicatieblad van de Europese Unie zijn bekendgemaakt, geacht in overeenstemming te zijn met de eisen van die verordening die door die normen of delen ervan worden bestreken. (2) Richtlijn 98/79/EG van het Europees Parlement en de Raad ( 3 ) is met ingang van 26 mei 2022 vervangen door Verordening (EU) 2017/746. (3) De Commissie heeft het Europees Comité voor normalisatie (CEN) en het Europees Comité voor elektrotechnische normalisatie (Cenelec) bij Uitvoeringsbesluit C(2021) 2406 ( 4 ) verzocht om bestaande geharmoniseerde normen voor medische hulpmiddelen voor in-vitrodiagnostiek die zijn ontwikkeld ter ondersteuning van Richtlijn 98/79/EG, te herzien en om nieuwe geharmoniseerde normen ter ondersteuning van Verordening (EU) 2017/746 op te stellen (“het verzoek”). (4) Op basis van het verzoek hebben het CEN en het Cenelec geharmoniseerde norm EN ISO 13408-1:2015 voor het aseptisch verwerken van producten in de gezondheidszorg herzien en hebben zij een nieuwe geharmoniseerde norm voor klinische prestatiestudies met monsters van personen opgesteld, waarvan de referenties niet in het Publicatieblad van de Europese Unie zijn bekendgemaakt, om rekening te houden met de meest recente technische en wetenschappelijke vooruitgang en de noodzaak om aan de eisen van Verordening (EU) 2017/746 te voldoen. (5) Dit heeft geleid tot de vaststelling van de geharmoniseerde normen EN ISO 13408-1:2024 en EN ISO 20916:2024 (“de normen”). (6) Samen met het CEN en het Cenelec is de Commissie nagegaan of de normen aan het verzoek voldoen. (7) De normen voldoen aan de eisen die zij beogen te bestrijken en die in Verordening (EU) 2017/746 zijn vastgelegd. Daarom moeten de referenties van de normen in het Publicatieblad van de Europese Unie worden bekendgemaakt. (8) De bijlage bij Uitvoeringsbesluit (EU) 2021/1195 van de Commissie ( 5 ) bevat de referenties van de ter ondersteuning van Verordening (EU) 2017/746 opgestelde geharmoniseerde normen. (9) Om ervoor te zorgen dat de referenties van de ter ondersteuning van Verordening (EU) 2017/746 opgestelde geharmoniseerde normen in één handeling worden vermeld, moeten de referenties van de normen worden opgenomen in Uitvoeringsbesluit (EU) 2021/1195. (10) Uitvoeringsbesluit (EU) 2021/1195 moet daarom dienovereenkomstig worden gewijzigd. (11) Door naleving van een geharmoniseerde norm wordt een vermoeden van conformiteit gevestigd met de overeenkomstige essentiële eisen die in de harmonisatiewetgeving van de Unie zijn opgenomen vanaf de datum van bekendmaking van het referentienummer van die norm in het Publicatieblad van de Europese Unie . Dit besluit moet derhalve in werking treden op de datum van de bekendmaking ervan. (12) Voor geharmoniseerde normen die naar aanleiding van een normalisatieverzoek zijn vastgesteld, kunnen verzoeken om toegang tot documenten worden ingediend uit hoofde van Verordening (EG) nr. 1049/2001 van het Europees Parlement en de Raad ( 6 ) . In zijn arrest van 5 maart 2024 in de zaak Public.Resource.Org en Right to Know/Commissie e.a. ( 7 ) heeft het Hof van Justitie van de Europese Unie erkend dat een hoger openbaar belang in de zin van artikel 4, lid 2, Verordening (EG) nr. 1049/2001 de openbaarmaking van geharmoniseerde normen gebiedt, HEEFT HET VOLGENDE BESLUIT VASTGESTELD: Artikel 1 De bijlage bij Uitvoeringsbesluit (EU) 2021/1195 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 8 oktober 2024. Voor de Commissie De voorzitter Ursula VON DER LEYEN ( 1 ) PB L 316 van 14.11.2012, blz. 12 , ELI: http://data.europa.eu/eli/reg/2012/1025/oj . ( 2 ) Verordening (EU) 2017/746 van het Europees Parlement en de Raad van 5 april 2017 betreffende medische hulpmiddelen voor in-vitrodiagnostiek en tot intrekking van Richtlijn 98/79/EG en Besluit 2010/227/EU van de Commissie ( PB L 117 van 5.5.2017, blz. 176 , ELI: http://data.europa.eu/eli/reg/2017/746/oj ). ( 3 ) Richtlijn 98/79/EG van het Europees Parlement en de Raad van 27 oktober 1998 betreffende medische hulpmiddelen voor in-vitrodiagnostiek ( PB L 331 van 7.12.1998, blz. 1 , ELI: http://data.europa.eu/eli/dir/1998/79/oj ). ( 4 ) Commission Implementing Decision C(2021) 2406 of 14 April 2021 on a standardisation request to the European Committee for Standardization and the European Committee for Electrotechnical Standardization as regards medical devices in support of Regulation (EU) 2017/745 of the European Parliament and of the Council and in vitro diagnostic medical devices in support of Regulation (EU) 2017/746 of the European Parliament and of the Council (alleen in het Engels, Frans en Duits beschikbaar). Online beschikbaar op: https://ec.europa.eu/growth/tools-databases/enorm/mandate/575_en . ( 5 ) Uitvoeringsbesluit (EU) 2021/1195 van de Commissie van 19 juli 2021 inzake de geharmoniseerde normen voor medische hulpmiddelen voor in-vitrodiagnostiek die zijn opgesteld ter ondersteuning van Verordening (EU) 2017/746 van het Europees Parlement en de Raad ( PB L 258 van 20.7.2021, blz. 50 , ELI: http://data.europa.eu/eli/dec_impl/2021/1195/oj ). ( 6 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 , ELI: http://data.europa.eu/eli/reg/2001/1049/oj ). ( 7 ) Arrest van het Hof van Justitie van 5 maart 2024, Public.Resource.Org en Right to Know/Commissie e.a., C-588/21 P, ECLI:EU:C:2024:201. BIJLAGE Aan de bijlage bij Uitvoeringsbesluit (EU) 2021/1195 worden de volgende vermeldingen toegevoegd: Nr. Referentie van de norm “14. EN ISO 13408-1:2024 Aseptisch verwerken van producten in de gezondheidszorg — Deel 1: Algemene eisen (ISO 13408-1:2023) 15. EN ISO 20916:2024 Medische hulpmiddelen voor in-vitrodiagnostiek — klinische prestatiestudies met monsters van personen — goede klinische praktijkrichtlijn (ISO 20916:2019)” ELI: http://data.europa.eu/eli/dec_impl/2024/2625/oj ISSN 1977-0758 (electronic edition)",
  "source": "EUR LEX"
}