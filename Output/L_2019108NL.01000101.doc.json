{
  "url": "http://www.w3.org/1999/xhtml\"><!--",
  "content": "L_2019108NL.01000101.xml 23.4.2019 NL Publicatieblad van de Europese Unie L 108/1 UITVOERINGSVERORDENING (EU) 2019/620 VAN DE COMMISSIE van 17 april 2019 waarbij aan Kaapverdië een tijdelijke afwijking van de in Gedelegeerde Verordening (EU) 2015/2446 vastgestelde regels betreffende de preferentiële oorsprong wordt toegestaan voor bereidingen of conserven van makreelfilets en bereidingen of conserven van filets van valse bonito of kogeltonijn DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 64, lid 6, en artikel 66, onder b), Overwegende hetgeen volgt: (1) Kaapverdië komt in aanmerking voor het stelsel van algemene preferenties (SAP) dat bij Verordening (EU) nr. 978/2012 van het Europees Parlement en de Raad ( 2 ) is vastgesteld. Bij Uitvoeringsverordening (EU) nr. 439/2011 van de Commissie ( 3 ) werd aan Kaapverdië toestemming verleend om af te wijken van Verordening (EEG) nr. 2454/93 van de Commissie ( 4 ) wat betreft de definitie van het begrip \"producten van oorsprong\" in het kader van het SAP. Deze afwijking betrof een jaarlijkse hoeveelheid van 2 500 ton bereidingen of conserven van makreelfilets en 875 ton bereidingen of conserven van filets van valse bonito of kogeltonijn. Op grond van de afwijking werden deze producten binnen de toegestane hoeveelheden beschouwd als van oorsprong uit Kaapverdië, ook als zij — hoewel ze in Kaapverdië waren vervaardigd — uit niet van oorsprong zijnde vis waren vervaardigd. De afwijking, die driemaal werd verlengd, is op 31 december 2018 verstreken ( 5 ) . (2) Bij brief van 22 oktober 2018 heeft Kaapverdië een verzoek om verlenging van deze afwijking ingediend, voor dezelfde jaarlijkse hoeveelheden, voor een periode tot de inwerkingtreding van de nieuwe economische partnerschapsovereenkomst (\"EPO\") tussen de Unie en West-Afrika, die op 30 juni 2014 werd geparafeerd. Krachtens de cumulatieregels van de EPO zal de visverwerkende sector in Kaapverdië aan de regels betreffende de preferentiële oorsprong kunnen voldoen door gebruik te maken van vis van oorsprong uit de andere West-Afrikaanse staten. (3) De totale jaarlijkse hoeveelheden die in het kader van de afwijking aan Kaapverdië waren toegestaan, hebben sinds 2008 in aanzienlijke mate bijgedragen aan de verbetering van de situatie in de Kaapverdische visverwerkende sector. Deze hoeveelheden zorgden tot op zekere hoogte ook voor de opleving van de Kaapverdische vloot van kleine vissersvaartuigen, die van vitaal belang is voor het land. (4) De in het verzoek aangedragen argumenten maken duidelijk dat de Kaapverdische visverwerkende sector het zonder de afwijking zeer moeilijk zou krijgen om zijn uitvoer naar de Unie overeenkomstig de regels van het SAP voort te zetten, waardoor de verdere ontwikkeling van de Kaapverdische vloot van kleine vaartuigen voor de pelagische visserij op de helling zou kunnen komen te staan. (5) Er is meer tijd nodig om de resultaten te consolideren die Kaapverdië al heeft behaald met zijn inspanningen om de lokale vissersvloot nieuw leven in te blazen. De afwijking moet Kaapverdië voldoende tijd geven om zich te conformeren aan de regels voor de verkrijging van preferentiële oorsprong. (6) Gelet op het tijdelijke karakter van afwijkingen die worden toegestaan met betrekking tot de definitie van het begrip \"producten van oorsprong\", moet de afwijking worden toegestaan voor een periode van twee jaar, of tot de inwerkingtreding van de EPO tussen de Unie en West-Afrika, en voor een jaarlijkse hoeveelheid van 2 500 ton bereidingen of conserven van makreelfilets en 875 ton bereidingen of conserven van filets van valse bonito of kogeltonijn. Deze afwijking dient echter te eindigen op de dag onmiddellijk voorafgaande aan de datum van inwerkingtreding van de EPO met West-Afrika, indien deze voor 31 december 2020 valt. (7) De in de bijlage bij deze verordening vermelde hoeveelheden moeten worden beheerd overeenkomstig de artikelen 49 tot en met 54 van Uitvoeringsverordening (EU) 2015/2447 van de Commissie ( 6 ) , waarin het beheer van tariefcontingenten is geregeld. (8) De afwijking moet worden toegestaan op voorwaarde dat de Kaapverdische douaneautoriteiten de nodige maatregelen nemen om kwantitatieve controles te verrichten op de uitvoer van de producten die onder de afwijking vallen, en dat zij de Commissie een overzicht toezenden van de hoeveelheden waarvoor krachtens deze verordening certificaten van oorsprong Formulier A zijn afgegeven, en van de volgnummers van die certificaten. Als het systeem van geregistreerde exporteurs (REX) overeenkomstig artikel 79 van Uitvoeringsverordening (EU) 2015/2447 in 2019 in Kaapverdië in werking treedt, geldt dezelfde regeling ook voor attesten van oorsprong die zijn opgesteld door geregistreerde exporteurs. (9) De in deze verordening vervatte maatregelen moeten in werking treden op de dag na de bekendmaking ervan om rekening te houden met de situatie van Kaapverdië en dat land in staat te stellen onmiddellijk gebruik te maken van de afwijking. (10) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 In afwijking van artikel 41, onder b), en artikel 45 van Gedelegeerde Verordening (EU) 2015/2446 van de Commissie ( 7 ) worden bereidingen of conserven van makreelfilets en bereidingen of conserven van filets van valse bonito of kogeltonijn van GN-codes 1604 15 11, ex 1604 19 97 en 1604 20 90, vervaardigd in Kaapverdië uit niet van oorsprong zijnde vis, beschouwd als van oorsprong uit Kaapverdië overeenkomstig de artikelen 2, 3 en 4 van deze verordening. Artikel 2 1.   De afwijking is van toepassing op producten die worden uitgevoerd uit Kaapverdië en voor het vrije verkeer in de Unie worden aangegeven in de periode van 1 januari 2019 tot en met: a) 31 december 2020 of b) indien de economische partnerschapsovereenkomst (\"EPO\") tussen de Unie en West-Afrika, die op 30 juni 2014 werd geparafeerd, in werking treedt op of voor 31 december 2020, tot de dag onmiddellijk voorafgaande aan de datum van inwerkingtreding van de EPO. 2.   De afwijking is van toepassing op producten tot maximaal de in de bijlage vermelde jaarlijkse hoeveelheid. 3.   De afwijking vindt slechts toepassing mits de in artikel 43 van Gedelegeerde Verordening (EU) 2015/2446 vastgestelde voorwaarden worden nageleefd. Artikel 3 De in de bijlage bij deze verordening vermelde hoeveelheden worden beheerd overeenkomstig de artikelen 49 tot en met 54 van Uitvoeringsverordening (EU) 2015/2447 van de Commissie, waarin het beheer van tariefcontingenten is geregeld. Artikel 4 De afwijking wordt toegestaan op de volgende voorwaarden: 1. De Kaapverdische douaneautoriteiten nemen de nodige maatregelen voor het verrichten van kwantitatieve controles op de uitvoer van de in artikel 1 bedoelde producten. 2. De door de bevoegde Kaapverdische autoriteiten krachtens deze verordening afgegeven certificaten van oorsprong Formulier A dienen in vak 4 van de volgende aantekening te zijn voorzien: \"Derogation — Commission Implementing Regulation (EU) xxx/2019\". Als het systeem van geregistreerde exporteurs (REX) in 2019 in Kaapverdië wordt toegepast, wordt deze aantekening aangebracht op de attesten van oorsprong die zijn opgesteld door geregistreerde exporteurs. 3. De bevoegde Kaapverdische autoriteiten doen de Commissie ieder kwartaal een overzicht toekomen van de hoeveelheden waarvoor krachtens deze verordening certificaten van oorsprong en/of attesten van oorsprong zijn afgegeven of opgesteld, samen met de volgnummers van deze bewijzen. Artikel 5 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2019. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 april 2019. Voor de Commissie De voorzitter Jean-Claude JUNCKER ( 1 ) PB L 269 van 10.10.2013, blz. 1 . ( 2 ) Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( PB L 303 van 31.10.2012, blz. 1 ). ( 3 ) Uitvoeringsverordening (EU) nr. 439/2011 van de Commissie van 6 mei 2011 houdende afwijking van de in Verordening (EEG) nr. 2454/93 opgenomen definitie van het begrip \"producten van oorsprong\" in het kader van het schema van algemene tariefpreferenties in verband met de bijzondere situatie van Kaapverdië wat de uitvoer van bepaalde visserijproducten naar de Europese Unie betreft ( PB L 119 van 7.5.2011, blz. 1 ). ( 4 ) Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( PB L 253 van 11.10.1993, blz. 1 ). ( 5 ) Uitvoeringsverordening (EU) 2017/968 van de Commissie van 8 juni 2017 ( PB L 146 van 9.6.2017, blz. 13 ). ( 6 ) Uitvoeringsverordening (EU) 2015/2447 van de Commissie van 24 november 2015 houdende nadere uitvoeringsvoorschriften voor enkele bepalingen van Verordening (EU) nr. 952/2013 van het Europees Parlement en de Raad tot vaststelling van het douanewetboek van de Unie ( PB L 343 van 29.12.2015, blz. 558 ). ( 7 ) Gedelegeerde Verordening (EU) 2015/2446 van de Commissie van 28 juli 2015 tot aanvulling van Verordening (EU) nr. 952/2013 van het Europees Parlement en de Raad met nadere regels betreffende een aantal bepalingen van het douanewetboek van de Unie ( PB L 343 van 29.12.2015, blz. 1 ). BIJLAGE Volgnummer GN-code Omschrijving Perioden Jaarlijkse hoeveelheid (in ton nettogewicht) 09.1647 1604 15 11 ex 1604 19 97 Bereidingen of conserven van makreelfilets ( Scomber scombrus, Scomber japonicus, Scomber colias ) 1.1.2019 tot en met de overeenkomstig artikel 2, lid 1, vastgestelde datum 2 500  ton 09.1648 ex 1604 19 97 1604 20 90 Bereidingen of conserven van filets van valse bonito of kogeltonijn ( Auxis thazard, Auxis rochei ) 1.1.2019 tot en met de overeenkomstig artikel 2, lid 1, vastgestelde datum 875 ton",
  "source": "EUR LEX"
}