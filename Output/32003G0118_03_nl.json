{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003G0118(03):NL:HTML\">",
  "content": "EUR-Lex - 32003G0118(03) - NL Avis juridique important | 32003G0118(03) Resolutie van de Raad van 19 december 2002 betreffende de inhoud van interactieve media in Europa Publicatieblad Nr. C 013 van 18/01/2003 blz. 0008 - 0009 Resolutie van de Raad van 19 december 2002 betreffende de inhoud van interactieve media in Europa (2003/C 13/04) DE RAAD VAN DE EUROPESE UNIE, 1. CONSTATEERT dat met name onder jongeren, wier dagelijks bestaan, leefwereld en opvoeding steeds meer door computers, internet en mobiele communicatiediensten worden beïnvloed, intensief gebruik wordt gemaakt van interactieve media. 2. CONSTATEERT dat de in de informatiemaatschappij vereiste vaardigheden in het onderwijs verschuiven van passieve kennisverwerving naar actieve verkenning en oplossing van problemen. 3. CONSTATEERT dat interactieve media een belangrijke rol kunnen spelen voor individuele kennisverwerving, innovatie in de openbare en de privé-sector en culturele diversiteit. De culturele en taalkundige diversiteit in Europa kan en moet, ten behoeve van de voortdurende ontwikkeling van de culturen in Europa, tot uiting komen in de inhoud van interactieve media van de toekomst. 4. CONSTATEERT dat de creatieve inhoud van interactieve media zowel Europees als wereldwijd een belangrijke groeimarkt vormen. 5. HERINNERT aan het strategische doel dat de Europese Raad van Lissabon op 23 en 24 maart 2000 heeft gesteld, namelijk dat de Europese Unie de meest concurrerende en dynamische kenniseconomie van de wereld moet worden die in staat is tot duurzame economische groei met meer en betere banen en een hechtere sociale samenhang. 6. MEMOREERT dat de Raad herhaaldelijk heeft gewezen op het belang van creatieve bedrijfstakken, laatstelijk in de resolutie van de Raad van 25 juni 2002 over een nieuw werkplan voor Europese samenwerking inzake cultuur(1), waarin als prioritaire thema's onder meer zijn opgenomen: het stimuleren van de ontwikkeling van de cultuurindustrie en creatieve bedrijfstakken in de Gemeenschap, alsmede de ontwikkeling en bevordering van de mobiliteit van personen en de verspreiding van werken in de culturele sector. 7. VERHEUGT ZICH over de studies en activiteiten die in dit verband reeds aan de gang zijn in de Gemeenschap en op het niveau van de lidstaten. 8. ACHT HET VAN BELANG dat in het licht van de ontwikkeling van de kennismaatschappij en de ontwikkeling van de cultuurindustrie en de creatieve bedrijfstakken, wordt gezorgd voor een kwalitatieve inhoud van de nieuwe media via een combinatie van artistieke vrijheid, creativiteit, innovatie en culturele en taalkundige diversiteit. Dit is een uitdaging voor het cultuur- en het audiovisuele beleid die ook kan worden gezien in samenhang met een doel van het industriebeleid, namelijk de innovatie bevorderen en het aandeel van het Europese bedrijfsleven op de markt voor interactieve inhoud veiligstellen. 9. WIJST EROP dat de consumenten en de jeugd in deze context moeten worden beschermd en de toegang van alle burgers tot interactieve media moet worden bevorderd. 10. MEENT dat, aangezien de inhoud van interactieve media een groeisector vormt met vèrstrekkende gevolgen op het gebied van het cultuur- en het mediabeleid - zij het wat investeringen en inkomsten betreft nog grotendeels in een pril stadium - deze inhoud zowel door de overheid als het bedrijfsleven wellicht in sterkere mate moet worden gezien als een nieuw cultureel, audiovisueel en commercieel verschijnsel. 11. ERKENT dat de Europese interactieve-inhoudsectoren een groot ontwikkelingspotentieel hebben, overwegend uit kleine en middelgrote ondernemingen bestaan, en financiële middelen moeten aantrekken om hun potentieel te ondersteunen. 12. ERKENT het belang van de openbare omroepen voor de ontwikkeling van interactieve inhoud. 13. IS VAN OORDEEL dat, teneinde culturele verscheidenheid te combineren met een coherente en geïntegreerde Europese markt voor interactieve culturele inhoud, er in het bijzonder aandacht moet worden besteed aan onder andere: - een kaderregeling voor transnationale Europese netwerken van beroepsbeoefenaars die bijdragen tot de verspreiding van successen, ervaringen en de ontwikkeling van vaardigheden binnen de interactieve-inhoudindustrie in Europa, - de beschikbaarheid en toereikendheid van de financiële middelen voor de ontwikkeling van de creatieve inhoud van de interactieve media om de marktpositie van Europese producenten van interactieve inhoud te versterken, - distributie en marketing van Europese interactieve inhoud. 14. VERZOEKT de lidstaten en de Commissie om in het kader van hun respectieve bevoegdheden: - informatie en ervaringen te verzamelen en toe te zien op de ontwikkeling van de productie van interactieve-media-inhoud, - na te gaan of het, op basis van nationale ervaringen en acties, nodig is goede praktijken uit te wisselen over de culturele, economische en sociale dimensie van interactieve inhoud, - na te gaan hoe de interactieve-inhoudbedrijven kunnen profiteren van de grotere mogelijkheden van netwerken om de ontwikkeling van vaardigheden te bevorderen, - zich te beraden over de specifieke uitdagingen van de interactieve inhoud voor bestaande nationale of communautaire maatregelen ten aanzien van ontwikkeling, distributie en marketing, - na te gaan hoe interactieve inhoud moet worden gebruikt als middel ter bevordering en verspreiding van de culturele en de taalkundige verscheidenheid van Europa, - na te gaan op welke wijze de consumentenbelangen, met name van jongeren, in aanmerking moeten worden genomen. 15. VERZOEKT de Commissie zich te beraden over de culturele, taalkundige en economische uitdagingen van interactieve inhoud op Europees niveau, en na te gaan of er behoefte is aan aangepaste, aanvullende of nieuwe communautaire maatregelen om de culturele diversiteit en de economische ontwikkeling van de sector te verzekeren. (1) PB C 162 van 6.7.2002, blz. 5.",
  "source": "EUR LEX"
}