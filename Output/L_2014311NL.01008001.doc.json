{
  "url": "http://www.w3.org/1999/xhtml\">",
  "content": "L_2014311NL.01008001.xml 31.10.2014 NL Publicatieblad van de Europese Unie L 311/80 BESLUIT VAN DE COMMISSIE van 29 oktober 2014 betreffende de door Duitsland overeenkomstig artikel 7 van Richtlijn 89/686/EEG van de Raad genomen maatregel om hittebeschermende kleding „Hitzeschutzanzug FW Typ 3” uit de handel te nemen en het op de markt brengen ervan te verbieden (Kennisgeving geschied onder nummer C(2014) 7977) (2014/760/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 89/686/EEG van de Raad van 21 december 1989 inzake de onderlinge aanpassing van de wetgevingen der lidstaten betreffende persoonlijke beschermingsmiddelen ( 1 ) , en met name artikel 7, Overwegende hetgeen volgt: (1) In januari 2014 hebben de Duitse autoriteiten de Commissie in kennis gesteld van een maatregel waarbij hittebeschermende kleding van het type „Hitzeschutzanzug FW Typ 3”, vervaardigd door KONTEX Textile Hitze- und Isolierproducte GmbH, Olgastrasse 46-48, 73614 Schorndorf (Duitsland), uit de handel is genomen en het op de markt brengen ervan is verboden. De producten waren voorzien van de CE-markering overeenkomstig Richtlijn 89/686/EEG inzake persoonlijke beschermingsmiddelen, nadat zij overeenkomstig de geharmoniseerde norm EN 1486:2007 Beschermende kleding voor brandweerlieden — Beproevingsmethoden en eisen voor reflecterende kleding voor gespecialiseerde brandbestrijding waren beproefd en aan het typeonderzoek waren onderworpen. (2) Beschermende kleding voor brandweerlieden is ingedeeld onder certificeringscategorie III van de persoonlijke beschermingsmiddelen. Persoonlijke beschermingsmiddelen van deze aard zijn ontworpen om bescherming te bieden tegen dodelijke risico's of ernstige en onomkeerbare gezondheidsrisico's; de fabrikant neemt aan dat de gebruikers de rechtstreekse werking van die risico's niet tijdig kunnen erkennen; deze persoonlijke beschermingsmiddelen zijn dan ook onderworpen aan een EG-typegoedkeuringsonderzoek en aan een EG-kwaliteitsborgingscontrole door een aangemelde instantie in opdracht van de fabrikant. (3) Uit de audit door het Institut für Arbeitsschutz der Deutschen Gesetzlichen Unfallversicherung (IFA — Instituut voor gezondheid en veiligheid op het werk van het Duitse wettelijke ongevallenverzekeringsfonds ) in Sankt Augustin (testref. 2013 22805, 7 augustus 2013) is gebleken dat niet is voldaan aan de waarden voor warmteoverdracht door straling en door convectie van respectievelijk punt 6.2 en punt 6.3 van bovenvermelde geharmoniseerde norm. Derhalve is niet voldaan aan de volgende fundamentele gezondheids- en veiligheidsvoorschriften van bijlage II bij Richtlijn 89/686/EEG: — 3.6.1. In persoonlijke beschermingsmiddelen gebruikte materialen en andere onderdelen; — 3.6.2. Complete persoonlijke beschermingsmiddelen, gereed voor het gebruik. (4) Bijgevolg vertoont de hittebeschermende kleding een risico op warmteoverdracht tijdens de brandbestrijding, waardoor brandweerlieden levensbedreigende brandwonden kunnen oplopen of het risico lopen levend te worden verbrand. (5) Omdat niet is voldaan aan de fundamentele gezondheids- en veiligheidsvoorschriften en geen geldig certificaat van EG-typeonderzoek werd overgelegd, zijn de Duitse autoriteiten van oordeel dat de hittebeschermende kleding niet op de markt mag worden gebracht. De hittebeschermende kleding voldoet inderdaad niet aan de voorschriften van de Duitse verordening betreffende het op de markt brengen van persoonlijke beschermingsmiddelen (Achte Verordnung zum Produktsicherheitsgesetz) en het gebruik ervan brengt de veiligheid, de gezondheid en het leven van brandweerlieden en andere personen in gevaar. (6) De Commissie heeft de fabrikant schriftelijk verzocht om opmerkingen over de door de Duitse autoriteiten genomen maatregelen. Tot op heden is geen antwoord ontvangen. (7) Gezien de beschikbare documentatie is de Commissie van oordeel dat de hittebeschermende kleding „Hitzeschutzanzug FW Typ 3” niet voldoet aan de punten 6.2 en 6.3 van geharmoniseerde norm EN 1486:2007 en aan de fundamentele gezondheids- en veiligheidsvoorschriften van bijlage II bij Richtlijn 89/686/EEG, 3.6.1 In persoonlijke beschermingsmiddelen gebruikte materialen en andere onderdelen en 3.6.2 Complete persoonlijke beschermingsmiddelen, gereed voor het gebruik, HEEFT HET VOLGENDE BESLUIT VASTGESTELD: Artikel 1 De door de Duitse autoriteiten genomen maatregel om hittebeschermende kleding „Hitzeschutzanzug FW Typ 3”, vervaardigd door KONTEX Textile Hitze- und Isolierproducte GmbH, uit de handel te nemen en het op de markt brengen ervan te verbieden, is gerechtvaardigd. Artikel 2 Dit besluit is gericht tot de lidstaten. Gedaan te Brussel, 29 oktober 2014. Voor de Commissie Ferdinando NELLI FEROCI Lid van de Commissie ( 1 ) PB L 399 van 30.12.1989, blz. 18 .",
  "source": "EUR LEX"
}