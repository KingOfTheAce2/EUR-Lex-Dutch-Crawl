{
  "url": "http://www.w3.org/1999/xhtml\">",
  "content": "L_2017272NL.01001501.xml 21.10.2017 NL Publicatieblad van de Europese Unie L 272/15 UITVOERINGSVERORDENING (EU) 2017/1928 VAN DE COMMISSIE van 20 oktober 2017 tot inschrijving van een naam in het register van beschermde oorsprongsbenamingen en beschermde geografische aanduidingen (Kintoa (BOB)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 15, lid 1, en artikel 52, lid 2, Overwegende hetgeen volgt: (1) Overeenkomstig artikel 50, lid 2, onder a), van Verordening (EU) nr. 1151/2012 is de aanvraag van Frankrijk tot registratie van de naam „Kintoa” bekendgemaakt in het Publicatieblad van de Europese Unie ( 2 ) . (2) Aangezien bij de Commissie geen bezwaren zijn ingediend overeenkomstig artikel 51 van Verordening (EU) nr. 1151/2012, moet de naam „Kintoa” worden ingeschreven in het register van beschermde oorsprongsbenamingen en beschermde geografische aanduidingen. (3) Bij brief van 22 augustus 2016 hebben de Franse autoriteiten de Commissie meegedeeld dat het landbouwbedrijf met beperkte aansprakelijkheid (EARL) „du Carré” (de heer Alain Cazanave, Le chalet, 380 Chemin du Carré, 64300 Sallespisse), dat op het Franse grondgebied is gevestigd, het product met de verkoopnaam „Kintoa” gedurende meer dan vijf jaar ononderbroken legaal in de handel heeft gebracht en dat dit punt in het kader van de nationale bezwaarprocedure aan de orde is gesteld. (4) Aangezien het in overweging 3 genoemde bedrijf voldoet aan de voorwaarden van artikel 15, lid 1, van Verordening (EU) nr. 1151/2012 om in aanmerking te komen voor een overgangsperiode waarin het de verkoopnaam rechtmatig mag gebruiken na de registratie ervan, moet aan dat bedrijf een overgangsperiode tot en met 31 december 2017 worden toegekend waarin het de naam „Kintoa” mag gebruiken. (5) De in deze verordening vervatte maatregelen zijn in overeenstemming met het advies van het Comité kwaliteitsbeleid inzake landbouwproducten, HEEFT DE VOLGENDE VERORDENING VASTGESTELD: Artikel 1 De naam „Kintoa” (BOB) wordt ingeschreven in het register van beschermde oorsprongsbenamingen en beschermde geografische aanduidingen. Met de in de eerste alinea vermelde naam wordt een product aangeduid van categorie 1.1. (Vers vlees (en verse slachtafvallen)) als opgenomen in bijlage XI bij Uitvoeringsverordening (EU) nr. 668/2014 van de Commissie ( 3 ) . Artikel 2 Aan het landbouwbedrijf met beperkte aansprakelijkheid (EARL) „du Carré” (de heer Alain Cazanave, Le chalet, 380 Chemin du Carré, 64300 Sallespisse) wordt toestemming verleend om de geregistreerde naam „Kintoa” (BOB) te blijven gebruiken tot en met 31 december 2017. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 oktober 2017. Voor de Commissie De voorzitter Jean-Claude JUNCKER ( 1 ) PB L 343 van 14.12.2012, blz. 1 . ( 2 ) PB C 90 van 23.3.2017, blz. 9 . ( 3 ) Uitvoeringsverordening (EU) nr. 668/2014 van de Commissie van 13 juni 2014 houdende uitvoeringsbepalingen van Verordening (EU) nr. 1151/2012 van het Europees Parlement en de Raad inzake kwaliteitsregelingen voor landbouwproducten en levensmiddelen ( PB L 179 van 19.6.2014, blz. 36 ).",
  "source": "EUR LEX"
}