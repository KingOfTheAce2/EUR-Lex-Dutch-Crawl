{
  "url": "http://www.w3.org/1999/xhtml\">",
  "content": "L_2008181NL.01005501.xml 10.7.2008 NL Publicatieblad van de Europese Unie L 181/55 BESLUIT VAN DE COMMISSIE van 4 juli 2008 betreffende de financiële bijdrage van de Gemeenschap voor het jaar 2008 aan de activiteiten van de Wereldorganisatie voor diergezondheid (OIE) op het gebied van dierenwelzijn en bewaking en categorisering van dierziekten (2008/567/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 20, Overwegende hetgeen volgt: (1) Krachtens Beschikking 90/424/EEG kan de Gemeenschap acties op technisch en wetenschappelijk gebied ondernemen die voor de ontwikkeling van de communautaire wetgeving op veterinair gebied, alsmede voor de ontwikkeling van onderwijs en opleiding op veterinair gebied, nodig zijn, of de lidstaten of internationale organisaties helpen bij het ondernemen van dergelijke acties. (2) Het communautair actieplan inzake de bescherming en het welzijn van dieren 2006-2010 stelde de behoefte vast aan verdere steun en het opzetten van internationale activiteiten om meer bekendheid te geven aan en de consensus te versterken inzake dierenwelzijn als een van de belangrijkste vijf actiepunten. (3) De Wereldorganisatie voor diergezondheid („OIE”) is de intergouvernementele organisatie die verantwoordelijk is voor het wereldwijd verbeteren van de diergezondheid. In 2005 heeft de OIE richtsnoeren over het welzijn van dieren goedgekeurd met betrekking tot het vervoer van dieren over land en zee, het slachten van dieren voor menselijke consumptie en het humane doden van dieren voor ziektebestrijding. De OIE is voornemens deze richtsnoeren verder te ontwikkelen, nieuwe richtsnoeren aan te nemen en de toepassing van richtsnoeren te bekrachtigen die al zijn aangenomen door de lidstaten van de OIE, met name door het verstrekken van opleiding en advies. (4) De geplande opleidings- en communicatieactiviteiten van de OIE zijn nodig voor de ontwikkeling van de huidige veterinaire wetgeving en de ontwikkeling van onderwijs en opleiding op veterinair gebied in alle deelnemende landen. De verbeteringen in derde landen hangen nauw samen met de ontwikkeling van een communautaire veterinaire wetgeving en met de effectiviteit van die wetgeving. De geplande opleidings- en communicatieactiviteiten beantwoorden voorts aan de wens van de meerderheid van de Europese burgers ( 2 ) dat de omstandigheden in verband met het welzijn van dieren in naar de Gemeenschap exporterende landen gelijkwaardig zijn aan die in de Gemeenschap. De Gemeenschap moet daarom bijdragen in de financiering van deze activiteiten. (5) De tweede wereldconferentie over dierenwelzijn van de OIE „OIE-normen aan het werk” heeft als doel de wereldwijde tenuitvoerlegging te ondersteunen van de richtsnoeren van de OIE voor vervoer van vee over zee en land, het slachten van dieren voor menselijke consumptie en het doden van dieren voor ziektebestrijding. Andere doelen van de conferentie zijn het profiel van dierenwelzijn op een hoger niveau te tillen en dierenartsen en veterinaire diensten aan te moedigen meer verantwoordelijkheid te nemen voor dierenwelzijn. (6) De tweede wereldconferentie over dierenwelzijn van de OIE kan een aanzienlijke invloed hebben op de ontwikkeling van de communautaire veterinaire wetgeving. De doelstellingen zijn in lijn met die vastgesteld in het communautair actieplan inzake de bescherming en het welzijn van dieren 2006-2010. Het is daarom wenselijk dat een financiële bijdrage van de Gemeenschap aan de OIE-conferentie wordt verleend. (7) In de mededeling van de Commissie aan de Raad, het Europees Parlement, het Europees Economisch en Sociaal Comité en het Comité van de Regio’s getiteld „Een nieuwe strategie voor diergezondheid voor de Europese Unie (2007-2013)” wordt het bepalen van prioriteiten ten aanzien van het optreden van de Europese Unie beschreven als een van de steunpilaren van de nieuwe strategie voor diergezondheid. In deze context zou een studie naar de kosten van de bewaking en categorisering van dierziekten in het kader van de OIE-follow-up van het Global Animal Health Initiative informatie kunnen verstrekken die kan bijdragen tot de categorisering van dierziekten en het stellen van prioriteiten bij bewakingsmaatregelen. (8) De OIE heeft een feitelijk monopolie in zijn sector, zoals vermeld in artikel 168, lid 1, onder c), van Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het financieel reglement van toepassing op de algemene begroting van de Europese Gemeenschappen ( 3 ) ; daarom is een oproep tot het indienen van voorstellen niet nodig. (9) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Artikel 1 Een financiële bijdrage van de Gemeenschap voor de financiering van door de Wereldorganisatie voor diergezondheid (OIE) georganiseerde opleidingsseminars over de toepassing van de richtsnoeren van de OIE over het welzijn van dieren ten bedrage van 100 000 EUR oftewel die een communautaire medefinanciering van maximaal 65 % van de totale subsidiale kosten uitmaakt, wordt goedgekeurd. Artikel 2 Een financiële bijdrage van de Gemeenschap voor de financiering van de tweede wereldconferentie over dierenwelzijn „OIE-normen aan het werk”, die de OIE in 2008 organiseert, ten bedrage van 200 000 EUR oftewel die een communautaire medefinanciering van maximaal 50 % van de totale subsidiale kosten uitmaakt, wordt goedgekeurd. Artikel 3 Een financiële bijdrage van de Gemeenschap van 200 000 EUR voor de financiering van een studie over de kosten van de bewaking en categorisering van dierziekten, die de OIE in 2008 zal maken, die een communautaire medefinanciering van maximaal 67 % van de totale subsidiale kosten uitmaakt, wordt goedgekeurd. Artikel 4 De in de artikelen 1, 2 en 3 bedoelde financiële bijdragen worden gefinancierd uit het begrotingsonderdeel 17 04 02 01 van de begroting van de Europese Unie voor 2008. De OIE zal een subsidieovereenkomst toegewezen krijgen voor de financiële bijdragen uit de artikelen 1,2 en 3 zonder een oproep tot het indienen van voorstellen omdat de OIE de intergouvernementele organisatie is voor het wereldwijd verbeteren van diergezondheid en een feitelijk monopolie heeft. Gedaan te Brussel, 4 juli 2008. Voor de Commissie Androulla VASSILIOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 2 ) Special Eurobarometer 270: Attitudes of Europese Unie citizens towards Animal Welfare, http://ec.europa.eu/food/animal/welfare/survey/sp_barometer_aw_en.pdf, blz. 32. ( 3 ) PB L 357 van 31.12.2002, blz. 1 . Verordening laatstelijk gewijzigd bij Verordening (EG, Euratom) nr. 478/2007 ( PB L 111 van 28.4.2007, blz. 13 ).",
  "source": "EUR LEX"
}