{
  "url": "http://www.w3.org/1999/xhtml\"><!--",
  "content": "L_2021277NL.01014501.xml 2.8.2021 NL Publicatieblad van de Europese Unie L 277/145 BESLUIT (EU, Euratom) 2021/1271 VAN HET EUROPEES PARLEMENT, DE RAAD EN DE COMMISSIE van 26 juli 2021 tot benoeming van de directeur van de Autoriteit voor Europese politieke partijen en Europese politieke stichtingen HET EUROPEES PARLEMENT, DE RAAD VAN DE EUROPESE UNIE EN DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EU, Euratom) nr. 1141/2014 van het Europees Parlement en de Raad van 22 oktober 2014 betreffende het statuut en de financiering van Europese politieke partijen en Europese politieke stichtingen ( 1 ) , en met name artikel 6, lid 3, Gezien de lijst van kandidaten die op 15 juli 2021 na een openbare sollicitatieoproep werd voorgesteld door een selectiecomité dat is samengesteld uit de secretarissen-generaal van het Europees Parlement, de Raad en de Commissie met het oog op de benoeming van de directeur van de Autoriteit voor Europese politieke partijen en Europese politieke stichtingen, Overwegende hetgeen volgt: (1) Bij artikel 6, lid 1, van Verordening (EU, Euratom) nr. 1141/2014 wordt een Autoriteit voor Europese politieke partijen en Europese politieke stichtingen opgericht. (2) Artikel 6, lid 3, van Verordening (EU, Euratom) nr. 1141/2014 bepaalt dat de directeur van de Autoriteit voor Europese politieke partijen en Europese politieke stichtingen voor een periode van vijf jaar, die niet verlengd kan worden, in onderlinge overeenstemming en na een openbare sollicitatieoproep door het Europees Parlement, de Raad en de Commissie wordt benoemd, op basis van voorstellen van een selectiecomité dat is samengesteld uit de secretarissen-generaal van die drie instellingen, HEBBEN HET VOLGENDE BESLUIT VASTGESTELD: Artikel 1 1.   De heer Pascal SCHONARD wordt benoemd tot directeur van de Autoriteit voor Europese politieke partijen en Europese politieke stichtingen voor de periode van 1 september 2021 tot en met 31 augustus 2026. 2.   De directeur wordt aangesteld als tijdelijk functionaris in rang AD 12, salaristrap 1. 3.   De benoeming is onder voorbehoud van de ondertekening, door de voorgedragen directeur, van de bij dit besluit gevoegde verklaring betreffende onafhankelijkheid en de afwezigheid van belangenconflicten. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 26 juli 2021. Voor het Europees Parlement De voorzitter D.M. SASSOLI Voor de Raad De voorzitter J. PODGORŠEK Voor de Commissie De vicevoorzitter M. ŠEFČOVIČ ( 1 ) PB L 317 van 4.11.2014, blz. 1 . BIJLAGE VERKLARING BETREFFENDE ONAFHANKELIJKHEID EN DE AFWEZIGHEID VAN BELANGENCONFLICTEN Ik, ondergetekende ………………………………, verklaar kennis te hebben genomen van artikel 6, lid 3, van Verordening (EU, Euratom) nr. 1141/2014 van het Europees Parlement en de Raad betreffende het statuut en de financiering van Europese politieke partijen en Europese politieke stichtingen en dat ik mijn functie als directeur van de Autoriteit voor Europese politieke partijen en Europese politieke stichtingen (“de Autoriteit”) geheel onafhankelijk en volledig in overeenstemming met de voorschriften van die verordening zal uitoefenen. Wanneer ik namens de Autoriteit optreed, vraag noch aanvaard ik instructies van instellingen of regeringen, of van andere organen of instanties. Ik onthoud mij van iedere handeling die onverenigbaar is met de aard van mijn taken. Ik verklaar dat ik, voor zover mij bekend, niet in een belangenconflict verwikkeld ben. Er is sprake van een belangenconflict wanneer de onpartijdige en objectieve uitoefening van de functie van directeur van de Autoriteit in het gedrang komt als gevolg van familiebanden, persoonlijke levensstijl, politieke, nationale, filosofische of religieuze affiniteiten, economische belangen of andere gedeelde belangen met een ontvanger van financiering op grond van Verordening (EU, Euratom) nr. 1141/2014. Ik verklaar met name dat ik geen lid ben van het Europees Parlement, dat ik geen kiezersmandaat heb en dat ik geen werknemer of voormalig werknemer ben van een Europese politieke partij of Europese politieke stichting. Gedaan te […], [DATUM + HANDTEKENING van de voorgedragen directeur]",
  "source": "EUR LEX"
}