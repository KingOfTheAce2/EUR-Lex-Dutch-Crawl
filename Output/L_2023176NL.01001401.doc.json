{
  "url": "http://www.w3.org/1999/xhtml\"><!--",
  "content": "L_2023176NL.01001401.xml 11.7.2023 NL Publicatieblad van de Europese Unie L 176/14 GEDELEGEERDE RICHTLIJN (EU) 2023/1437 VAN DE COMMISSIE van 4 mei 2023 tot wijziging, met het oog op aanpassing aan de wetenschappelijke en technische vooruitgang, van bijlage IV bij Richtlijn 2011/65/EU van het Europees Parlement en de Raad betreffende een vrijstelling voor kwik in smeltdrukomzetters voor capillaire rheometers onder bepaalde voorwaarden (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, punt a), Overwegende hetgeen volgt: (1) Krachtens Richtlijn 2011/65/EU zijn de lidstaten verplicht ervoor te zorgen dat elektrische en elektronische apparatuur die in de handel wordt gebracht, geen van de in bijlage II bij die richtlijn opgenomen gevaarlijke stoffen bevat. Die beperking geldt niet voor bepaalde vrijgestelde toepassingen die zijn vermeld in bijlage IV bij die richtlijn. (2) De categorieën elektrische en elektronische apparatuur waarop Richtlijn 2011/65/EU van toepassing is, zijn opgenomen in de lijst in bijlage I bij die richtlijn. (3) Kwik is opgenomen in de lijst in bijlage II bij Richtlijn 2011/65/EU als stof waarvoor beperkingen gelden. (4) Op 26 april 2021 heeft de Commissie een overeenkomstig artikel 5, lid 3, van Richtlijn 2011/65/EU ingediende aanvraag ontvangen voor een in bijlage IV bij die richtlijn op te nemen vrijstelling voor kwik in smeltdrukomzetters voor capillaire rheometers bij temperaturen boven 300 °C en een druk boven 1 000 bar (“de gevraagde vrijstelling”). (5) De gebruikte drukomzetter, ingebouwd in capillaire rheometers, bestaat uit elektrische onderdelen en is een elektrisch meettoestel dat binnen het toepassingsgebied van Richtlijn 2011/65/EU valt. De in de gevraagde vrijstelling beschreven capillaire rheometers vallen onder categorie 9 (“meet- en regelapparatuur met inbegrip van industriële meet- en regelapparatuur”) van bijlage I bij Richtlijn 2011/65/EU. (6) Bij de evaluatie van de vrijstellingsaanvraag, die een technische en wetenschappelijke beoordeling omvatte ( 2 ) , is geconcludeerd dat de vervanging van kwik in smeltdrukomzetters voor capillaire rheometers bij temperaturen boven 300 °C en een druk boven 1 000 bar momenteel wetenschappelijk en technisch onhaalbaar is. Bij de beoordeling zijn belanghebbenden geraadpleegd overeenkomstig artikel 5, lid 7, van Richtlijn 2011/65/EU. (7) Aan een van de in artikel 5, lid 1, punt a), van Richtlijn 2011/65/EU genoemde relevante voorwaarden is voldaan, namelijk dat de eliminatie en vervanging wetenschappelijk en technisch onhaalbaar is. (8) Het is daarom passend de gevraagde vrijstelling te verlenen door de toepassingen waarop deze betrekking heeft, voor wat elektrische en elektronische apparatuur van categorie 9 betreft, op te nemen in bijlage IV bij Richtlijn 2011/65/EU. (9) Om te voldoen aan toekomstige beperkingen op kwikhoudende producten uit hoofde van Verordening (EU) 2017/852 van het Europees Parlement en de Raad ( 3 ) , moet de geldigheidsduur van de vrijstelling worden beperkt tot 31 december 2025. De termijn wordt vastgesteld overeenkomstig artikel 5, lid 2, eerste alinea, van Richtlijn 2011/65/EU. (10) Richtlijn 2011/65/EU moet daarom dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Bijlage IV bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten moeten uiterlijk op 31 januari 2024 de nodige wettelijke en bestuursrechtelijke bepalingen vaststellen en bekendmaken om aan deze richtlijn te voldoen. Zij delen de Commissie de tekst van die bepalingen onverwijld mede. Zij passen die bepalingen toe vanaf 1 februari 2024. Wanneer de lidstaten die bepalingen aannemen, wordt in die bepalingen zelf of bij de officiële bekendmaking daarvan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mede die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 4 mei 2023. Voor de Commissie De voorzitter Ursula VON DER LEYEN ( 1 ) PB L 174 van 1.7.2011, blz. 88 . ( 2 ) Study to assess requests for two (-2-) exemptions, for mercury in pressure transducer and DEHP in a PVC base material, in Annex IV of Directive 2011/65/EU (Pack 25). ( 3 ) Verordening (EU) 2017/852 van het Europees Parlement en de Raad van 17 mei 2017 betreffende kwik, en tot intrekking van Verordening (EG) nr. 1102/2008 ( PB L 137 van 24.5.2017, blz. 1 ). BIJLAGE In bijlage IV bij Richtlijn 2011/65/EU wordt de volgende vermelding 49 toegevoegd: “49 Kwik in smeltdrukomzetters voor capillaire rheometers bij temperaturen boven 300 °C en een druk boven 1 000  bar Geldt voor categorie 9 en vervalt op 31 december 2025.”",
  "source": "EUR LEX"
}