{
  "url": "http://www.w3.org/1999/xhtml\">",
  "content": "L_2009048NL.01001301.xml 19.2.2009 NL Publicatieblad van de Europese Unie L 48/13 BESCHIKKING VAN DE COMMISSIE van 10 februari 2009 tot het niet-publiceren van de referentie van norm EN 3-9:2006 „Draagbare blustoestellen — Deel 9: Aanvullende eisen aan EN 3-7 voor drukweerstand van CO 2 -blustoestellen” overeenkomstig Richtlijn 97/23/EG betreffende drukapparatuur (Kennisgeving geschied onder nummer C(2009) 666) (Voor de EER relevante tekst) (2009/140/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 97/23/EG van het Europees Parlement en de Raad van 29 mei 1997 inzake de onderlinge aanpassing van de wetgevingen van de lidstaten betreffende drukapparatuur ( 1 ) , en met name op artikel 6, Gezien het advies van het permanent comité dat is opgericht bij artikel 5 van Richtlijn 98/34/EG van het Europees Parlement en de Raad van 22 juni 1998 betreffende een informatieprocedure op het gebied van normen en technische voorschriften en regels betreffende de diensten van de informatiemaatschappij ( 2 ) , Overwegende hetgeen volgt: (1) Richtlijn 97/23/EG bepaalt dat drukapparaten en samenstellen uitsluitend in de handel gebracht en in bedrijf gesteld kunnen worden, indien zij geen gevaar opleveren voor de veiligheid en de gezondheid van personen en, in voorkomend geval, van huisdieren of van goederen, wanneer zij op passende wijze worden geïnstalleerd en onderhouden en worden gebruikt voor het doel waarvoor zij zijn bestemd. (2) Drukapparaten en samenstellen worden geacht aan de in bijlage I bij Richtlijn 97/23/EG vermelde essentiële eisen te voldoen, indien zij in overeenstemming zijn met de nationale normen die de omzetting zijn van de geharmoniseerde normen waarvan de referentie in het Publicatieblad van de Europese Unie is bekendgemaakt. (3) Zweden heeft krachtens artikel 6 van Richtlijn 97/23/EG formeel bezwaar gemaakt tegen norm EN 3-9:2006, die op 2 november 2006 door het Europees Comité voor normalisatie (CEN) is goedgekeurd en waarvan de referentie nog niet in het Publicatieblad van de Europese Unie is bekendgemaakt. (4) Zweden is van oordeel dat de punten 4, 5.1, 5.2, 5.4, 6 en 8 van norm EN 3-9:2006 niet voldoen aan de essentiële eisen van Richtlijn 97/23/EG. (5) Punt 4 (materialen) van EN 3-9:2006 bevat volgens Zweden alleen algemene informatie, zodat er dus geen technische oplossingen kunnen worden geboden voor de in punt 4 van bijlage I bij Richtlijn 97/23/EG gestelde materiaaleisen. De juiste materiaalkeuze is in dit verband immers van essentieel belang om te kunnen voldoen aan diverse essentiële veiligheidseisen voor drukapparatuur overeenkomstig de desbetreffende eis in het aan het CEN verleende mandaat M/071. (6) Punt 4 van norm EN 3-9:2006 geeft niet aan welke materiaaltypen moeten worden gebruikt. De norm sluit alleen het gebruik uit van niet-metalen materialen voor omhullingen van functionele voorzieningen en bepaalt dat de materialen van de onderdelen die in contact kunnen komen met de inhoud, compatibel moeten zijn met zowel de inhoud als het materiaal van de andere onderdelen. Door het ontbreken van concrete technische specificaties kan punt 4 van EN 3-9:2006 dus geen vermoeden geven van overeenstemming met de eisen van punt 4 van bijlage I bij Richtlijn 97/23/EG. (7) Volgens Zweden bevatten punt 5 (ontwerp) en met name de punten 5.1 en 5.2 van norm EN 3-9:2006 geen technische eisen voor het ontwerp van CO 2 -drukvaten wat de geschikte sterkte van het drukhoudende gedeelte betreft. Zweden acht deze bepalingen niet in overeenstemming met de punten 2.3 en 2.9 van bijlage I bij Richtlijn 97/23/EG. (8) De punten 5.1 en 5.2 van norm EN 3-9:2006 bevatten geen specifieke eisen voor het ontwerp van de cilinder en de functionele voorziening en ook geen gedetailleerde technische oplossing voor het veilig vullen en ledigen. Zij voldoen dus niet om het vermoeden te geven van overeenstemming met de eisen voor veilige bediening en werking in punt 2.3 en voor het veilig vullen en ledigen in punt 2.9 van bijlage I bij Richtlijn 97/23/EG. (9) Zweden vindt ook dat punt 5.4 van norm EN 3-9:2006 niet in overeenstemming is met punt 2.11.2 van bijlage I bij Richtlijn 97/23/EG. (10) Punt 5.4 van norm EN 3-9:2006 bepaalt dat de breekplaatbeveiliging van het blustoestel moet worden geactiveerd wanneer de druk zich tussen de maximaal toelaatbare druk PS plus 10 % en de testdruk PT bevindt. De breekplaat wordt in de norm ingedeeld als veiligheidsappendage. Zij is echter geen typische drukbegrenzer, maar eerder een beveiligingsvoorziening, omdat zij bedoeld is om bij overvulling of oververhitting de schade te beperken. Voorts bepaalt punt 2.11.2 van bijlage I bij Richtlijn 97/23/EG dat drukbegrenzers zodanig moeten zijn ontworpen dat de druk niet blijvend de maximaal toelaatbare druk PS overschrijdt en dat slechts een kortstondige overdruk PS met hoogstens 10 % mag overschrijden. Dit punt kan derhalve geen vermoeden geven van overeenstemming met Richtlijn 97/23/EG. (11) Volgens Zweden is punt 6 van norm EN 3-9:2006 (fabricage van de geassembleerde blustoestellen) overeenkomstig bijlage ZA bedoeld om de overeenstemming met de eisen van punt 2.8 (samenstellen) van bijlage I bij Richtlijn 97/23/EG te waarborgen. Dat punt 2.8 heeft echter betrekking op het ontwerp en niet op de fabricage van het geassembleerde blustoestel. (12) Punt 2.8 van bijlage I bij Richtlijn 97/23/EG bevat ontwerpeisen voor samenstellen om te waarborgen dat de verschillende onderdelen geschikt zijn, goed op elkaar aansluiten en op passende wijze tot een geïntegreerd en functioneel geheel kunnen worden geassembleerd. Punt 3 van bijlage I bij die richtlijn bevat gedetailleerde eisen met betrekking tot de fabricage. (13) Punt 6 van norm EN 3-9:2006 bevat geen specifieke eisen met betrekking tot het ontwerp. Het bevat eerder algemene informatie over zowel het ontwerp als de fabricage, maar volstaat niet om het vermoeden te geven van overeenstemming met de eisen van punt 2.8 van bijlage I bij Richtlijn 97/23/EG. Aangezien dit punt inhoudelijk niet overeenkomt met de desbetreffende eisen van de richtlijn, kan het zelfs verwarring teweegbrengen. (14) Ten slotte is Zweden van oordeel dat punt 8 van norm EN 3-9:2006 niet voldoet aan de eisen van punt 3.3 van bijlage I bij Richtlijn 97/23/EG, omdat twee van de belangrijkste parameters, namelijk de maximaal toelaatbare druk PS en de maximaal toelaatbare temperatuur (TS max ), ontbreken. (15) Richtlijn 97/23/EG bevat in punt 3.3 van bijlage I gedetailleerde eisen met betrekking tot de markering en etikettering van drukapparatuur, waaronder informatie over de essentiële maximaal/minimaal toelaatbare grenswaarden voor alle drukapparatuur. (16) Punt 8 van norm EN 3-9:2006 bevat markeringsvoorschriften voor de maximaal toelaatbare druk PS, maar niet voor de toelaatbare minimum- en maximumtemperatuur (TS min /TS max ). Het kan dus geen vermoeden geven van overeenstemming met punt 3.3 van bijlage I bij Richtlijn 97/23/EG. (17) Bovendien is het bij de algemene beoordeling van de structuur en de inhoud van norm EN 3-9:2006 niet duidelijk of de ontwerpeisen alleen gelden voor het samenstel (het draagbare blustoestel) of ook voor het ontwerp van de onderdelen en de fabricagefase van het samenstel. Dat kan tot verwarring leiden over het toepassingsgebied ervan en over het verband tussen de bepalingen ervan en de essentiële eisen van Richtlijn 97/23/EG. (18) Op basis van EN 3-9:2006, uit de in het kader van de raadpleging van de nationale autoriteiten, het CEN en de bedrijfstak ontvangen informatie en na onderzoek van alle betrokken aspecten blijkt derhalve dat geharmoniseerde norm EN 3-9:2006 niet voldoet aan de desbetreffende essentiële eisen van Richtlijn 97/23/EG. (19) De referentie van norm EN 3-9:2006 moet daarom niet worden bekendgemaakt in het Publicatieblad van de Europese Unie , HEEFT DE VOLGENDE BESCHIKKING GEGEVEN: Artikel 1 De referentie van norm EN 3-9:2006 „Draagbare blustoestellen — Deel 9: Aanvullende eisen aan EN 3-7 voor drukweerstand van CO 2 -blustoestellen” wordt niet gepubliceerd in de lijst van normen die in het Publicatieblad van de Europese Unie wordt bekendgemaakt. Artikel 2 Deze beschikking is gericht tot de lidstaten. Gedaan te Brussel, 10 februari 2009. Voor de Commissie Günter VERHEUGEN Vicevoorzitter ( 1 ) PB L 181 van 9.7.1997, blz. 1 . ( 2 ) PB L 204 van 21.7.1998, blz. 37 .",
  "source": "EUR LEX"
}