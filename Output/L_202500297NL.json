{
  "url": "http://www.w3.org/1999/xhtml\"><!--",
  "content": "L_202500297NL.000101.fmx.xml Publicatieblad van de Europese Unie NL L-serie 2025/297 13.2.2025 GEDELEGEERDE VERORDENING (EU) 2025/297 VAN DE COMMISSIE van 31 oktober 2024 tot aanvulling van Verordening (EU) 2023/1114 van het Europees Parlement en de Raad met technische reguleringsnormen tot vaststelling van de voorwaarden voor het oprichten en het functioneren van consultatieve toezichthoudende colleges (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2023/1114 van het Europees Parlement en de Raad van 31 mei 2023 betreffende cryptoactivamarkten en tot wijziging van Verordeningen (EU) nr. 1093/2010 en (EU) nr. 1095/2010 en Richtlijnen 2013/36/EU en (EU) 2019/1937 ( 1 ) , en met name artikel 119, lid 8, derde alinea, Overwegende hetgeen volgt: (1) Op grond van artikel 119, lid 1, van Verordening (EU) 2023/1114 moet de Europese Bankautoriteit (“EBA”) een consultatief toezichthoudend college (“het college”) oprichten, beheren en voorzitten voor elke uitgever van een significant activagerelateerd token of van een significant e-moneytoken, om de uitvoering van toezichttaken te faciliteren en om coördinatie van toezichttaken in het kader van die verordening mogelijk te maken. Artikel 119, lid 2, bevat een lijst van de entiteiten die de kernleden van het college vormen. (2) Om dit soort colleges consistent en coherent te laten functioneren binnen de Europese Unie, moet de EBA, op grond van artikel 119, lid 8, eerste alinea, van Verordening (EU) 2023/1114 bepalen welke van de in artikel 119, lid 2, punten d), e), f) en h), van die verordening bedoelde entiteiten geacht worden het relevantst te zijn en in welke lidstaten, op grond van artikel 119, lid 2, punt l), van die verordening, een activagerelateerd token of een e-moneytoken geacht wordt op grote schaal te worden gebruikt. Daartoe moet de EBA rekening houden met de entiteiten die het hoogst gerangschikt zijn op basis van geschikte criteria, de specifieke kenmerken van elk geval en het evenwicht tussen de noodzaak om te zorgen voor een passende vertegenwoordiging van de betrokken bevoegde autoriteiten binnen het college en de noodzaak om het college doeltreffend te laten functioneren. (3) De EBA moet ook kunnen beslissen om alleen de bevoegde autoriteiten van sommige van de op grond van artikel 119, lid 2, punten d), e), f) en h), van Verordening (EU) 2023/1114 relevantst geachte entiteiten uit te nodigen om toe te treden tot het college, wanneer de EBA van oordeel is dat die entiteiten binnen hun categorie de enig relevante zijn voor de werkzaamheden van het college. (4) De EBA moet ten minste om de twee jaar opnieuw beoordelen welke autoriteiten op grond van artikel 119, lid 2, punten d), e), f), h) en l), van Verordening (EU) 2023/1114 kwalificeren als lid van het college. De frequentie van de herbeoordeling moet worden bepaald rekening houdende met de noodzaak om een passende vertegenwoordiging van de betrokken bevoegde autoriteiten binnen het college te verzekeren, aangezien deze mettertijd kunnen veranderen, met name als gevolg van marktontwikkelingen die van invloed zijn op het activagerelateerde token of het e-moneytoken, alsmede om de stabiliteit van het college te verzekeren. (5) Overeenkomstig artikel 119, lid 6, van Verordening (EU) 2023/1114 moet de oprichting en het functioneren van het college berusten op een schriftelijke overeenkomst tussen de leden ervan. Rekening houdende met het in artikel 119, lid 1, van die verordening genoemde tijdsbestek voor de oprichting van het college is het passend om in deze verordening de praktische regelingen te bepalen voor het aangaan van de schriftelijke overeenkomst. (6) De leden van het college moeten overleggen over de eventuele toewijzing van taken aan de leden van het college op grond van artikel 119, lid 5, punt c), van Verordening (EU) 2023/1114. Wanneer een college wordt opgericht voor een kredietinstelling die een significant e-moneytoken uitgeeft waarvoor de verantwoordelijkheid van het toezicht in het kader van Verordening (EU) 2023/1114 bij de voor het prudentieel toezicht bevoegde autoriteit blijft liggen en niet aan de EBA is overgedragen, moet de EBA haar in artikel 119, lid 7, punten b) tot en met e), van Verordening (EU) 2023/1114 bedoelde taken als voorzitter van het college kunnen overdragen aan of delen met de prudentiële toezichthouder die bevoegd is voor het toezicht op die kredietinstelling. Die toewijzing of verdeling van taken kan nodig zijn voor een doelmatigere coördinatie van het college, aangezien die autoriteit beter in staat is om te coördineren en te communiceren met andere autoriteiten die relevant zijn voor de betrokken kredietinstelling, en beter bekend is met de situatie van die kredietinstelling. Niettemin moet de EBA belast blijven met het vaststellen van schriftelijke regelingen en procedures voor het functioneren van het college, na consultatie van de overige leden van het college, zoals voorgeschreven door artikel 119, lid 7, punt a), van Verordening (EU) 2023/1114, om te borgen dat het voorzitterschap van het college blijft overzien. De in artikel 119, lid 6, van die verordening bedoelde schriftelijke overeenkomst moet ook de regelingen beschrijven voor de vrijwillige toewijzing van taken aan leden van het college op grond van artikel 119, lid 5, van punt c), van die verordening, wanneer die toewijzing van taken plaatsvindt. (7) De voorzitter van het college moet de mogelijkheid hebben om andere autoriteiten die geen lid zijn van het college, uit te nodigen om een vergadering van het college of de behandeling van een bepaald agendapunt bij te wonen. Daarbij kan het gaan om autoriteiten met betrekking tot de uitgever van een significant activagerelateerd token of een significant e-moneytoken, of tot de groep waartoe deze behoort, op grond van andere sectorale wetgeving, zoals de consoliderend toezichthouder van een kredietinstelling zoals gedefinieerd in artikel 4, lid 1, punt 41), van Verordening (EU) nr. 575/2013 van het Europees Parlement en de Raad ( 2 ) , of de hoofdtoezichthouder van het betrokken toezichthoudende college voor het bestrijden van witwassen en het tegengaan van terrorismefinanciering, al naargelang. De voorzitter van het college moet beslissen welke informatie voor die autoriteiten relevant is en moet hen dienovereenkomstig betrekken bij de relevante vergadering of activiteit van het college. (8) De leden van het college die bij een specifieke vergadering of activiteit van het college betrokken zijn, moeten documenten en bijdragen aan werkdocumenten ruim van tevoren uitwisselen, zodat alle deelnemers aan een collegevergadering actief kunnen bijdragen aan de besprekingen. De minimumtermijnen voor de beoordeling van de betrokken documentatie door de leden van het college moeten worden vastgelegd in de in artikel 119, lid 6, van Verordening (EU) 2023/1114 bedoelde schriftelijke overeenkomst, rekening houdende met de complexiteit van de werkzaamheden en de grootte van het college, het betrokken onderwerp en termijnen die ter zake in die verordening zijn vastgesteld. (9) Om de samenwerking en informatie-uitwisseling tussen de leden van het college te bevorderen, is het passend het algemene raamwerk voor de uitwisseling van informatie tussen de leden van het college verder vast te leggen. (10) Deze verordening is gebaseerd op de ontwerpen van technische reguleringsnormen die de EBA bij de Commissie heeft ingediend. (11) De EBA heeft open publieke consultaties gehouden over de ontwerpen van technische reguleringsnormen waarop deze verordening is gebaseerd, heeft de mogelijke kosten en baten ervan geanalyseerd en heeft het advies van de in overeenstemming met artikel 37 van Verordening (EU) nr. 1093/2010 van het Europees Parlement en de Raad ( 3 ) opgerichte Stakeholdergroep bankwezen ingewonnen, HEEFT DE VOLGENDE VERORDENING VASTGESTELD: Artikel 1 Bepaling van de in artikel 119, lid 2, punten d), e), f) en h), van Verordening (EU) 2023/1114 bedoelde relevantste entiteiten 1.   Om de in artikel 119, lid 2, punt d), van Verordening (EU) 2023/1114 bedoelde relevantste entiteiten te bepalen, houdt de EBA met name met alle volgende elementen rekening: a) wanneer een consultatief toezichthoudend college (“college”) wordt opgericht voor een uitgever van een significant activagerelateerd token of voor een instelling voor elektronisch die een significant e-moneytoken uitgeeft: de drie aanbieders van cryptoactivadiensten, kredietinstellingen of beleggingsondernemingen die de hoogste waarde aan reserveactiva in bewaring hebben als bedoeld in artikel 37 van Verordening (EU) 2023/1114 gedurende de referentieperiode zoals gedefinieerd in artikel 3 van deze verordening; b) wanneer een college is opgericht voor een kredietinstelling die een significant e-moneytoken uitgeeft: de drie aanbieders van cryptoactivadiensten, kredietinstellingen of beleggingsondernemingen die het hoogste percentage aan in ruil voor de e-moneytokens ontvangen middelen houden, gedurende de referentieperiode zoals gedefinieerd in artikel 3 van deze verordening. 2.   Om de in artikel 119, lid 2, punt e), van Verordening (EU) 2023/1114 bedoelde relevantste entiteiten te bepalen, houdt de EBA met name met alle volgende elementen rekening: a) van de aanbieders van cryptoactivadiensten die een handelsplatform voor cryptoactiva opereren: de drie aanbieders die het hoogste gemiddelde aantal transacties per dag met het significante activagerelateerde token of het significante e-moneytoken hebben uitgevoerd, gedurende de in artikel 3 van deze verordening gedefinieerde referentieperiode; b) van de aanbieders van cryptoactivadiensten die een handelsplatform voor cryptoactiva opereren: de drie aanbieders die de hoogste gemiddelde geaggregeerde waarde aan transacties per dag met het significante activagerelateerde token of het significante e-moneytoken hebben uitgevoerd, gedurende de in artikel 3 van deze verordening gedefinieerde referentieperiode. 3.   Om de in artikel 119, lid 2, punt f), van Verordening (EU) 2023/1114 bedoelde relevantste entiteiten te bepalen, houdt de EBA met name met alle volgende elementen rekening: a) de drie betaaldienstaanbieders die met betrekking tot het significante e-moneytoken het hoogste gemiddelde aantal betaaltransacties, zoals gedefinieerd in artikel 4, punt 5, van Richtlijn (EU) 2015/2366 van het Europees Parlement en de Raad ( 4 ) , per dag hebben uitgevoerd, gedurende de in artikel 3 van deze verordening gedefinieerde referentieperiode; b) de drie betaaldienstaanbieders die met betrekking tot het significante e-moneytoken de hoogste gemiddelde geaggregeerde waarde aan betaaltransacties, zoals gedefinieerd in artikel 4, punt 5, van Richtlijn (EU) 2015/2366, per dag hebben uitgevoerd, gedurende de in artikel 3 van deze verordening gedefinieerde referentieperiode. 4.   Om de in artikel 119, lid 2, punt h), van Verordening (EU) 2023/1114 bedoelde relevantste entiteiten te bepalen, houdt de EBA met name met alle volgende elementen rekening: a) van de aanbieders van cryptoactivadiensten die cryptoactiva namens cliënten bewaren en administreren: de drie aanbieders die het hoogste gemiddelde aantal transacties per dag met het significante activagerelateerde token of het significante e-moneytoken hebben uitgevoerd, gedurende de in artikel 3 van deze verordening gedefinieerde referentieperiode; b) van de aanbieders van cryptoactivadiensten die cryptoactiva namens cliënten bewaren en administreren: de drie aanbieders die de hoogste gemiddelde geaggregeerde waarde aan transacties per dag met het significante activagerelateerde token of het significante e-moneytoken hebben uitgevoerd, gedurende de in artikel 3 van deze verordening gedefinieerde referentieperiode. 5.   De EBA kan beslissen om alleen de bevoegde autoriteiten van sommige van de in de leden 1 tot en met 4 bedoelde entiteiten uit te nodigen om toe te treden tot het college, wanneer de EBA van oordeel is dat die entiteiten binnen hun categorie de enig relevante zijn voor de werkzaamheden van het college. Artikel 2 De voorwaarden waaronder wordt aangenomen dat een activagerelateerd token of een e-moneytoken op grote schaal worden gebruikt, als bedoeld in artikel 119, lid 2, punt l), van Verordening (EU) 2023/1114 1.   Voor de toepassing van artikel 119, lid 2, punt l), van Verordening (EU) 2023/1114 wordt een significant activagerelateerd token of een significant e-moneytoken geacht op grote schaal in een lidstaat te worden gebruikt wanneer: a) het aantal in die lidstaat gevestigde houders van het significante activagerelateerde token of het significante e-moneytoken op ten minste één dag in de toepasselijke referentieperiode ten minste 20 % van de bevolking van die lidstaat beloopt, of b) het gemiddelde aantal en de gemiddelde geaggregeerde waarde van transacties per dag met het significant activagerelateerde token of het significante e-moneytoken gedurende de in artikel 3 van deze verordening gedefinieerde referentieperiode waarbij ten minste één partij bij de transacties in die lidstaat gevestigd is, respectievelijk, meer dan 1 250 000 transacties en 250 000 000 EUR bedraagt. 2.   Voor de toepassing van lid 1, punt a), wordt met de houder van het significante activagerelateerde token of het significante e-moneytoken de houder van dat token bedoeld die krachtens Verordening (EU) 2023/1114 een recht op terugbetaling geniet. 3.   Voor de toepassing van lid 1 wordt met de plaats van vestiging van een houder van het significante activagerelateerde token of het significante e-moneytoken, of van een partij bij een transactie met die tokens, het volgende bedoeld: a) voor natuurlijke personen: hun gewone verblijfplaats; b) voor rechtspersonen: hun statutaire zetel. 4.   Een bevoegde autoriteit die op grond van artikel 119, lid 2, punt l), van Verordening (EU) 2023/1114 verzoekt lid te mogen worden van het college, dient een met redenen omkleed verzoek in bij de EBA en verschaft data waaruit blijkt dat aan de in lid 1 vermelde criteria is voldaan. Artikel 3 Referentieperiode en transacties 1.   De in de artikelen 1 en 2 bedoelde referentieperiode is de meest recente periode van zes maanden waarop de in de artikel 22, lid 1, van Verordening (EU) 2023/1114 bedoelde rapportageverplichting ziet. 2.   Voor de toepassing van artikel 1, leden 2 en 4, en artikel 2, lid 1, punt b), wordt onder “transactie” verstaan een wijziging van de natuurlijke persoon of rechtspersoon die tot een activagerelateerd token of een e-moneytoken gerechtigd is als gevolg van de overdracht van dat token van een distributed ledger-adres of rekening naar een ander adres of andere rekening. Artikel 4 Herbeoordeling van de samenstelling van het college 1.   De EBA beoordeelt ten minste om de twee jaar opnieuw welke bevoegde autoriteiten op grond van artikel 119, lid 2, punten d), e), f), h) en l), van Verordening (EU) 2023/1114 kwalificeren als lid van het college. 2.   Ten behoeve van de in lid 1 bedoelde herbeoordeling verschaft iedere bevoegde autoriteit die op grond van artikel 119, lid 2, punt l), van Verordening (EU) 2023/1114 lid is van het college, de EBA, op haar verzoek en zonder onnodige vertraging, de informatie die noodzakelijk is om te kunnen beoordelen of die autoriteiten op basis van de in artikel 2 van deze verordening vermelde criteria nog steeds kwalificeren als lid van het college. Artikel 5 Het aangaan de in artikel 119, lid 6, van Verordening (EU) 2023/1114 bedoelde schriftelijke overeenkomst 1.   De EBA deelt haar voorstel voor de in artikel 119, lid 6, van Verordening (EU) 2023/1114 bedoelde schriftelijke overeenkomst mee aan de leden van het college die zijn aangewezen overeenkomstig artikel 119, lid 2, van die verordening, met het verzoek binnen tien kalenderdagen hun standpunten mee te delen. 2.   Om de in lid 1 bedoelde schriftelijke overeenkomst af te ronden, houdt de EBA rekening met standpunten en punten van voorbehoud die de leden van het college hebben geformuleerd. De EBA verantwoordt waarom zij die standpunten of punten van voorbehoud niet in de schriftelijke overeenkomst heeft opgenomen. 3.   Wanneer de EBA de in lid 1 bedoelde schriftelijke overeenkomst heeft afgerond, doet zij de schriftelijk vastgelegde coördinatie- en samenwerkingsregelingen aan de leden van het college toekomen. Artikel 6 Deelneming aan de colleges 1.   Elk lid van het college wijst één deelnemer aan die, rekening houdende met de besproken onderwerpen en de beoogde doelstellingen, is geselecteerd als het meest geschikt om de vergaderingen of activiteiten van het college bij te wonen en om dat lid van het college te vertegenwoordigen op de vergaderingen van het college. Elk lid van het college kan één plaatsvervanger aanwijzen, met uitzondering van de EBA, die één vertegenwoordiger aanwijst en kan vragen dat extra deelnemers zonder stemrecht vergaderingen of activiteiten van het college bijwonen. 2.   Wanneer een bevoegde autoriteit het recht heeft om lid te zijn van het college in twee of meer van de in artikel 119, lid 2, punten c) tot en met h), j) en l), van Verordening (EU) 2023/1114 bedoelde gevallen of wanneer diverse autoriteiten van hetzelfde derde land het recht hebben lid te zijn van het college op grond van artikel 119, lid 2, punt m), van die verordening, kunnen die autoriteiten één extra deelnemer aanwijzen om zonder stemrecht de vergaderingen of activiteiten van het college bij te wonen en kunnen zij één plaatsvervanger voor die deelnemer aanwijzen. 3.   Wanneer er per lidstaat verschillende leden van het college zijn, delen die leden van het college de voorzitter van het college mee wie van hen het lid met stemrecht zal zijn. 4.   Op basis van de agenda, of een specifiek agendapunt, thema’s en doelstellingen van een vergadering of activiteit van een college kan de voorzitter van het college andere autoriteiten die geen lid zijn van het college, uitnodigen die vergadering of activiteit bij te wonen. De voorzitter van het college beslist welke informatie voor die autoriteiten relevant is en betrekt hen dienovereenkomstig bij de betreffende vergadering of activiteit van het college. Deze autoriteiten hebben geen stemrecht. De voorzitter van het college informeert alle leden van het college dienovereenkomstig, zonder onnodige vertraging. 5.   Voor het vaststellen van een advies van het college of van een in een advies opgenomen aanbeveling van het college overeenkomstig artikel 120, leden 1 en 2, van Verordening (EU) 2023/1114 is een quorum van de helft van de leden van het college met stemrecht vereist. Indien dat quorum niet wordt bereikt, kan de voorzitter van het college een buitengewone vergadering beleggen waar besluiten zonder quorum kunnen worden genomen. 6.   De in artikel 120, lid 3, van Verordening (EU) 2023/1114 bedoelde meerderheid bestaat uit een eenvoudige meerderheid van het college die stemrecht hebben op een vergadering van dat college. Een eenvoudige meerderheid wordt ook geacht te zijn bereikt wanneer er meer stemgerechtigde leden zijn die voor een voorstel stemmen dan leden die tegen stemmen. Onthoudingen worden noch als stem voor, noch als stem tegen geteld, en worden niet in aanmerking genomen bij het berekenen van het aantal uitgebrachte stemmen. Artikel 7 Opstellen en bijwerken van een contactenlijst 1.   De voorzitter houdt een contactenlijst bij van de leden van het college, met volledige contactgegevens, en deelt deze mee aan de leden van het college. 2.   De leden van het college verstrekken hun contactgegevens aan de voorzitter van het college en informeren de voorzitter zonder onnodige vertraging over veranderingen van die gegevens. 3.   Geactualiseerde versies van de contactenlijst worden zonder onnodige vertraging door de voorzitter van het college aan de leden van het college meegedeeld. Artikel 8 Operationele aspecten van collegevergaderingen 1.   De voorzitter van het college bepaalt de frequentie van de collegevergaderingen in het licht van de in artikel 120 van Verordening (EU) 2023/1114 beschreven taken van het college en van potentiële verzoeken van leden van het college. 2.   De voorzitter van het college roept per jaar ten minste één vergadering van het college bijeen. De voorzitter van het college beslist of een vergadering fysiek of virtueel plaatsvindt, op basis van de doelstellingen die de voorzitter van het college voor die vergadering vaststelt. 3.   De leden van het college kunnen de voorzitter van het college verzoeken een vergadering van het college te beleggen. De voorzitter van het college motiveert een eventuele afwijzing van dit soort verzoek. 4.   De voorzitter van het college zendt de ontwerpagenda van de vergadering van het college aan alle leden van het college en nodigt hen uit om voorstellen te doen voor aanvullende agendapunten. De voorzitter van het college houdt rekening met alle voorstellen voor agendapunten die door de leden van het college zijn gedaan en motiveert, desgevraagd, waarom deze niet zijn opgenomen. 5.   De leden van het college die bij een specifieke vergadering of activiteit van het college betrokken zijn, wisselen documenten en bijdragen aan werkdocumenten ruim van tevoren uit, zodat alle deelnemers aan die vergadering of activiteiten actief kunnen bijdragen aan de betrokken besprekingen. Artikel 9 Uitwisseling van informatie tussen leden van het college 1.   Ieder lid van een college verschaft, op verzoek en zonder onnodige vertraging, aan de EBA en, in voorkomend geval, aan de bevoegde autoriteit die overeenkomstig artikel 10 van deze verordening met de in artikel 119, lid 7, punten b) tot en met e), van Verordening (EU) 2023/1114 bedoelde taken is belast, alle informatie die noodzakelijk is om de uitoefening van de toezichtbevoegdheden van de EBA op grond van artikel 117 van Verordening (EU) 2023/1114 te faciliteren en om informatie uit te wisselen wanneer zulks door die verordening wordt voorgeschreven. 2.   De EBA en, in voorkomend geval, de bevoegde autoriteit die overeenkomstig artikel 10 van deze verordening met de in artikel 119, lid 7, punten b) tot en met e), van Verordening (EU) 2023/1114 bedoelde taken is belast, ontvangen alle informatie-uitwisselingen tussen de leden van het college. 3.   De EBA en, in voorkomend geval, de bevoegde autoriteit die overeenkomstig artikel 10 van deze verordening met de in artikel 119, lid 7, punten b) tot en met e), van Verordening (EU) 2023/1114 bedoelde taken is belast, kunnen beslissen om de in de leden 1 en 2 bedoelde informatie te delen met andere leden van het college wanneer zij die informatie voor die leden relevant achten. 4.   Wanneer een uitgever meer dan één significant activagerelateerd token of significant e-moneytoken aanbiedt, kan de EBA beslissen om verschillende colleges te organiseren — één voor elk significant activagerelateerd token of significant e-moneytoken, of voor elke groep van significante activagerelateerde tokens of significante e-moneytokens. 5.   Wanneer meerdere colleges zijn georganiseerd overeenkomstig lid 4, houdt de voorzitter van elk college alle leden van zijn college volledig en tijdig op de hoogte van de actie ondernomen of maatregelen genomen in de andere colleges die gaan over andere significante activagerelateerde tokens of significante e-moneytokens van dezelfde uitgever. 6.   De leden van het college bereiken overeenstemming over de manier waarop informatie onderling wordt uitgewisseld en nemen die methode op in de overeenkomst bedoeld in artikel 119, lid 6, van Verordening (EU) 2023/1114. 7.   De overdracht van vertrouwelijke informatie tussen de leden van het college vindt plaats via beveiligde communicatiekanalen. Artikel 10 Verdeling van de taken onder de leden van het college 1.   De leden van het college wisselen van gedachten over een eventuele vrijwillige onderlinge toewijzing van taken op grond van artikel 119, lid 5, punt c), van Verordening (EU) 2023/1114. 2.   De in lid 1 bedoelde toewijzing van taken kan ook alle of bepaalde in artikel 119, lid 7, punten b) tot en met e), van Verordening (EU) 2023/1114 bedoelde taken omvatten. 3.   De in artikel 119, lid 6, van Verordening (EU) 2023/1114 bedoelde overeenkomst bevat, in voorkomend geval, een beschrijving van de regelingen betreffende de in lid 1 bedoelde toewijzing van taken. Artikel 11 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 oktober 2024. Voor de Commissie De voorzitter Ursula VON DER LEYEN ( 1 ) PB L 150 van 9.6.2023, blz. 40 , ELI: http://data.europa.eu/eli/reg/2023/1114/oj . ( 2 ) Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en tot wijziging van Verordening (EU) nr. 648/2012 ( PB L 176 van 27.6.2013, blz. 1 , ELI: http://data.europa.eu/eli/reg/2013/575/oj ). ( 3 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 , ELI: http://data.europa.eu/eli/reg/2010/1093/oj ). ( 4 ) Richtlijn (EU) 2015/2366 van het Europees Parlement en de Raad van 25 november 2015 betreffende betalingsdiensten in de interne markt, houdende wijziging van de Richtlijnen 2002/65/EG, 2009/110/EG en 2013/36/EU en Verordening (EU) nr. 1093/2010 en houdende intrekking van Richtlijn 2007/64/EG ( PB L 337 van 23.12.2015, blz. 35 , http://data.europa.eu/eli/dir/2015/2366/oj ). ELI: http://data.europa.eu/eli/reg_del/2025/297/oj ISSN 1977-0758 (electronic edition)",
  "source": "EUR LEX"
}