{
  "url": "http://www.w3.org/1999/xhtml\">",
  "content": "L_2018123NL.01000401.xml 18.5.2018 NL Publicatieblad van de Europese Unie L 123/4 GEDELEGEERDE VERORDENING (EU) 2018/729 VAN DE COMMISSIE van 26 februari 2018 tot wijziging van Verordening (EG) nr. 273/2004 van het Europees Parlement en de Raad en Verordening (EG) nr. 111/2005 van de Raad teneinde bepaalde drugsprecursoren op te nemen in de lijst van geregistreerde stoffen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 273/2004 van het Europees Parlement en de Raad van 11 februari 2004 inzake drugsprecursoren ( 1 ) , en met name artikel 15, Gezien Verordening (EG) nr. 111/2005 van de Raad van 22 december 2004 houdende voorschriften voor het toezicht op de handel tussen de Unie en derde landen in drugsprecursoren ( 2 ) , en met name artikel 30 bis, Overwegende hetgeen volgt: (1) Bijlage I bij Verordening (EG) nr. 273/2004 en de bijlage bij Verordening (EG) nr. 111/2005 bevatten elk een lijst van geregistreerde stoffen waarvoor een aantal in die verordeningen vastgestelde geharmoniseerde controle- en toezichtmaatregelen gelden. (2) Bij de besluiten 60/12 en 60/13 van de Commissie voor verdovende middelen, genomen tijdens haar zestigste zitting op 16 maart 2017, zijn 4-aniline- N -fenethylpiperidine (ANPP) en N -fenethyl-4-piperidone (NPP) toegevoegd aan tabel I bij het Verdrag van de Verenigde Naties tegen de sluikhandel in verdovende middelen en psychotrope stoffen van 19 december 1988 ( 3 ) (hierna „het VN-verdrag van 1988” genoemd). (3) Verordening (EG) nr. 273/2004 en Verordening (EG) nr. 111/2005 zijn bedoeld om in de Unie uitvoering te geven aan artikel 12 van het VN-verdrag van 1988. ANPP en NPP moeten daarom aan bijlage I bij Verordening (EG) nr. 273/2004 en aan de bijlage bij Verordening (EG) nr. 111/2005 worden toegevoegd. (4) De in deze bijlagen vermelde geregistreerde stoffen zijn onderverdeeld in categorieën waarop verschillende maatregelen van toepassing zijn om het juiste evenwicht te vinden tussen het dreigingsniveau van elke specifieke stof en de belemmeringen voor de legale handel. Voor stoffen van categorie 1 gelden de meest strikte controle- en toezichtmaatregelen. Stoffen van categorie 1 moeten bijvoorbeeld in beveiligde ruimten worden opgeslagen en elke marktdeelnemer die met deze stoffen werkt, moet een vergunning hebben. (5) ANPP is een onmiddellijke precursor van fentanyl en acetylfentanyl. NPP kan of worden gebruikt als grondstof voor ANPP (dat vervolgens kan worden gesynthetiseerd tot fentanyl), of een directe precursor voor een reeks fentanylanalogen zijn. Beide stoffen kunnen dus gemakkelijk in fentanyl en fentanylanalogen worden omgezet. (6) Het verkeerde gebruik en het misbruik van fentanyl en fentanylanalogen zorgen in sommige regio's van de Unie voor ernstige sociale en volksgezondheidsproblemen (met name een groeiend aantal sterfgevallen door een overdosis). Er zijn aanwijzingen dat in de Unie een aanzienlijke hoeveelheid illegaal fentanyl op basis van ANPP en NPP wordt vervaardigd. Om dit probleem aan te pakken, moeten invoercontroles op ANPP en NPP worden ingevoerd. (7) In de Unie worden ANPP en NPP legaal op beperkte schaal geproduceerd, verhandeld en gebruikt. De registratie van deze stoffen in categorie 1 zou daarom slechts beperkte extra administratieve lasten voor marktdeelnemers en bevoegde autoriteiten in de Unie meebrengen. Uit de raadpleging van marktdeelnemers en lidstaten bleek bovendien dat er een duidelijke voorkeur bestaat om beide stoffen in de verordeningen op te nemen als stoffen van categorie 1. (8) In het licht van de overwegingen 5, 6 en 7 moeten ANPP en NPP worden geregistreerd als stoffen van categorie 1 in bijlage I bij Verordening (EG) nr. 273/2004 en in de bijlage bij Verordening (EG) nr. 111/2005. (9) Verordening (EG) nr. 273/2004 en Verordening (EG) nr. 111/2005 moeten daarom dienovereenkomstig worden gewijzigd. (10) Aangezien ANPP en NPP in de Unie legaal op beperkte schaal worden geproduceerd, verhandeld en gebruikt, moeten de marktdeelnemers en bevoegde autoriteiten voldoende tijd krijgen om zich op de met deze verordening doorgevoerde wijzigingen in te stellen. (11) Met de beide Verordeningen (EG) nr. 273/2004 en (EG) nr. 111/2005 wordt in de Unie uitvoering gegeven aan enkele bepalingen van het VN-verdrag van 1988. Gezien het nauwe materiële verband tussen die twee verordeningen is het gerechtvaardigd dat de wijzigingen door middel van één gedelegeerde handeling worden vastgesteld, HEEFT DE VOLGENDE VERORDENING VASTGESTELD: Artikel 1 Wijziging van Verordening (EG) nr. 273/2004 In bijlage I bij Verordening (EG) nr. 273/2004 worden in de tabel met geregistreerde stoffen van categorie 1 op de plaats waar ze op basis van de GN-code ervan behoren te staan, na elkaar de volgende stoffen ingevoegd: Stof GN-benaming (indien afwijkend) GN-code CAS-nr. „4-aniline- N -fenethylpiperidine (ANPP) 2933 39 99 21409-26-7 N -fenethyl-4-piperidone (NPP) 2933 39 99 39742-60-4” Artikel 2 Wijziging van Verordening (EG) nr. 111/2005 In de bijlage bij Verordening (EG) nr. 111/2005 worden in de tabel met geregistreerde stoffen van categorie 1 op de plaats waar ze op basis van de GN-code ervan behoren te staan, na elkaar de volgende stoffen ingevoegd: Stof GN-benaming (indien afwijkend) GN-code CAS-nr. „4-aniline- N -fenethylpiperidine (ANPP) 2933 39 99 21409-26-7 N -fenethyl-4-piperidone (NPP) 2933 39 99 39742-60-4” Artikel 3 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 7 juli 2018. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 februari 2018. Voor de Commissie De voorzitter Jean-Claude JUNCKER ( 1 ) PB L 47 van 18.2.2004, blz. 1 . ( 2 ) PB L 22 van 26.1.2005, blz. 1 . ( 3 ) PB L 326 van 24.11.1990, blz. 57 .",
  "source": "EUR LEX"
}