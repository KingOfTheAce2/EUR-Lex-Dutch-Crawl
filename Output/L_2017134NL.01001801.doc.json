{
  "url": "http://www.w3.org/1999/xhtml\">",
  "content": "L_2017134NL.01001801.xml 23.5.2017 NL Publicatieblad van de Europese Unie L 134/18 VERORDENING (EU) 2017/874 VAN DE COMMISSIE van 22 mei 2017 tot wijziging van bijlage III bij Verordening (EG) nr. 1333/2008 van het Europees Parlement en de Raad wat betreft het gebruik van butaan (E 943a), isobutaan (E 943b) en propaan (E 944) in kleurstofpreparaten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, Overwegende hetgeen volgt: (1) In bijlage III bij Verordening (EG) nr. 1333/2008 is een EU-lijst vastgesteld van voor gebruik in levensmiddelenadditieven, voedingsenzymen, levensmiddelenaroma's en voedingsstoffen goedgekeurde levensmiddelenadditieven en van de gebruiksvoorwaarden daarvoor. (2) Die lijst kan volgens de uniforme procedure van artikel 3, lid 1, van Verordening (EG) nr. 1331/2008 van het Europees Parlement en de Raad ( 2 ) hetzij op initiatief van de Commissie, hetzij ingevolge een aanvraag worden bijgewerkt. (3) Op 26 januari 2016 is een aanvraag ingediend voor de goedkeuring van het gebruik van butaan (E 943a), isobutaan (E 943b) en propaan (E 944) als drijfgas in kleurstofpreparaten van groep II en groep III, zoals gedefinieerd in deel C van bijlage II bij Verordening (EG) nr. 1333/2008. Deze aanvraag is vervolgens overeenkomstig artikel 4 van Verordening (EG) nr. 1331/2008 toegankelijk gemaakt voor de lidstaten. (4) Butaan, isobutaan en propaan kunnen als drijfgas zorgen voor de druk die nodig is om kleurstofpreparaten uit een spuitbus te verstuiven teneinde levensmiddelen aan de buitenkant homogeen te kleuren. (5) Het Wetenschappelijk Comité voor de menselijke voeding heeft de veiligheid van propaan, butaan en isobutaan als extractiemiddel beoordeeld in 1991; het achtte dit gebruik aanvaardbaar, mits per stof de maximumwaarde voor residuen in levensmiddelen van 1 mg/kg niet wordt overschreden ( 3 ) . (6) In 1999 bracht het Wetenschappelijk Comité voor de menselijke voeding een advies uit over propaan, butaan en isobutaan als drijfgas in spuitbussen voor baksprays op basis van plantaardige olie en baksprays van emulsies op basis van water ( 4 ) ; het concludeerde dat gezien het lage residugehalte van de drijfgassen het gebruik ervan voor bakken en braden geen toxicologische problemen opleverde. (7) Uit door de aanvrager verstrekte analytische gegevens is gebleken dat één uur na het verstuiven, de residuen van butaan (E 943a), isobutaan (E 943b) en propaan (E 944) op verschillende levensmiddelen minder bedragen dan de grenswaarde van 1 mg/kg. (8) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de Europese Autoriteit voor voedselveiligheid (EFSA) inwinnen met het oog op het bijwerken van de EU-lijst van levensmiddelenadditieven in bijlage III bij Verordening (EG) nr. 1333/2008, tenzij die bijwerking waarschijnlijk geen gevolgen zal hebben voor de gezondheid van de mens. Aangezien het bij de goedkeuring van het gebruik van butaan (E 943a), isobutaan (E 943b) en propaan (E 944) als drijfgas in kleurstofpreparaten gaat om een bijwerking van die lijst die geen gevolgen kan hebben voor de gezondheid van de mens, hoeft het advies van de EFSA niet te worden ingewonnen. (9) Derhalve moet goedkeuring worden verleend voor het gebruik van butaan (E 943a), isobutaan (E 943b) en propaan (E 944) als drijfgas in kleurstofpreparaten van groep II en groep III, zoals gedefinieerd in deel C van bijlage II bij Verordening (EG) nr. 1333/2008. Wegens het risico van ontbranding en de tijd die nodig is om de hoeveelheid drijfgas onder de grenswaarde van 1 mg/kg te laten dalen, is het passend om de machtiging enkel te verlenen voor beroepsmatig gebruik, zodat de gestandaardiseerde industriële protocollen worden gerespecteerd en de tijd tussen de verstuiving en de consumptie volstaat om de aanvaardbare grenswaarde voor residuen te bereiken. (10) Bijlage III bij Verordening (EG) nr. 1333/2008 moet daarom dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage III bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 mei 2017. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 16 . ( 2 ) Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( PB L 354 van 31.12.2008, blz. 1 ). ( 3 ) Verslagen van het Wetenschappelijk Comité voor de menselijke voeding, negenentwintigste reeks, 1992. ( 4 ) Advies over propaan, butaan en isobutaan als drijfgas in spuitbussen voor baksprays op basis van plantaardige olie en baksprays van emulsies op basis van water. Wetenschappelijk Comité voor de menselijke voeding, 29 maart 1999. BIJLAGE In deel 2 van bijlage III bij Verordening (EG) nr. 1333/2008 worden de volgende vermeldingen ingevoegd na de vermelding voor E 903: „E 943a Butaan 1 mg/kg in het uiteindelijke levensmiddel Kleurstofpreparaten van groep II en groep III zoals gedefinieerd in deel C van bijlage II (alleen voor beroepsmatig gebruik) E 943b Isobutaan 1 mg/kg in het uiteindelijke levensmiddel Kleurstofpreparaten van groep II en groep III zoals gedefinieerd in deel C van bijlage II (alleen voor beroepsmatig gebruik) E 944 Propaan 1 mg/kg in het uiteindelijke levensmiddel Kleurstofpreparaten van groep II en groep III zoals gedefinieerd in deel C van bijlage II (alleen voor beroepsmatig gebruik)”",
  "source": "EUR LEX"
}