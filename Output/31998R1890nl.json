{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998R1890:NL:HTML\">",
  "content": "EUR-Lex - 31998R1890 - NL Avis juridique important | 31998R1890 Verordening (EG) nr. 1890/98 van de Commissie van 3 september 1998 houdende wijziging van Verordening (EG) nr. 1780/97 tot vaststelling van uitvoeringsbepalingen voor Verordening (EG) nr. 723/97 van de Raad inzake de uitvoering van actieprogramma's van de lidstaten betreffende de controles op de uitgaven voor rekening van het EOGFL, afdeling Garantie Publicatieblad Nr. L 245 van 04/09/1998 blz. 0028 - 0029 VERORDENING (EG) Nr. 1890/98 VAN DE COMMISSIE van 3 september 1998 houdende wijziging van Verordening (EG) nr. 1780/97 tot vaststelling van uitvoeringsbepalingen voor Verordening (EG) nr. 723/97 van de Raad inzake de uitvoering van actieprogramma's van de lidstaten betreffende de controles op de uitgaven voor rekening van het EOGFL, afdeling Garantie DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 723/97 van de Raad van 22 april 1997 inzake de uitvoering van actieprogramma's van de lidstaten betreffende de controles op de uitgaven voor rekening van het EOGFL, afdeling Garantie (1), en met name op artikel 6, Overwegende dat in Verordening (EG) nr. 1780/97 van de Commissie (2) tot vaststelling van uitvoeringsbepalingen voor Verordening (EG) nr. 723/97, en met name in de artikelen 2 en 3, is bepaald hoe en binnen welke termijn de financiële bijdrage van de Gemeenschap aan de lidstaten wordt betaald; dat één enkele betaling per jaar, waarbij zowel het saldo voor het voorafgaande jaar als het voorschot voor het volgende jaar worden vereffend, in de praktijk moeilijk uitvoerbaar blijkt te zijn en dat op die manier ook geen rekening wordt gehouden met de kredieten die door de begrotingsoverheid voor het volgende jaar zijn goedgekeurd; Overwegende dat, met het oog op een beter beheer van de maatregelen, de voorschotten die overeenkomstig artikel 7 van Verordening (EG) nr. 296/96 van de Commissie (3), laatstelijk gewijzigd bij Verordening (EG) nr. 1391/97 (4), aan de lidstaten moeten worden overgemaakt, niet mogen worden afgetrokken van de niet-gebruikte bedragen voor het voorafgaande jaar, maar van die voor het jaar dat daaraan voorafgaat, en dat het maximumbedrag van de financiële bijdrage van de Gemeenschap pas kan worden vastgesteld nadat de begrotingsautoriteit de kredieten heeft goedgekeurd; Overwegende dat de in deze verordening vervatte maatregelen in overeenstemming zijn met het advies van het Comité van het EOGFL, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1780/97 wordt als volgt gewijzigd: 1. De leden 1, 2 en 3 van artikel 2 worden vervangen door: \"1. De lidstaten dienen hun actieprogramma's voor het eerste en het tweede jaar waarin Verordening (EG) nr. 723/97 van toepassing is, in vóór het einde van de tweede maand na de datum van inwerkingtreding van deze verordening. Alleen na 1 januari 1997 vastgelegde uitgaven komen voor cofinanciering door de Gemeenschap in aanmerking. De actieprogramma's voor de daaropvolgende jaren worden ingediend volgens de procedure van artikel 2, leden 1 en 2, van de genoemde verordening. De ramingen worden opgesteld overeenkomstig de tabel in de bijlage. 2. Op basis van door de lidstaten verstrekte gegevens stelt de Commissie in de maand na die waarin de algemene begroting van de Europese Gemeenschappen voor het betrokken begrotingsjaar is goedgekeurd, het maximumbedrag van de financiële bijdrage van de Gemeenschap in de valuta van elke lidstaat vast. In voorkomend geval deelt de Commissie de betrokken lidstaten mee welke uitgaven niet voor financiering door de Gemeenschap worden aanvaard en verantwoordt zij die weigering. 3. Uiterlijk op 31 mei van elk jaar dient elke lidstaat bij de Commissie een overzicht in van de uitgaven die in het afgelopen kalenderjaar zijn gedaan. Het in artikel 4, lid 2, van de bovengenoemde verordening vastgestelde maximumbedrag van de financiële bijdrage van de Gemeenschap geldt voor deze uitgaven voorzover die in de actieprogramma's zijn opgenomen en de Commissie niet van oordeel is dat ze niet voor bijstand in aanmerking komen. Voor 1997 wordt evenwel als uiterste datum voor de uitvoering van de uitgaven 31 augustus 1998 vastgesteld en het overzicht van de gedane uitgaven moet voor dat jaar uiterlijk op 31 oktober 1998 bij de Commissie worden ingediend. Dit overzicht wordt opgesteld overeenkomstig de tabel in de bijlage.\". 2. Artikel 3 wordt vervangen door: \"Artikel 3 Het overeenkomstig artikel 4, lid 2, van Verordening (EG) nr. 723/97 vastgestelde maximumbedrag wordt, na aftrek van eventuele bedragen die voor het op één na laatste jaar waren overgemaakt maar niet zijn gebruikt, beschouwd als een in artikel 7 van Verordening (EG) nr. 296/96 bedoelde uitgave voor de maand waarin het maximumbedrag door de Commissie is vastgesteld.\". 3. Het volgende artikel 3 bis wordt toegevoegd: \"Artikel 3 bis Het niet-gebruikte bedrag voor de laatste twee jaren waarin deze verordening wordt toegepast, wordt aan het EOGFL overgemaakt en op de passende begrotingslijn geboekt bij de uitgaven voor de maand juni van het begrotingsjaar dat volgt op het jaar van uitvoering.\". 4. Niet van toepassing op de Nederlandse versie. Artikel 2 Deze verordening treedt in werking op de derde dag volgende op die van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 september 1998. Voor de Commissie Franz FISCHLER Lid van de Commissie (1) PB L 108 van 25. 4. 1997, blz. 6. (2) PB L 252 van 16. 9. 1997, blz. 20. (3) PB L 39 van 17. 2. 1996, blz. 5. (4) PB L 190 van 19. 7. 1997, blz. 20.",
  "source": "EUR LEX"
}