{
  "url": "http://www.w3.org/1999/xhtml\"><!--",
  "content": "L_2017050NL.01000901.xml 28.2.2017 NL Publicatieblad van de Europese Unie L 50/9 VERORDENING (EU) 2017/331 VAN DE RAAD van 27 februari 2017 tot wijziging van Verordening (EG) nr. 765/2006 betreffende beperkende maatregelen ten aanzien van Belarus DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2012/642/GBVB van de Raad van 15 oktober 2012 betreffende beperkende maatregelen tegen Belarus ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Verordening (EG) nr. 765/2006 van de Raad ( 2 ) , zoals gewijzigd, stelt een verbod in op de uitvoer naar personen, entiteiten of lichamen van uitrusting die voor binnenlandse repressie zou kunnen worden gebruikt in Belarus evenals op het verlenen van daarmee verband houdende technische bijstand, tussenhandeldiensten, financiering of financiële bijstand. (2) Verordening (EG) nr. 765/2006 geeft uitvoering aan de bij Besluit 2012/642/GBVB vastgestelde maatregelen. (3) Besluit (GBVB) 2017/350 van de Raad ( 3 ) tot wijziging van Besluit 2012/642/GBVB voorziet in een vrijstelling van het uitvoerverbod voor biathlonuitrusting. (4) Deze verordening doet geen afbreuk aan de vergunningsvereisten van Verordening (EU) nr. 258/2012 van het Europees Parlement en de Raad ( 4 ) . (5) Verordening (EG) nr. 765/2006 dient daarom dienovereenkomstig te worden gewijzigd. (6) Teneinde de effectiviteit van de maatregelen waarin deze verordening voorziet te waarborgen, dient deze verordening onmiddellijk in werking te treden, HEEFT DE VOLGENDE VERORDENING VASTGESTELD: Artikel 1 1.   Verordening (EG) nr. 765/2006 wordt als volgt gewijzigd: 1) Aan artikel 1 bis wordt het volgende lid toegevoegd: „4.   Lid 1 is niet van toepassing op biathlongeweren en de munitie en vizieren daarvoor die in bijlage IV worden vermeld en die voldoen aan de specificaties voor biathlonuitrusting zoals die zijn gedefinieerd in het evenementen- en competitiereglement van de Internationale Biathlonunie (IBU) en die uitsluitend zijn bestemd voor gebruik in biathlonevenementen en -training.”; 2) aan artikel 1 ter wordt het volgende lid toegevoegd: „4.   Lid 1 is niet van toepassing op biathlongeweren en de munitie en vizieren daarvoor die in bijlage IV worden vermeld en die voldoen aan de specificaties voor biathlonuitrusting zoals die zijn gedefinieerd in het evenementen- en competitiereglement van de IBU en die uitsluitend zijn bestemd voor gebruik in biathlonevenementen en -training.”. 2.   De tekst van de bijlage bij deze verordening wordt als bijlage IV aan Verordening (EG) nr. 765/2006 toegevoegd. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 februari 2017. Voor de Raad De voorzitter K. MIZZI ( 1 ) PB L 285 van 17.10.2012, blz. 1 . ( 2 ) Verordening (EG) nr. 765/2006 van de Raad van 18 mei 2006 betreffende beperkende maatregelen ten aanzien van Belarus ( PB L 134 van 20.5.2006, blz. 1 ). ( 3 ) Besluit (GBVB) 2017/350 van de Raad van 27 februari 2017 tot wijziging van Besluit 2012/642/GBVB betreffende beperkende maatregelen tegen Belarus ( PB L 50 van 28.2.2017, blz. 81 ). ( 4 ) Verordening (EU) nr. 258/2012 van het Europees Parlement en de Raad van 14 maart 2012 tot uitvoering van artikel 10 van het Protocol van de Verenigde Naties tegen de illegale vervaardiging van en handel in vuurwapens, hun onderdelen, componenten en munitie, tot aanvulling van het Verdrag van de Verenigde Naties ter bestrijding van grensoverschrijdende georganiseerde misdaad (VN-protocol inzake vuurwapens), en tot vaststelling van uitvoervergunningen voor vuurwapens, hun onderdelen, componenten en munitie en maatregelen betreffende de invoer en doorvoer ervan ( PB L 94 van 30.3.2012, blz. 1 ). BIJLAGE „BIJLAGE IV De in artikel 1 bis en 1 ter bedoelde geweren, munitie en vizieren die eveneens voldoen aan de specificaties voor biathlonuitrusting zoals die zijn gedefinieerd in het evenementen-en competitiereglement van de Internationale Biathlonunie. Biathlongeweren: ex 9303 30 Andere geweren en karabijnen, voor het jagen of voor de schietsport Munitie voor biathlongeweren: ex 9306 21 Patronen voor geweren ex 9306 29 Delen van patronen voor geweren ex 9306 30 90 Patronen en delen daarvan voor wapens andere dan geweren, oorlogswapens, revolvers en pistolen bedoeld bij post 9302, machinepistolen bedoeld bij post 9301 Vizieren voor biathlongeweren: ex 9305 20 Delen en toebehoren van geweren of van karabijnen bedoeld bij post 9303”.",
  "source": "EUR LEX"
}