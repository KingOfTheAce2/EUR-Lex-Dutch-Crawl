{
  "url": "http://www.w3.org/1999/xhtml\"><!--",
  "content": "L_2015143NL.01001101.xml 9.6.2015 NL Publicatieblad van de Europese Unie L 143/11 BESLUIT (GBVB) 2015/882 VAN DE RAAD van 8 juni 2015 tot wijziging van Besluit 2014/932/GBVB betreffende beperkende maatregelen in het licht van de situatie in Jemen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Overwegende hetgeen volgt: (1) Op 18 december 2014 heeft de Raad Besluit 2014/932/GBVB ( 1 ) vastgesteld. (2) Op 14 april 2015 heeft de Veiligheidsraad van de Verenigde Naties Resolutie 2216 (2015) aangenomen, die onder meer voorziet in een wapenembargo tegen Ali Abdullah Saleh, Abdullah Yahya Al Hakim, Abd Al-Khaliq Al-Huthi en de personen en entiteiten die door het bij punt 19 van Resolutie van de Veiligheidsraad van de Verenigde Naties (UNSCR) 2140 (2014) ingestelde comité zijn aangewezen. Dit doet geen afbreuk aan het algemeen verbod om direct of indirect economische middelen ter beschikking te stellen aan of ten behoeve van deze personen of entiteiten. (3) In UNSCR 2216 (2015) wordt voorts onderstreept dat ook schendingen van het wapenembargo, het belemmeren van de verstrekking van humanitaire hulp aan Jemen of het belemmeren van de toegang tot of de verdeling van humanitaire hulp in Jemen kunnen worden beschouwd als handelingen die de vrede, de veiligheid of de stabiliteit in Jemen bedreigen. (4) In UNSCR 2216 (2015) worden voorts twee personen aangewezen die onderworpen moeten worden aan de bij de punten 11 en 15 van UNSCR 2140 (2014) opgelegde beperkende maatregelen. (5) Besluit 2014/932/GBVB dient derhalve dienovereenkomstig te worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2014/932/GBVB wordt als volgt gewijzigd: 1) Artikel 1 wordt hernummerd tot artikel 2 bis en het volgende punt wordt toegevoegd aan lid 1: „d) handelingen die het wapenembargo schenden, het verstrekken van humanitaire hulp aan Jemen belemmeren, of de toegang tot en de verdeling van humanitaire hulp in Jemen belemmeren.” . 2) Artikel 2 wordt hernummerd tot artikel 2 ter en het volgende punt wordt toegevoegd aan lid 1: „d) handelingen die het wapenembargo schenden, het verstrekken van humanitaire hulp aan Jemen belemmeren, of de toegang tot en de verdeling van humanitaire hulp in Jemen belemmeren.” . 3) In artikel 2 ter, lid 5, wordt de verwijzing naar „artikel 2, lid 1” vervangen door een verwijzing naar „lid 1”. 4) De volgende artikelen worden ingevoegd: „Artikel 1 1.   De directe of indirecte verkoop, levering, overdracht of uitvoer van wapens en alle soorten aanverwant materieel, waaronder wapens en munitie, militaire voertuigen en militaire uitrusting, paramilitaire uitrusting en onderdelen daarvoor, aan of ten behoeve van de personen en entiteiten die door de Veiligheidsraad van de Verenigde Naties of het krachtens punt 19 van Resolutie 2140 (2014) ingestelde comité zijn aangewezen en de personen die namens hen of op hun aanwijzing handelen in Jemen, door onderdanen van de lidstaten of vanaf het grondgebied van de lidstaten of met gebruikmaking van onder hun vlag varende schepen of tot hun nationale luchtvaartmaatschappij behorende vliegtuigen, zijn verboden. De lijst van de in dit lid bedoelde personen en entiteiten staat in de bijlage bij dit besluit. 2.   Er wordt een verbod ingesteld op: a) het direct of indirect verlenen, aan natuurlijke personen of rechtspersonen, entiteiten of lichamen als bedoeld in lid 1, van technische bijstand, opleiding of andere bijstand, waaronder het leveren van gewapende huurlingen, gerelateerd aan militaire activiteiten of aan levering, fabricage, onderhoud of gebruik van wapens en alle soorten aanverwant materieel, met inbegrip van wapens en munitie, militaire voertuigen en uitrusting, paramilitaire uitrusting, en onderdelen daarvoor. b) het direct of indirect verstrekken, aan natuurlijke personen of rechtspersonen, entiteiten of lichamen als bedoeld in lid 1, van financiering of financiële bijstand gerelateerd aan militaire activiteiten, waaronder met name subsidies, leningen en uitvoerkredietverzekeringen, alsook verzekeringen en herverzekeringen voor de verkoop, levering, overbrenging of uitvoer van wapens en daarmee verband houdend materieel, of voor de verlening van hiermee samenhangende technische of andere bijstand. Artikel 2 1.   De lidstaten inspecteren op hun grondgebied, met inbegrip van hun zee- en luchthavens, in overleg met hun nationale autoriteiten en in overeenstemming met hun nationale wetgeving en het internationale recht, in het bijzonder het zeerecht en ter zake dienende internationale burgerluchtvaartovereenkomsten, alle vracht naar Jemen, indien zij over informatie beschikken op grond waarvan er een redelijk vermoeden bestaat dat de vracht artikelen bevat waarvan de levering, verkoop, overbrenging of uitvoer krachtens dit besluit verboden is. 2.   De lidstaten confisqueren en verwijderen (onder meer door vernietiging, onbruikbaarmaking, opslag of overdracht naar een andere staat dan de staat van herkomst of bestemming om daar te worden vernietigd) door hen ontdekte artikelen waarvan de levering, verkoop, overbrenging of uitvoer krachtens dit besluit verboden is. 3.   De lidstaten bezorgen het Sanctiecomité onverwijld een eerste schriftelijk verslag over de inspectie als bedoeld in lid 1, waarin met name wordt uiteengezet waarom de inspectie heeft plaatsgevonden, wat het resultaat ervan is en of er al dan niet medewerking is verleend, en of er verboden voorwerpen zijn aangetroffen. Voorts dienen de lidstaten binnen 30 dagen bij het Sanctiecomité een schriftelijk vervolgverslag in met nadere gegevens omtrent de inspectie, de beslaglegging en de vernietiging, alsook omtrent de overdracht, met inbegrip van een beschrijving van de goederen, hun herkomst en beoogde bestemming, indien deze gegevens nog niet in het eerste schriftelijk verslag werden opgenomen.” . Artikel 2 De bijlage bij Besluit 2014/932/GBVB wordt gewijzigd overeenkomstig de bijlage bij dit besluit. Artikel 3 Deze verordening treedt in werking op de dag van de bekendmaking ervan in het Publicatieblad van de Europese Unie . Gedaan te Luxemburg, 8 juni 2015. Voor de Raad De voorzitter D. REIZNIECE-OZOLA ( 1 ) Besluit 2014/932/GBVB van de Raad van 18 december 2014 betreffende beperkende maatregelen in verband met de situatie in Jemen ( PB L 365 van 19.12.2014, blz. 147 ). BIJLAGE I. De titel van de bijlage bij Besluit 2014/932/GBVB wordt vervangen door: „Lijst van personen en entiteiten als bedoeld in artikel 1, lid 1, artikel 2 bis, lid 1, en artikel 2 ter, lid 1 en lid 2” . II. De volgende vermeldingen worden toegevoegd aan de lijst in de bijlage bij Besluit 2014/932/GBVB: „4. Abdulmalik al-Houthi Overige informatie: Leider van de Houthi-beweging. Heeft handelingen verricht die de vrede, de veiligheid of de stabiliteit van Jemen bedreigen. Datum plaatsing op de VN-lijst: 14.4.2015. Aanvullende informatie uit de beschrijving van de redenen die is verstrekt door het Sanctiecomité: Abdul Malik al-Houthi is de leider van een groep die handelingen heeft verricht die de vrede, de veiligheid of de stabiliteit van Jemen bedreigen. In september 2014 hebben Houthi-strijders Sanaa ingenomen en in januari 2015 hebben zij geprobeerd om de wettige regering van Jemen eenzijdig te vervangen door een onwettige, door de Houthi's gedomineerde bestuursautoriteit. Al-Houthi is in 2004, na de dood van zijn broer Hussein Badredden al-Houthi, leider geworden van de Houthi-beweging van Jemen. In die hoedanigheid heeft hij er ten aanzien van de Jemenitische autoriteiten meermaals mee gedreigd dat de onrusten zouden voortduren indien zij niet zouden ingaan op zijn verzoek om president Hadi, de premier en belangrijke kabinetsmedewerkers aan te houden. President Hadi is daarop naar Aden gevlucht. De Houthi's hebben dan een offensief tegen Aden gelanceerd, met de hulp van militaire eenheden die trouw waren gebleven aan de voormalige president Saleh en zijn zoon, Ahmed Ali Saleh. 5. Ahmed Ali Abdullah Saleh Overige informatie: Heeft een belangrijk aandeel gehad in de militaire expansie van de Houthi's. Heeft handelingen verricht die de vrede, de veiligheid of de stabiliteit van Jemen bedreigen. Ahmed Saleh is de zoon van de voormalige president van de Republiek Jemen, Ali Abdullah Saleh. Datum plaatsing op de VN-lijst: 14.4.2015. Aanvullende informatie uit de beschrijving van de redenen die is verstrekt door het Sanctiecomité: Ahmed Ali Saleh heeft alles in het werk gesteld om het gezag van president Hadi te ondermijnen, diens pogingen om het militaire apparaat te hervormen, te dwarsbomen en de vreedzame overgang van Jemen naar democratie te belemmeren. Saleh heeft een belangrijk aandeel gehad in de militaire expansie van de Houthi's. Vanaf medio 2013 is Ahmed Ali Saleh duizenden nieuwe geweren beginnen te leveren aan de brigades van de Republikeinse Garde en niet-geïdentificeerde tribale sjeiks. Deze wapens werden al in 2010 aangekocht en bijgehouden om zich later te kunnen verzekeren van de trouw en de politieke steun van degenen die de wapens zouden krijgen. Nadat zijn vader en voormalig president van de Republiek Jemen, Ali Abdullah Saleh, in 2011 als president was afgetreden, bleef Ahmed Ali Saleh aan als bevelhebber van de Republikeinse Garde van Jemen. Een klein jaar later werd Saleh door president Hadi ontslagen, maar ook na zijn ontslag bleef hij zeer invloedrijk in het Jemenitische leger. Ali Abdullah Saleh is in november 2014 uit hoofde van UNSCR 2140 door de VN op de lijst geplaatst.” .",
  "source": "EUR LEX"
}