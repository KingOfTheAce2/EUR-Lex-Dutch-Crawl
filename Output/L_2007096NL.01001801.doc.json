{
  "url": "http://www.w3.org/1999/xhtml\">",
  "content": "L_2007096NL.01001801.xml 11.4.2007 NL Publicatieblad van de Europese Unie L 96/18 BESCHIKKING VAN DE COMMISSIE van 4 april 2007 betreffende de bekendmaking van de referenties van de norm EN 71-1:2005 „Veiligheid van speelgoed — Deel 1: Mechanische en fysische eigenschappen” wat betreft de technische voorschriften voor projectielen met een zuignap als stootoppervlak overeenkomstig Richtlijn 88/378/EEG van de Raad betreffende de veiligheid van speelgoed (Kennisgeving geschied onder nummer C(2007) 1460) (Voor de EER relevante tekst) (2007/224/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 88/378/EEG van de Raad van 3 mei 1988 betreffende de onderlinge aanpassing van de wetgevingen van de lidstaten inzake de veiligheid van speelgoed ( 1 ) , en met name op artikel 6, lid 1, tweede alinea, Gezien het advies van het permanent comité dat is opgericht bij artikel 5 van Richtlijn 98/34/EG van het Europees Parlement en de Raad van 22 juni 1998 betreffende een informatieprocedure op het gebied van normen en technische voorschriften en regels betreffende de diensten van de informatiemaatschappij ( 2 ) , gewijzigd bij Richtlijn 98/48/EG ( 3 ) (het Comité voor normen en technische voorschriften), Overwegende hetgeen volgt: (1) Artikel 2 van Richtlijn 88/378/EEG bepaalt dat speelgoed slechts in de handel mag worden gebracht indien het bij gebruik overeenkomstig de bestemming ervan of bij gebruik op een wijze die gezien het gangbare gedrag van kinderen te verwachten is, voor de veiligheid of de gezondheid van de gebruikers of van derden geen gevaar oplevert. (2) Krachtens artikel 5, lid 1, tweede alinea, van Richtlijn 88/378/EEG wordt uitgegaan van het vermoeden dat speelgoed aan de in artikel 3 van die richtlijn bedoelde fundamentele veiligheidsvoorschriften voldoet indien het in overeenstemming is met de toepasselijke nationale normen die de omzetting vormen van de geharmoniseerde normen waarvan de referenties in het Publicatieblad van de Europese Unie zijn bekendgemaakt. (3) Krachtens artikel 5, lid 1, tweede alinea, van Richtlijn 88/378/EEG moeten de lidstaten de referenties publiceren van nationale normen die de omzetting vormen van de geharmoniseerde normen waarvan de referenties in het Publicatieblad van de Europese Unie zijn bekendgemaakt. (4) De Commissie voor normalisatie (CEN) heeft in opdracht van de Commissie de geharmoniseerde norm EN 71-1:1998 „Veiligheid van speelgoed — Deel 1: Mechanische en fysische eigenschappen” opgesteld en op 15 juli 1998 goedgekeurd; de referenties van deze norm zijn op 28 juli 1999 voor het eerst in het Publicatieblad van de Europese Gemeenschappen bekendgemaakt ( 4 ) . (5) Op 19 september 2005 heeft de Commissie voor normalisatie de norm EN 71-1:2005 „Veiligheid van speelgoed — Deel 1: Mechanische en fysische eigenschappen” goedgekeurd; dit is een geconsolideerde versie van de geharmoniseerde norm EN 71-1:1998 en de elf amendementen daarop. (6) De Spaanse autoriteiten hebben uit hoofde van artikel 6, lid 1, van Richtlijn 88/378/EEG formeel bezwaar gemaakt tegen de voorschriften in de norm EN 71-1:2005 voor projectielspeelgoed met een zuignap als stootoppervlak, bestemd voor kinderen ouder dan drie jaar. Zij zijn van mening dat de norm onvoldoende bescherming biedt voor projectielspeelgoed bestemd voor kinderen ouder dan drie jaar. Volgens de Spaanse autoriteiten kan een kind dat ouder is dan drie jaar een zuignap van een projectiel losmaken door een grotere kracht uit te oefenen dan 60 N, zoals voorgeschreven in paragraaf 8.4.2.3 „beschermende onderdelen”. (7) In de norm EN 71-1:2005 worden verschillende eisen aan speelgoed met zuignappen gesteld naargelang de leeftijd van het kind. Speelgoed met zuignappen bestemd voor kinderen jonger dan drie jaar moet volgens de norm aan de „trekproef” worden onderworpen met een treksterkte van 50 N (als de grootste bereikbare afmeting 6 mm of minder bedraagt) of 90 N (als de grootste bereikbare afmeting meer dan 6 mm bedraagt). Ten aanzien van projectielspeelgoed met een zuignap als stootoppervlak bestemd voor kinderen ouder dan drie jaar wordt in paragraaf 4.17.1 b), van de norm voorgeschreven dat veerkrachtige materialen die als stootoppervlak worden gebruikt, niet mogen loslaten bij beproeving volgens paragraaf 8.4.2.3 (trekproef, beschermende onderdelen). De in paragraaf 8.4.2.3 beschreven trekproef voor beschermende onderdelen wordt uitgevoerd bij een kracht van 60 N. (8) De Commissie is op de hoogte gesteld van verschillende ongelukken met projectielspeelgoed met een zuignap als stootoppervlak, bestemd voor kinderen ouder dan drie jaar. In 1997 kwam een Zweeds kind van negen door verstikking om het leven nadat de zuignap waarop hij zoog per ongeluk in zijn keel schoot. Ook in het Verenigd Koninkrijk hebben twee dodelijke ongelukken plaatsgevonden. Bovendien is de Commissie in kennis gesteld van acht dodelijke ongelukken die in de Verenigde Staten zijn geregistreerd. De Spaanse autoriteiten hebben meer recent, namelijk in augustus 2005, een ongeval bij de Commissie gemeld waarbij een vierjarig kind dat met een pijl en boog met een zuignap speelde om het leven kwam. (9) Zuignappen die op projectielspeelgoed zijn bevestigd, dienen om het projectiel aan een oppervlak te hechten. Bij het vastkleven en lostrekken van de projectielen worden de zuignappen herhaaldelijk belast. Bovendien stoppen kinderen ouder dan drie jaar de zuignappen veelal in hun mond om ze vochtig te maken alvorens ze aan een oppervlak te hechten. Als de zuignap niet deugdelijk aan het speelgoed is bevestigd, valt te verwachten dat deze bij normaal en te voorzien gebruik los kan raken. Een zuignap die losraakt en volledig in de mond terechtkomt, kan de luchtweg achterin de mond en in de keelholte blokkeren en tot verstikking leiden. (10) De lidstaten zijn daarom van mening dat kinderen ouder dan drie jaar dezelfde bescherming moeten krijgen als kinderen jonger dan drie jaar. Zuignappen die worden gebruikt als stootoppervlak van speelgoedprojectielen voor kinderen ouder dan drie jaar, mogen dan ook niet losraken wanneer zij ten minste worden onderworpen aan de desbetreffende tests in paragraaf 5.13 b), van EN 71-1:2005, in het bijzonder de „torsieproef” (paragraaf 8.3) en de „trekproef, algemeen” (paragraaf 8.4.2.1). (11) Uit de informatie die de Spaanse autoriteiten, de overige nationale autoriteiten en het Comité voor normen en technische voorschriften hebben verstrekt, concludeert de Commissie bijgevolg dat de norm EN 71-1:2005 tekortschiet wat betreft de technische voorschriften voor projectielspeelgoed met een zuignap als stootoppervlak, bestemd voor kinderen ouder dan drie jaar. (12) In afwachting van de herziening van de norm moet aan de bekendmaking in het Publicatieblad van de Europese Unie van de referenties van de norm EN 71-1:2005 daarom met het oog op de veiligheid en de rechtszekerheid een passende mededeling worden toegevoegd. (13) Bij ontstentenis van een norm die bovengenoemde risico’s bestrijkt, moeten de lidstaten overeenkomstig artikel 5, lid 2, van Richtlijn 88/378/EEG alleen uitgaan van het vermoeden dat bovengenoemd speelgoed met de fundamentele veiligheidsvoorschriften in overeenstemming is indien zij beschikken over een certificaat van EG-typeonderzoek afgegeven door een aangemelde instantie, en de overeenstemming van dat speelgoed met het goedgekeurde model is aangegeven door het aanbrengen van de CE-markering, HEEFT DE VOLGENDE BESCHIKKING GEGEVEN: Artikel 1 Voor projectielspeelgoed met een zuignap, bestemd voor kinderen ouder dan drie jaar, voldoet de op 19 september 2005 door de Commissie voor Normalisatie goedgekeurde norm EN 71-1:2005 „Veiligheid van speelgoed — Deel 1: Mechanische en fysische eigenschappen” ten aanzien van paragraaf 4.17.1 b), niet aan de in artikel 3 van Richtlijn 88/378/EEG bedoelde fundamentele veiligheidsvoorschriften, in het bijzonder die in hoofdstuk II, punt 1, onder e), van bijlage II bij die richtlijn. Artikel 2 Aan de bekendmaking in het Publicatieblad van de Europese Unie van de referenties van de norm EN 71-1:2005 „Veiligheid van speelgoed — Deel 1: Mechanische en fysische eigenschappen” wordt de volgende mededeling toegevoegd: „Voor projectielspeelgoed met een zuignap als stootoppervlak dekt het voorschrift in paragraaf 4.17.1 b), betreffende de uitvoering van de trekproef in paragraaf 8.4.2.3 niet het verstikkingsrisico dat dit speelgoed meebrengt.”. Artikel 3 De mededeling van artikel 2 van deze beschikking wordt eveneens toegevoegd aan de referenties van nationale normen die de omzetting vormen van de norm EN 71-1:2005 „Veiligheid van speelgoed — Deel 1: Mechanische en fysische eigenschappen” en die de lidstaten krachtens artikel 5, lid 1, tweede alinea, van Richtlijn 88/378/EEG moeten publiceren. Artikel 4 Deze beschikking is gericht tot de lidstaten. Gedaan te Brussel, 4 april 2007. Voor de Commissie Günter VERHEUGEN Vicevoorzitter ( 1 ) PB L 187 van 16.7.1988, blz. 1 . Richtlijn gewijzigd bij Richtlijn 93/68/EEG ( PB L 220 van 30.8.1993, blz. 1 ). ( 2 ) PB L 204 van 21.7.1998, blz. 37 . Richtlijn laatstelijk gewijzigd bij de Toetredingsakte van 2003. ( 3 ) PB L 217 van 5.8.1998, blz. 18 . ( 4 ) PB C 215 van 28.7.1999, blz. 4 .",
  "source": "EUR LEX"
}