{
  "url": "http://www.w3.org/1999/xhtml\">",
  "content": "L_2011168NL.01000801.xml 28.6.2011 NL Publicatieblad van de Europese Unie L 168/8 BESLUIT VAN DE RAAD van 17 juni 2011 inzake de verlenging van de toekenning van gunsten aan de gemeenschappelĳke onderneming Hochtemperatur-Kernkraftwerk GmbH (HKG) (2011/374/Euratom) DE RAAD VAN DE EUROPESE UNIE, Gezien het Verdrag tot oprichting van de Europese Gemeenschap voor Atoomenergie, en met name artikel 48, Gezien het voorstel van de Europese Commissie, Overwegende hetgeen volgt: (1) Bij Beschikking 74/295/Euratom ( 1 ) heeft de Raad Hochtemperatur-Kernkraftwerk GmbH (HKG) opgericht als gemeenschappelijke onderneming in de zin van het Verdrag, voor een periode van 25 jaar met ingang van 1 januari 1974. (2) Bij Beschikking 2002/355/Euratom ( 2 ) heeft de Raad het statuut van HKG als gemeenschappelijke onderneming voor een duur van 11 jaar verlengd met ingang van 1 januari 1999. (3) Bij Beschikking 74/296/Euratom ( 3 ) en bij een beschikking van 16 november 1992 ( 4 ) heeft de Raad HKG een aantal gunsten toegekend, zoals bedoeld in bijlage III van het Verdrag, voor een periode van 25 jaar met ingang van 1 januari 1974. (4) Bij Beschikking 2002/356/Euratom ( 5 ) heeft de Raad de aan HKG toegekende gunsten verlengd voor een periode van 11 jaar met ingang van 1 januari 1999. (5) Bij schrijven, d.d. 26 april 2010, heeft HKG verzocht de toekenning van fiscale gunsten te verlengen voor de nieuwe periode waarvoor haar het statuut van gemeenschappelijke onderneming was toegekend. (6) Het huidige doel van HKG is de uitvoering van een programma voor ontmanteling van de kerncentrale tot het stadium van veilige opsluiting en vervolgens de uitvoering van een programma voor bewaking van de opgesloten nucleaire installaties. (7) Deze programma’s hebben in de Gemeenschap geen equivalent, aangezien geen enkele hogetemperatuurreactor tot dusver definitief is stopgezet in de Gemeenschap. (8) De uitvoering van deze programma’s is dan ook belangrijk, aangezien dit nuttige ervaring oplevert voor de toekomstige ontwikkeling van de kernenergie in de Gemeenschap, met name wat de ontmanteling van kerncentrales betreft. (9) HKG dient derhalve te worden gesteund met een vermindering van de financiële lasten bij de uitvoering van het programma voor ontmanteling van de kerncentrale tot het stadium van veilige opsluiting en het programma voor bewaking van de opgesloten nucleaire installaties. (10) Regelingen voor financiering van de activiteiten van HKG zijn voor een periode tot en met 31 december 2017 vastgelegd in een overeenkomst tussen de Bondsrepubliek Duitsland, de deelstaat Noord-Rijnland-Westfalen en HKG en zijn vennoten. (11) Het is derhalve passend de toekenning van gunsten aan HKG te verlengen voor dezelfde periode als die van verlenging van haar statuut van gemeenschappelijke onderneming, dit wil zeggen tot en met 31 december 2017, HEEFT HET VOLGENDE BESLUIT VASTGESTELD: Artikel 1 De lidstaten verlengen de toekenning van de volgende gunsten, zoals bedoeld in bijlage III bij het Verdrag tot oprichting van de Europese Gemeenschap voor Atoomenergie, aan de gemeenschappelijke onderneming Hochtemperatur-Kernkraftwerk GmbH (HKG) voor een periode van acht jaar met ingang van 1 januari 2010: 1. in het kader van punt 4 van bijlage III bij het Verdrag, ontheffing van de belasting op de overdracht geheven bij het verkrijgen van onroerende goederen (Grunderwerbsteuer); 2. in het kader van punt 5 van bijlage III bij het Verdrag: — ontheffing van de grondbelasting (Grundsteuer); — ontheffing van het gedeelte van de winstbelasting dat, overeenkomstig artikel 8, punt 1, van de wet inzake bedrijfsbelasting (Gewerbesteuergesetz), betrekking heeft op de interesten die verschuldigd zijn op de langetermijnschulden. Artikel 2 De in artikel 1 genoemde gunsten worden aan HKG verleend op voorwaarde dat de Europese Commissie toegang heeft tot alle industriële, technische en economische kennis, met inbegrip van gegevens betreffende de veiligheid, die HKG heeft verworven bij de uitvoering van het programma voor ontmanteling van de kerncentrale tot het stadium van veilige opsluiting en het programma voor bewaking van de opgesloten nucleaire installaties. Deze verplichting strekt zich uit tot alle kennis die HKG overeenkomstig de gesloten contracten het recht heeft door te geven. De Commissie bepaalt de kennis die haar moet worden meegedeeld alsmede de wijze waarop deze moet worden meegedeeld en draagt zorg voor de verspreiding van deze kennis. Artikel 3 Dit besluit is gericht tot de lidstaten en tot HKG. Gedaan te Luxemburg, 17 juni 2011. Voor de Raad De voorzitter CZOMBA S. ( 1 ) PB L 165 van 20.6.1974, blz. 7 . ( 2 ) PB L 123 van 9.5.2002, blz. 53 . ( 3 ) PB L 165 van 20.6.1974, blz. 14 . ( 4 ) Niet bekendgemaakt in het Publicatieblad. ( 5 ) PB L 123 van 9.5.2002, blz. 54 .",
  "source": "EUR LEX"
}