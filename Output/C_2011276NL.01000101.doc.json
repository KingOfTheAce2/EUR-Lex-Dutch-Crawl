{
  "url": "http://www.w3.org/1999/xhtml\">",
  "content": "C_2011276NL.01000101.xml 21.9.2011 NL Publicatieblad van de Europese Unie C 276/1 AANBEVELING VAN DE COMMISSIE van 16 september 2011 betreffende het gezamenlijk programmeringsinitiatief voor onderzoek „Gezonde en productieve zeeën en oceanen” 2011/C 276/01 DE EUROPESE COMMISSIE, Gezien het Verdrag betreffende de werking van de Europese Unie, en met name artikel 181, Overwegende hetgeen volgt: (1) De Europese kustlijn is 89 000 km lang ( 1 ) en strekt zich uit langs twee oceanen en vier zeeën. De kustregio’s van de EU zijn goed voor ongeveer 40 % van het bbp en van de bevolking van de EU ( 2 ) , met een kritische bijdrage aan cruciale economische sectoren zoals vervoer en handel over zee, de mariene bio-economie, energie en toerisme. (2) In haar mededeling van 10 oktober 2007„Een geïntegreerd maritiem beleid voor de Europese Unie” ( 3 ) stelt de Commissie dat een geïntegreerd maritiem beleid Europa’s capaciteit zal versterken om de uitdagingen van mondialisering en concurrentievermogen, klimaatverandering, achteruitgang van het mariene milieu, maritieme veiligheid en beveiliging en energiezekerheid en -duurzaamheid het hoofd te bieden. De Commissie onderstreepte ook dat een dergelijk beleid gebaseerd moet zijn op uitmuntendheid op het gebied van marien onderzoek en mariene technologie en innovatie. (3) Richtlijn 2008/56/EG van het Europees Parlement en de Raad van 17 juni 2008 tot vaststelling van een kader voor communautaire maatregelen betreffende het beleid ten aanzien van het mariene milieu (kaderrichtlijn mariene strategie) ( 4 ) , waarin voor het beheer van menselijke activiteiten een ecosysteemgerichte aanpak wordt gepresenteerd, heeft tot doel de goede milieutoestand van de mariene wateren te beschermen en in stand te houden, wanneer deze tot ecologisch verscheiden en dynamische oceanen en zeeën leiden die schoon, gezond en productief zijn. In deze richtlijn, die bedoeld is als milieupijler van het toekomstige maritieme beleid voor de Unie, wordt onderstreept dat op communautair niveau steun voor desbetreffend onderzoek op permanente wijze moet worden geïntegreerd in het onderzoeks- en ontwikkelingsbeleid. (4) In haar mededeling van 3 maart 2010„EUROPA 2020 — Een strategie voor slimme, duurzame en inclusieve groei” ( 5 ) stelt de Commissie dat de Unie met name de bijdrage van het maritiem beleid van de EU moet aanwenden om haar doelstellingen qua emissiereductie en biodiversiteit te verwezenlijken, de aanpassing aan de klimaatverandering en de preventie van en reactie op rampen te verbeteren, hulpbronnen op een efficiëntere wijze te gebruiken en bij te dragen tot de voedselvoorzieningszekerheid op wereldvlak. (5) De mededeling van de Commissie van 3 september 2008„Een Europese strategie voor marien en maritiem onderzoek: een coherent kader voor de Europese onderzoeksruimte ter ondersteuning van het duurzame gebruik van oceanen en zeeën” ( 6 ) heeft tot doel een gezamenlijke programmering van marien en maritiem onderzoek te bevorderen, waar dit gerechtvaardigd is en wordt ondersteund door de betrokken lidstaten, dit overeenkomstig de beginselen en mechanismen als omschreven in de verwante mededeling van de Commissie van 15 juli 2008„Naar een gezamenlijke programmering van het onderzoek: samenwerken om gemeenschappelijke uitdagingen doeltreffender aan te pakken” ( 7 ) . (6) Op zijn vergadering van 26 mei 2010 heeft de Raad Concurrentievermogen het aspect „Gezonde en productieve zeeën en oceanen” aangewezen als een gebied waar gezamenlijke programmering een grote toegevoegde waarde zou hebben ten opzichte van de huidige versnipperde onderzoeksinspanningen van de lidstaten ( 8 ) . De Raad heeft derhalve conclusies aangenomen waarin de noodzaak wordt erkend van een gezamenlijk programmeringsinitiatief rond dit thema en waarin de Commissie wordt verzocht een dergelijk initiatief voor te bereiden. De Raad heeft daarbij ook bevestigd dat gezamenlijke programmering een proces is dat door de lidstaten wordt geleid en waarbij de Commissie optreedt als facilitator. De in het werkdocument van de Commissie opgenomen analyse van de nationale onderzoeksactiviteiten heeft bevestigd dat er, om de doeltreffendheid en het effect van het onderzoek te vergroten en dubbel werk te vermijden, behoefte bestaat aan een betere coördinatie door de vaststelling van een gemeenschappelijke strategische onderzoeksagenda. (7) De deelnemende landen hebben schriftelijk in een formele verbintenis bevestigd te willen deelnemen aan een dergelijke gezamenlijke programmering. (8) Gezamenlijke programmering van onderzoek op marien en maritiem gebied zal resulteren in coördinatie van het onderzoek op dit gebied, op significante wijze bijdragen tot de totstandbrenging van een operationele Europese onderzoeksruimte inzake zeeën en oceanen, het duurzaam gebruik van bestaande en nog niet benutte rijkdommen uit zeeën en oceanen mogelijk maken, de leidinggevende rol en concurrentiekracht van de Europese maritieme sector versterken en tegelijk het mariene milieu beschermen en Europa aanpassen aan de effecten van de klimaatverandering. (9) Om de in deze aanbeveling vervatte doelstellingen te bereiken, moeten de lidstaten samenwerken met de Commissie teneinde initiatieven van de Commissie te beoordelen om de lidstaten bij te staan bij de vaststelling en tenuitvoerlegging van de strategische onderzoeksagenda. (10) Om de Commissie in staat te stellen verslag uit te brengen aan het Europees Parlement en de Raad moeten de lidstaten op gezette tijden rapporteren aan de Commissie over de vooruitgang die zij hebben geboekt bij de tenuitvoerlegging van dit gezamenlijk programmeringsinitiatief, HEEFT DE VOLGENDE AANBEVELING VASTGESTELD: 1. De lidstaten worden ertoe aangespoord om waar nodig hun gemeenschappelijke visie te actualiseren over de wijze waarop samenwerking en coördinatie op het gebied van onderzoek op EU-niveau kunnen bijdragen tot het vinden van een oplossing voor de uitdaging de zeeën en oceanen gezond en productief te houden en de mogelijkheden die daardoor geboden worden te maximaliseren ( 9 ) . 2. De lidstaten worden ertoe aangespoord om een gezamenlijke strategische onderzoeksagenda vast te stellen waarbij onderzoeksbehoeften en -doelstellingen voor de middellange tot lange termijn worden vastgesteld op het vlak van onderzoek inzake zeeën en oceanen. Deze strategische onderzoeksagenda moet een uitvoeringsplan omvatten waarin de prioriteiten en tijdschema’s zijn vastgesteld en de maatregelen, instrumenten en middelen die daarvoor nodig zijn, worden vermeld. 3. De lidstaten worden ertoe aangespoord om de volgende acties op te nemen in de strategische onderzoeksagenda en in het uitvoeringsplan: a) volledige inventarisatie en uitwisseling van informatie over relevante nationale programma’s en onderzoeksactiviteiten; b) versterking van de gezamenlijke capaciteit voor prognoses en beoordeling van technologieën; c) uitwisseling van informatie, hulpmiddelen, beste praktijken, methoden en richtsnoeren; d) vaststelling van gebieden of onderzoeksactiviteiten die baat kunnen hebben bij samenwerking en, waar nuttig, gezamenlijke uitnodigingen tot het indienen van voorstellen of bundeling van middelen; e) vaststelling van procedures voor gezamenlijk uit te voeren onderzoek op de onder (d) bedoelde gebieden; f) delen, waar mogelijk, van bestaande onderzoeksinfrastructuur of ontwikkeling op gecoördineerde wijze van nieuwe faciliteiten, zoals mariene observatie-infrastructuren, en ontwikkeling van modellen en toepassingen voor vastgestelde behoeften; g) stimulering van betere samenwerking tussen de particuliere en de overheidssector, gekoppeld aan een open innovatie van verschillende onderzoeksactiviteiten en bedrijfstakken die verband houden met mariene observatie, mariene rijkdommen en maritieme activiteiten; h) bevordering van een interdisciplinaire aanpak en bevordering van uitwisseling en interacties in de mariene en maritieme sectoren; i) ontwikkeling van geschikte interfaces tussen wetenschappen en beleid op het gebied van relevante kwesties zoals de tenuitvoerlegging van Richtlijn 2008/56/EG en van maritieme ruimtelijke ordening als essentiële doelstelling van de mededeling van de Commissie „Een geïntegreerd maritiem beleid voor de Europese Unie”. 4. De lidstaten worden ertoe aangespoord om een efficiënte gemeenschappelijke beheerstructuur voor onderzoek inzake zeeën en oceanen op te zetten, die de opdracht krijgt gemeenschappelijke voorwaarden, regels en procedures voor samenwerking en coördinatie vast te stellen en de uitvoering van de strategische onderzoeksagenda te volgen. 5. De lidstaten worden ertoe aangespoord om gezamenlijk de strategische onderzoeksagenda uit te voeren via hun nationale onderzoeksprogramma’s of andere nationale onderzoeksactiviteiten, in overeenstemming met de richtsnoeren voor randvoorwaarden voor gezamenlijke programmering van de Groep op hoog niveau van de Raad voor gezamenlijke programmering ( 10 ) . 6. De lidstaten worden ertoe aangespoord om met de Commissie samen te werken om na te gaan welke initiatieven de Commissie mogelijk kan nemen om de lidstaten bij te staan bij de ontwikkeling en de uitvoering van de strategische onderzoeksagenda, en om het gezamenlijke programma op dit gebied te coördineren met andere EU-intiatieven op dit gebied, met name netwerken op marien en maritiem gebied van de Europese onderzoeksruimte en het gemeenschappelijk onderzoeks- en ontwikkelingsprogramma voor het Oostzeegebied (BONUS). 7. De lidstaten worden ertoe aangespoord om bij de Commissie regelmatig verslag uit te brengen over de voortgang met betrekking tot dit gezamenlijk programmeringsinitiatief middels jaarlijkse voortgangsverslagen. Gedaan te Brussel, 16 september 2011. Voor de Commissie Máire GEOGHEGAN-QUINN Lid van de Commissie ( 1 ) „Implementing the habitats directive in marine and coastal areas”, Europese Commissie, 1998, ISBN: 92-828-4276-2. ( 2 ) Eurostat Statistics in focus, 38/2010, „Portrait of EU coastal regions”. ( 3 ) COM(2007) 574 definitief. ( 4 ) PB L 164 van 25.6.2008, blz. 19 . ( 5 ) COM(2010) 2020. ( 6 ) COM(2008) 534. ( 7 ) COM(2008) 468. ( 8 ) 10246/10. ( 9 ) http://www.jpi-oceans.eu ( 10 ) ERC-GPC 1311/10. Gezamenlijke programmering van onderzoek in 2008-2010 en verder — Verslag van de Groep op hoog niveau voor gezamenlijke programmering aan de Raad van 12 november 2010 — Bijlage II.",
  "source": "EUR LEX"
}