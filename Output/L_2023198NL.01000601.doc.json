{
  "url": "http://www.w3.org/1999/xhtml\"><!--",
  "content": "L_2023198NL.01000601.xml 8.8.2023 NL Publicatieblad van de Europese Unie L 198/6 GEDELEGEERDE VERORDENING (EU) 2023/1606 VAN DE COMMISSIE van 30 mei 2023 tot wijziging van Gedelegeerde Verordening (EU) 2019/33 wat betreft een aantal bepalingen inzake beschermde oorsprongsbenamingen en beschermde geografische aanduidingen voor wijn en inzake de presentatie van verplichte aanduidingen bij wijnbouwproducten en bijzondere regels voor de vermelding en aanduiding van ingrediënten bij wijnbouwproducten en tot wijziging van Gedelegeerde Verordening (EU) 2018/273 wat betreft de certificering van ingevoerde wijnbouwproducten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 89, artikel 109, lid 3, punt b), en artikel 122, Overwegende hetgeen volgt: (1) Verordening (EU) nr. 1308/2013 is gewijzigd bij Verordening (EU) 2021/2117 van het Europees Parlement en de Raad ( 2 ) . (2) In het kader van die wijziging zijn de artikelen 6, 10, 12, 14, 15, 20 en 22 van Gedelegeerde Verordening (EU) 2019/33 van de Commissie ( 3 ) ingevoegd in artikel 96, leden 5 en 6, artikel 97, lid 2, artikel 98, leden 2 tot en met 5, en de artikelen 105, 106 en 106 bis van Verordening (EU) nr. 1308/2013. (3) Met name artikel 15 van Gedelegeerde Verordening (EU) 2019/33 is niet meer relevant aangezien het voorziet in een bijzondere procedure voor de goedkeuring van wijzigingen in een productdossier op het niveau van de Unie, die zonder stemming in het comité kunnen worden goedgekeurd indien na de bekendmaking van een wijziging in het Publicatieblad van de Europese Unie geen bezwaar daartegen is gemaakt, terwijl die procedure inmiddels de standaardprocedure is geworden voor de registratie van een beschermde oorsprongsbenaming of beschermde geografische aanduiding in het kader van artikel 99 van Verordening (EU) nr. 1308/2013, maar ook voor de goedkeuring van wijzigingen van productdossiers op het niveau van de Unie uit hoofde van artikel 105, lid 3, eerste alinea, van Verordening (EU) nr. 1308/2013. (4) Omwille van de duidelijkheid en het gebruiksgemak voor de marktdeelnemers moeten de artikelen 6, 10, 12, 14, 15, 20 en 22 van Gedelegeerde Verordening (EU) 2019/33 worden geschrapt en moeten de verwijzingen naar die artikelen worden aangepast. (5) Na de toevoeging van een nieuw lid 3 aan artikel 97 van Verordening (EU) nr. 1308/2013 bij Verordening (EU) 2021/2117 is het bestaande lid 3 van dat artikel lid 4 geworden. Na de toevoeging van nieuwe punten werden de punten a), iii), en b), iii), van artikel 93, lid 1, van Verordening (EU) nr. 1308/2013 respectievelijk punt a), iv), en punt b), iv), van dat artikel. De verwijzingen in artikel 5, leden 1, 2, en 3, van Gedelegeerde Verordening (EU) 2019/33 naar artikel 93, lid 1, punt a), iii), en punt b, iii), van Verordening (EU) nr. 1308/2013 en de verwijzingen in artikel 11, lid 1, punt c), iii), en in artikel 13, lid 1, tweede alinea, punt b), van Gedelegeerde Verordening (EU) 2019/33 naar artikel 97, lid 3, van Verordening (EU) nr. 1308/2013 moeten dienovereenkomstig worden aangepast. (6) In deel B, punt 3, tweede alinea, van bijlage III bij Gedelegeerde Verordening (EU) 2019/934 van de Commissie ( 4 ) is bepaald dat voor likeurwijn met de beschermde oorsprongsbenaming “Condado de Huelva”, “Málaga” of “Jerez-Xérès-Sherry” de most van ingedroogde druiven waaraan neutrale alcohol van wijnbouwproducten is toegevoegd om de gisting te stuiten, en die uit het druivenras Pedro Ximénez is verkregen, afkomstig mag zijn van het gebied “Montilla-Moriles”. In artikel 5, lid 3, van Gedelegeerde Verordening (EU) 2019/33 is momenteel echter bepaald dat deze afwijking alleen geldt voor likeurwijnen met de beschermde oorsprongsbenaming “Málaga” en “Jerez-Xérès-Sherry”. Omwille van de consistentie met Gedelegeerde Verordening (EU) 2019/934 en met de productdossiers van de likeurwijnen met de beschermde oorsprongsbenaming “Condado de Huelva” moet artikel 5, lid 3, van Gedelegeerde Verordening (EU) 2019/33 worden gewijzigd en worden verduidelijkt dat de afwijking betreffende de herkomst van most van ingedroogde druiven waaraan neutrale alcohol van wijnbouwproducten is toegevoegd om de gisting te stuiten, ook geldt voor likeurwijnen met de beschermde oorsprongsbenaming “Condado de Huelva”. (7) Bij Verordening (EU) 2021/2117 is in artikel 119, lid 1, van Verordening (EU) nr. 1308/2013 voor alle wijnbouwproducten die een dealcoholisatiebehandeling hebben ondergaan en een effectief alcoholvolumegehalte van minder dan 10 % hebben, de datum van minimale houdbaarheid als aanduiding verplicht gesteld. Overeenkomstig de eisen van Verordening (EU) nr. 1169/2011 van het Europees Parlement en de Raad ( 5 ) , die voor alle levensmiddelen gelden, moet evenwel worden bepaald dat de datum van minimale houdbaarheid bij weergave ervan op de recipiënt niet in hetzelfde gezichtsveld hoeft te staan als andere verplichte aanduidingen als genoemd in artikel 119 van Verordening (EU) nr. 1308/2013. (8) Bij Verordening (EU) 2021/2117 zijn ook de lijst van ingrediënten en de voedingswaardevermelding uit hoofde van artikel 9, lid 1, respectievelijk punt b) en punt l), van Verordening (EU) nr. 1169/2011 toegevoegd aan de in artikel 119, lid 1, van Verordening (EU) nr. 1308/2013 vermelde lijst van verplichte aanduidingen. Verordening (EU) 2021/2117 verleende de Commissie, door wijziging van artikel 122 van Verordening (EU) nr. 1308/2013, ook de bevoegdheid om bijzondere regels vast te stellen voor de vermelding en aanduiding van ingrediënten voor de toepassing van de nieuwe eis van artikel 119, lid 1, punt i), van Verordening (EU) nr. 1308/2013. Daarom moet worden voorzien in de regels die nodig zijn om rekening te houden met de bijzondere kenmerken van wijnbouwproducten en met de bijzondere processen en timing van de productie ervan en om de consumenten uitgebreide en nauwkeurige informatie te verstrekken. Deze regels moeten gelden wanneer de lijst van ingrediënten op het wijnetiket staat, maar ook wanneer de lijst van ingrediënten overeenkomstig artikel 119, lid 5, van Verordening (EU) nr. 1308/2013 via de op de verpakking of op een daarop bevestigd etiket vermelde elektronische middelen wordt verstrekt. (9) In artikel 119, lid 5, punt c), van Verordening (EU) nr. 1308/2013 juncto artikel 9, lid 1, punt c), van Verordening (EU) nr. 1169/2011 is bepaald dat wanneer de lijst van ingrediënten met elektronische middelen wordt verstrekt, de stoffen die allergieën of intoleranties veroorzaken, rechtstreeks op de verpakking of een daarop bevestigd etiket moeten worden vermeld. Omwille van de consistentie met de eisen van Verordening (EU) nr. 1169/2011, die al voor wijn gelden, moet de bij artikel 40, lid 2, van Gedelegeerde Verordening (EU) 2019/33 ingevoerde afwijking op grond waarvan die stoffen buiten hetzelfde gezichtsveld mogen worden vermeld, ook voor die gevallen gelden. Wanneer de lijst van ingrediënten op de verpakking of op een daaraan bevestigd etiket is aangebracht, moet deze echter in hetzelfde gezichtsveld op de recipiënt staan en moeten de allergene stoffen ook in deze lijst worden vermeld, op grond van artikel 21, lid 1, punt a), van Verordening (EU) nr. 1169/2011. (10) Aangezien wijnbouwproducten altijd uit druiven worden bereid, moet worden toegestaan dat één aanduiding voor de basisgrondstof in de lijst van ingrediënten wordt gebruikt, ongeacht of de wijnmaker verse druiven of druivenmost heeft gebruikt. Door in de lijst van ingrediënten voor wijnbouwproducten steeds de aanduiding “druiven” te gebruiken, wordt de consument namelijk op geharmoniseerde, begrijpelijke en duidelijke wijze geïnformeerd. (11) De stoffen die in het kader van het Unierecht voor uiteenlopende oenologische doeleinden, zoals verrijking en verzoeting, zijn toegestaan, waaronder sucrose, geconcentreerde druivenmost en gerectificeerde geconcentreerde druivenmost, zijn ingrediënten en maken derhalve deel uit van de lijst van ingrediënten. Om ervoor te zorgen dat de vermelding van op druivenmost gebaseerde stoffen gemakkelijker te begrijpen is voor de consument en gemakkelijker te beheren is voor de wijnmaker, moet worden toegestaan dat de aanduiding “geconcentreerde druivenmost” wordt gebruikt voor zowel geconcentreerde druivenmost als gerectificeerde geconcentreerde druivenmost. (12) Naast de vermelding van druiven, zoet- en verrijkingsstoffen en eventueel liqueur de tirage en dosagelikeur moet de lijst van ingrediënten worden aangevuld met een vermelding van de additieven die bij de productie van wijnbouwproducten worden gebruikt, en van de technische hulpstoffen die allergieën of intoleranties kunnen veroorzaken. Er moet worden aangegeven dat al deze oenologische verbindingen die in de lijst van ingrediënten kunnen voorkomen, de verbindingen moeten zijn die voorkomen in tabel 2 van deel A van bijlage I bij Gedelegeerde Verordening (EU) 2019/934, die onder meer de aanduidingen ervan bevat, alsmede de E-nummers die mogen worden gebruikt als alternatief voor de vermelding ervan als ingrediënt. (13) Wijn is een product dat biochemisch actief blijft, en de intrinsieke kenmerken ervan kunnen gedurende de levenscyclus van de wijn sterk uiteenlopen, zelfs binnen dezelfde partij. De druiven die voor de productie van één enkele wijn worden gebruikt, verschillen als gevolg van bijvoorbeeld de rijpheid van de vruchten, de oogstomstandigheden, de plaatselijke bodem en het weer. Externe omstandigheden die zich vóór de botteling tijdens de vinificatie en oudering in vaten of andere speciale recipiënten voordoen, zijn ook van invloed op het eindproduct. Additieven worden gebruikt in verschillende productiestadia, van de eerste gisting tot de botteling; bij bepaalde oenologische functies hangt het van de interactie tussen de wijnkenmerken en de externe factoren en van de frequente noodzaak om verschillende wijnen te assembleren, af welke additieven het meest geschikt zijn. De verantwoordelijke oenologen nemen de beslissing om bepaalde additieven te gebruiken, vaak ter plaatse op basis van een ad-hocanalyse die op verschillende productiemomenten plaatsvindt om de integriteit van de wijn (bv. zuurgraad, frisheid) en de stabiliteit ervan te waarborgen. Een dergelijke beslissing wordt meestal pas laat in het proces genomen, wanneer de etiketten al zijn afgedrukt. Bovendien is vaak tot het laatste moment manoeuvreerruimte nodig om in te kunnen spelen op de behoeften van de wijnmarkt, die afhangen van de eindbestemming en de kopers van de wijn. Dit geldt met name voor additieven van de categorieën “zuurteregelaar” en “stabilisator”. Gezien de manoeuvreerruimte die dus voor oenologische, commerciële en etiketteringsdoeleinden nodig is, zonder dat de vereiste verstrekking van voldoende informatie aan de consument in het gedrang komt, en gezien de beperkte hoeveelheid toegestane oenologische verbindingen, die strikt gereguleerd zijn bij Gedelegeerde Verordening (EU) 2019/934, moet het de marktdeelnemers worden toegestaan om de “zuurteregelaars” en “stabilisatoren” in de lijst van ingrediënten op te nemen in de vorm van ten hoogste drie alternatieve ingrediënten die qua functie min of meer overeenkomen of onderling uitwisselbaar zijn, mits ten minste één van die additieven in het eindproduct aanwezig is. (14) In artikel 41 van Gedelegeerde Verordening (EU) 2019/33 is bepaald welke aanduidingen voor sulfieten, eieren en van eieren afgeleide stoffen en melk en van melk afgeleide stoffen moeten worden gebruikt bij de etikettering van bepaalde stoffen of producten die allergieën of intoleranties veroorzaken, als bedoeld in artikel 21 van Verordening (EU) nr. 1169/2011. Omwille van de consistentie en rekening houdend met het feit dat de consument ermee vertrouwd is, moeten deze aanduidingen ook worden gebruikt in de lijst van ingrediënten op de verpakking of op een etiket. (15) Bepaalde additieven die als verpakkingsgas worden gebruikt (koolstofdioxide, argon en stikstof), zijn voornamelijk bedoeld om zuurstof tijdens het bottelen van wijnbouwproducten te verdringen, maar maken geen deel uit van het product dat wordt geconsumeerd. Bovendien is het kenmerkend voor de wijnmarkt dat beslissingen over deze gassen soms bij het bottelen, nadat de etiketten al zijn gemaakt, op ad-hocbasis worden genomen en afhangen van commerciële factoren als de markt van bestemming, de wijze van vervoer of de wensen van de kopers. Daarom moet het de marktdeelnemers worden toegestaan de vermelding van verpakkingsgassen te vervangen door een beschrijving van de functie ervan met de woorden “Gebotteld onder beschermende atmosfeer” of “Botteling kan onder beschermende atmosfeer plaatsvinden”. (16) Bij bepaalde oenologische procedés voor de bereiding van mousserende wijnen wordt een “liqueur de tirage” aan de cuvee toegevoegd om de tweede gisting op gang te brengen, en wordt een “dosagelikeur” toegevoegd om deze wijnen hun specifieke organoleptische eigenschappen te verlenen. Alle mogelijke bestanddelen van zowel de liqueur de tirage als de dosagelikeur zijn gereglementeerd in bijlage II bij Gedelegeerde Verordening (EU) 2019/934; het gaat om sacharose, druivenmost, geconcentreerde druivenmost en/of wijn, maar deze worden niet gebruikt voor verzoeting of verrijking. Gezien de zeer specifieke oenologische functies ervan kan de loutere vermelding van de afzonderlijke bestanddelen van de liqueur de tirage en de dosagelikeur tussen de andere ingrediënten misleidend zijn voor de consument, tenzij de bestanddelen onder de desbetreffende specifieke termen worden opgenomen. Daarom moet worden toegestaan dat de termen “liqueur de tirage” en “dosagelikeur” hetzij alleen hetzij vergezeld van een lijst met de feitelijke bestanddelen ervan worden vermeld in de lijst van ingrediënten. (17) Enkele bepalingen van Gedelegeerde Verordening (EU) 2019/33 die alleen gelden voor het Verenigd Koninkrijk, zoals artikel 45, lid 3, of artikel 51, vierde alinea, zijn achterhaald omdat dat land geen lidstaat meer is van de Unie. Daarom moeten die bepalingen worden geschrapt. (18) Op grond van artikel 57, lid 1, punt a), van Gedelegeerde Verordening (EU) 2019/33 is de folie waarmee de korfsluiting van een fles mousserende wijn wordt bekleed, als verplicht onderscheidend kenmerk algemeen voorbehouden voor mousserende wijnen, mousserende kwaliteitswijnen en aromatische mousserende kwaliteitswijnen. Het gebruik van de folie moet derhalve een onderscheidend kenmerk van deze wijnen blijven en de in artikel 57, lid 2, van die gedelegeerde verordening genoemde uitzonderingen moeten van toepassing blijven. Wel moet het producenten en bottelaars worden toegestaan om operationele redenen, zoals kostenbesparingen, het beperken van afval of het verbeteren van de afzet, af te zien van het gebruik van folie, mits gewaarborgd is dat onbedoelde opening of manipulatie van de korfsluiting geen veiligheidsrisico oplevert bij het product. (19) Deel B van bijlage III bij Gedelegeerde Verordening (EU) 2019/33, dat de gebruiksvoorwaarden bevat voor de in artikel 52, lid 1, van die gedelegeerde verordening bedoelde vermeldingen die voor andere dan de in deel A genoemde producten moeten worden gebruikt, moet worden gewijzigd om de gebruiksvoorwaarden voor die vermeldingen verder te verduidelijken. (20) De lijst van ingrediënten en de voedingswaardevermelding als verplichte vermeldingen worden vanaf de datum van inwerkingtreding van de desbetreffende bepalingen een integraal onderdeel van de “omschrijving van het product” in de in artikel 10 bedoelde begeleidende documenten en daarmee van de omschrijving van het product in het kader van de voorschriften voor het gebruik van begeleidende documenten in deel A van bijlage V bij Gedelegeerde Verordening (EU) 2018/273 van de Commissie ( 6 ) en gelden voor zowel onverpakt vervoerde wijn als geëtiketteerde verpakte wijnbouwproducten. Om ervoor te zorgen dat in de Unie ingevoerde wijn wordt geëtiketteerd overeenkomstig de voorschriften van de Unie, moeten de eisen inzake het VI-1-document en de VI-2-uittreksels in bijlage VII bij die gedelegeerde verordening worden gewijzigd en moet de lijst van ingrediënten ook een integraal onderdeel van de omschrijving van het ingevoerde product worden. (21) De Gedelegeerde Verordeningen (EU) 2019/33 en (EU) 2018/273 moeten daarom dienovereenkomstig worden gewijzigd. (22) Op grond van artikel 6, vijfde alinea, van Verordening (EU) 2021/2117 moet de verplichting om de ingrediënten te vermelden en de datum van minimale houdbaarheid van gedeeltelijk gedealcoholiseerde en gedealcoholiseerde wijnbouwproducten met een effectief alcoholvolumegehalte van minder dan 10 % aan te geven, van toepassing zijn met ingang van 8 december 2023. Bijgevolg moeten de wijzigingen in die verplichtingen met ingang van diezelfde datum van toepassing zijn, HEEFT DE VOLGENDE VERORDENING VASTGESTELD: Artikel 1 Wijziging van Gedelegeerde Verordening (EU) 2019/33 Gedelegeerde Verordening (EU) 2019/33 wordt als volgt gewijzigd: 1) Artikel 5 wordt vervangen door: “Artikel 5 Afwijkingen betreffende de productie in het afgebakende geografische gebied 1.   In afwijking van artikel 93, lid 1, punt a), iv), en punt b), iv), van Verordening (EU) nr. 1308/2013 en voor zover dit in het productdossier is bepaald, mag een product met een beschermde oorsprongsbenaming of geografische aanduiding tot wijn worden verwerkt op een van de volgende locaties: a) in een gebied in de onmiddellijke nabijheid van het betrokken afgebakende gebied; b) in een gebied dat overeenkomstig de regelgeving van de lidstaat tot dezelfde administratieve eenheid of een naburige administratieve eenheid behoort; c) wanneer het om een grensoverschrijdende oorsprongsbenaming of geografische aanduiding gaat of wanneer er tussen twee of meer lidstaten of tussen één of meer lidstaten en één of meer derde landen een overeenkomst inzake controlemaatregelen bestaat, in een gebied dat zich in de onmiddellijke nabijheid van het betrokken afgebakende gebied bevindt. 2.   In afwijking van artikel 93, lid 1, punt a), iv), van Verordening (EU) nr. 1308/2013 en voor zover dit in het productdossier is bepaald, mag een product in een gebied dat niet in de onmiddellijke nabijheid van het betrokken afgebakende gebied ligt, tot mousserende wijn of parelwijn met een beschermde oorsprongsbenaming worden verwerkt voor zover dit procedé reeds vóór 1 maart 1986 werd toegepast. 3.   In afwijking van artikel 93, lid 1, punt a), iv), van Verordening (EU) nr. 1308/2013 mag voor likeurwijnen met de beschermde oorsprongsbenaming “Condado de Huelva”, “Málaga” of “Jerez-Xérès-Sherry” de most van ingedroogde druiven, verkregen uit het druivenras Pedro Ximénez, waaraan neutrale alcohol uit wijnbouwproducten is toegevoegd om de gisting te stuiten, afkomstig zijn van het gebied “Montilla-Moriles.””. 2) Artikel 6 wordt geschrapt. 3) Artikel 10 wordt geschrapt. 4) In artikel 11, lid 1, eerste alinea, punt c), wordt punt iii) vervangen door: “iii) registratie van de voorgestelde naam afbreuk zou doen aan de rechten van een merkhouder of van een gebruiker van een volledig homonieme naam of van een samengestelde naam waarvan één term identiek is aan de te registreren naam, of aan het bestaan van gedeeltelijk homonieme namen of andere met de te registreren naam vergelijkbare namen die verwijzen naar wijnbouwproducten die legaal op de markt zijn geweest gedurende ten minste vijf jaar vóór de datum van bekendmaking als bedoeld in artikel 97, lid 4, van Verordening (EU) nr. 1308/2013.”. 5) Artikel 12 wordt geschrapt. 6) In artikel 13, lid 1, tweede alinea, wordt punt b) vervangen door: “b) van gedeeltelijk homonieme namen of andere met de te registreren naam vergelijkbare namen die verwijzen naar wijnbouwproducten die legaal op de markt zijn geweest gedurende ten minste vijf jaar vóór de datum van bekendmaking als bedoeld in artikel 97, lid 4, van Verordening (EU) nr. 1308/2013.”. 7) Artikel 14 wordt geschrapt. 8) Artikel 15 wordt geschrapt. 9) In artikel 17, lid 1, wordt de derde alinea vervangen door: “In de standaardwijzigingsaanvraag worden de standaardwijzigingen beschreven, wordt samengevat waarom die wijzigingen noodzakelijk zijn, en wordt aangetoond dat de voorgestelde wijzigingen als standaardwijzigingen kunnen worden aangemerkt overeenkomstig artikel 105, lid 2, derde alinea, van Verordening (EU) nr. 1308/2013.”. 10) Artikel 20 wordt geschrapt. 11) Artikel 22 wordt geschrapt. 12) In artikel 40 wordt lid 2 vervangen door: “2.   In afwijking van lid 1 mogen de volgende verplichte aanduidingen buiten het in dat lid bedoelde gezichtsveld staan: a) de stoffen of producten die allergieën of intoleranties veroorzaken als bedoeld in artikel 9, lid 1, punt c), van Verordening (EU) nr. 1169/2011, wanneer de lijst van ingrediënten met elektronische middelen wordt verstrekt; b) de vermelding van de importeur; c) het nummer van de partij, en d) de datum van minimale houdbaarheid.”. 13) In artikel 45 wordt lid 3 geschrapt. 14) Het volgende artikel wordt ingevoegd: “Artikel 48 bis Lijst van ingrediënten 1.   De aanduiding “druiven” mag worden gebruikt in plaats van de vermelding van de druiven en/of de druivenmost die als grondstof voor de productie van wijnbouwproducten zijn gebruikt. 2.   De aanduiding “geconcentreerde druivenmost” mag worden gebruikt in plaats van de vermelding van de geconcentreerde druivenmost en/of de gerectificeerde geconcentreerde druivenmost die voor de productie van wijnbouwproducten zijn gebruikt. 3.   Voor de oenologische verbindingen in de lijst van ingrediënten worden de categorieën, namen en E-nummers in deel A, tabel 2, van bijlage I bij Gedelegeerde Verordening (EU) 2019/934 gebruikt. 4.   Onverminderd artikel 41, lid 1, van deze verordening worden voor de oenologische verbindingen die allergieën of intoleranties veroorzaken, in de lijst van ingrediënten de aanduidingen in kolom 1 van deel A, tabel 2, van bijlage I bij Gedelegeerde Verordening (EU) 2019/934 gebruikt. 5.   Additieven van de categorieën “zuurteregelaars” en “stabilisatoren” die min of meer overeenkomen of onderling uitwisselbaar zijn, mogen in de lijst van ingrediënten worden aangegeven met de vermelding “bevat … en/of”, gevolgd door ten hoogste drie additieven waarvan ten minste één in het eindproduct aanwezig is. 6.   De vermelding van additieven die in de lijst van ingrediënten onder de categorie “verpakkingsgassen” vallen, mag worden vervangen door de specifieke aanduiding “Gebotteld onder beschermende atmosfeer” of “Botteling kan onder beschermende atmosfeer plaatsvinden”. 7.   De toevoeging van liqueur de tirage en dosagelikeur aan wijnbouwproducten kan worden aangegeven met de specifieke vermeldingen “liqueur de tirage” en “dosagelikeur”, alleen dan wel, tussen haakjes, vergezeld van een lijst met bestanddelen ervan zoals vastgelegd in bijlage II bij Gedelegeerde Verordening (EU) 2019/934.”. 15) In artikel 51 wordt de vierde alinea geschrapt. 16) In artikel 57, lid 1, wordt de volgende derde alinea toegevoegd: “In afwijking van de eerste alinea, punt a), kunnen producenten van mousserende wijn, mousserende kwaliteitswijn en aromatische mousserende kwaliteitswijn besluiten de korfsluiting niet met een folie te bekleden.”. 17) In artikel 58 wordt lid 1 vervangen door: “1.   Voor wijnbouwproducten met een beschermde oorsprongsbenaming of geografische aanduiding die op hun grondgebied zijn geproduceerd, mogen de lidstaten het gebruik van de aanduidingen en presentatieregels als bedoeld in de artikelen 49, 50, 52, 53 en 55 en artikel 57, lid 1, derde alinea, van deze verordening en artikel 14 van Uitvoeringsverordening (EU) 2019/34 van de Commissie ( *1 ) verplichten, verbieden of beperken door via het productdossier van die wijnbouwproducten strengere voorwaarden in te voeren dan die welke in dit hoofdstuk zijn vastgesteld. ( *1 ) Uitvoeringsverordening (EU) 2019/34 van de Commissie van 17 oktober 2018 tot vaststelling van uitvoeringsbepalingen voor Verordening (EU) nr. 1308/2013 van het Europees Parlement en de Raad wat betreft aanvragen tot bescherming van oorsprongsbenamingen, geografische aanduidingen en traditionele aanduidingen in de wijnsector, de bezwaarprocedure, wijzigingen van productdossiers, het register van beschermde namen, de annulering van bescherming en het gebruik van symbolen, en voor Verordening (EU) nr. 1306/2013 van het Europees Parlement en de Raad wat betreft een adequaat controlesysteem ( PB L 9 van 11.1.2019, blz. 46 ).”.\" 18) In deel B van bijlage III wordt de tabel vervangen door: “Vermeldingen Gebruiksvoorwaarden сухо, seco, suché, tør, trocken, kuiv, ξηρός, dry, sec, secco, asciutto, sausais, sausas, száraz, droog, wytrawne, seco, sec, suho, kuiva, torrt Als het suikergehalte niet hoger is dan: — 4 gram per liter, of — 9 gram per liter wanneer het totaalgehalte aan zuren, uitgedrukt in gram wijnsteenzuur per liter, niet meer dan 2 gram per liter lager is dan het gehalte aan suikerresidu. полусухо, semiseco, polosuché, halvtør, halbtrocken, poolkuiv, ημίξηρος, medium dry, demi-sec, abboccato, pussausais, pusiau sausas, félszáraz, halfdroog, półwytrawne, meio seco, adamado, demisec, polsuho, puolikuiva, halvtorrt, polusuho Als het suikergehalte hoger is dan het bovengenoemde maximum, maar niet hoger is dan: — 12 gram per liter, of — 18 gram per liter wanneer het totaalgehalte aan zuren, uitgedrukt in gram wijnsteenzuur per liter, niet meer dan 10 gram per liter lager is dan het gehalte aan suikerresidu. полусладко, semidulce, polosladké, halvsød, lieblich, poolmagus, ημίγλυκος, medium, medium sweet, moelleux, amabile, pussaldais, pusiau saldus, félédes, halfzoet, półsłodkie, meio doce, demidulce, polsladko, puolimakea, halvsött, poluslatko Als het suikergehalte hoger is dan het in de tweede rij van deze tabel vermelde maximum, maar niet hoger is dan 45 gram per liter. сладко, dulce, sladké, sød, süss, magus, γλυκός, sweet, doux, dolce, saldais, saldus, édes, ħelu, zoet, słodkie, doce, dulce, sladko, makea, sött, slatko. Als het suikergehalte ten minste 45 gram per liter bedraagt.” Artikel 2 Wijziging van Gedelegeerde Verordening (EU) 2018/273 In deel III, punt C, van bijlage VII bij Gedelegeerde Verordening (EU) 2018/273 wordt het volgende streepje in vak 6 toegevoegd: (Vak 5 voor VI-2): Omschrijving van het ingevoerde product: “— Lijst van ingrediënten.”. Artikel 3 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 1, punten 12 en 14, en artikel 2 zijn van toepassing met ingang van 8 december 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 mei 2023. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Verordening (EU) 2021/2117 van het Europees Parlement en de Raad van 2 december 2021 tot wijziging van de Verordeningen (EU) nr. 1308/2013 tot vaststelling van een gemeenschappelijke ordening van de markten voor landbouwproducten, (EU) nr. 1151/2012 inzake kwaliteitsregelingen voor landbouwproducten en levensmiddelen, (EU) nr. 251/2014 inzake de definitie, de aanduiding, de aanbiedingsvorm, de etikettering en de bescherming van geografische aanduidingen van gearomatiseerde wijnbouwproducten en (EU) nr. 228/2013 houdende specifieke maatregelen op landbouwgebied ten behoeve van de ultraperifere gebieden van de Unie ( PB L 435 van 6.12.2021, blz. 262 ). ( 3 ) Gedelegeerde Verordening (EU) 2019/33 van de Commissie van 17 oktober 2018 tot aanvulling van Verordening (EU) nr. 1308/2013 van het Europees Parlement en de Raad wat betreft aanvragen tot bescherming van oorsprongsbenamingen, geografische aanduidingen en traditionele aanduidingen in de wijnsector, de bezwaarprocedure, gebruiksbeperkingen, wijzigingen van productdossiers, de annulering van bescherming en de etikettering en presentatie ( PB L 9 van 11.1.2019, blz. 2 ). ( 4 ) Gedelegeerde Verordening (EU) 2019/934 van de Commissie van 12 maart 2019 tot aanvulling van Verordening (EU) nr. 1308/2013 van het Europees Parlement en de Raad wat betreft de wijnbouwoppervlakten waar het alcoholgehalte mag worden verhoogd, de toegestane oenologische procedés en de beperkingen met betrekking tot de productie en de bewaring van wijnbouwproducten, het minimale alcoholpercentage voor bijproducten en de verwijdering van die producten, en de bekendmaking van OIV-dossiers ( PB L 149 van 7.6.2019, blz. 1 ). ( 5 ) Verordening (EU) nr. 1169/2011 van het Europees Parlement en de Raad van 25 oktober 2011 betreffende de verstrekking van voedselinformatie aan consumenten, tot wijziging van Verordeningen (EG) nr. 1924/2006 en (EG) nr. 1925/2006 van het Europees Parlement en de Raad en tot intrekking van Richtlijn 87/250/EEG van de Commissie, Richtlijn 90/496/EEG van de Raad, Richtlijn 1999/10/EG van de Commissie, Richtlijn 2000/13/EG van het Europees Parlement en de Raad, Richtlijnen 2002/67/EG en 2008/5/EG van de Commissie, en Verordening (EG) nr. 608/2004 van de Commissie ( PB L 304 van 22.11.2011, blz. 18 ). ( 6 ) Gedelegeerde Verordening (EU) 2018/273 van de Commissie van 11 december 2017 tot aanvulling van Verordening (EU) nr. 1308/2013 van het Europees Parlement en de Raad wat betreft het vergunningenstelsel voor het aanplanten van wijnstokken, het wijnbouwkadaster, begeleidende documenten en certificering, het in- en uitslagregister, de verplichte opgaven, meldingen en de bekendmaking van meegedeelde informatie, tot aanvulling van Verordening (EU) nr. 1306/2013 van het Europees Parlement en de Raad wat betreft de toepasselijke controles en sancties, tot wijziging van de Verordeningen (EG) nr. 555/2008, (EG) nr. 606/2009 en (EG) nr. 607/2009 van de Commissie en tot intrekking van Verordening (EG) nr. 436/2009 van de Commissie en Gedelegeerde Verordening (EU) 2015/560 van de Commissie ( PB L 58 van 28.2.2018, blz. 1 ).",
  "source": "EUR LEX"
}