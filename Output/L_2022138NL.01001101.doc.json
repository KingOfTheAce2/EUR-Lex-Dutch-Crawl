{
  "url": "http://www.w3.org/1999/xhtml\">",
  "content": "L_2022138NL.01001101.xml 17.5.2022 NL Publicatieblad van de Europese Unie L 138/11 UITVOERINGSVERORDENING (EU) 2022/751 VAN DE COMMISSIE van 16 mei 2022 tot niet-goedkeuring van de werkzame stof chloorpicrine overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, Overwegende hetgeen volgt: (1) Op 21 december 2014 heeft European Chloropicrin Group (ECG) overeenkomstig artikel 7, lid 1, van Verordening (EG) nr. 1107/2009 bij het Verenigd Koninkrijk (“de lidstaat-rapporteur”) een aanvraag voor de goedkeuring van de werkzame stof chloorpicrine ingediend. (2) Overeenkomstig artikel 9, lid 3, van Verordening (EG) nr. 1107/2009 heeft de lidstaat-rapporteur de aanvrager, de andere lidstaten, de Commissie en de Europese Autoriteit voor voedselveiligheid (EFSA) op 18 juni 2014 in kennis gesteld van de ontvankelijkheid van de aanvraag. (3) Voor die werkzame stof zijn de uitwerking op de gezondheid van mens en dier en het milieueffect overeenkomstig artikel 11, leden 2 en 3, van Verordening (EG) nr. 1107/2009 beoordeeld voor de door de aanvrager voorgestelde toepassing. De lidstaat-rapporteur heeft op 12 december 2017 een ontwerpbeoordelingsverslag bij de Commissie en de EFSA ingediend. (4) Overeenkomstig artikel 12, lid 1, van Verordening (EG) nr. 1107/2009 heeft de EFSA het van de lidstaat-rapporteur ontvangen ontwerpbeoordelingsverslag doorgestuurd naar de aanvrager en de andere lidstaten en heeft zij hierover een openbare raadpleging gehouden. (5) Overeenkomstig artikel 12, lid 3, van Verordening (EG) nr. 1107/2009 heeft zij de aanvrager verzocht de lidstaten, de Commissie en de EFSA aanvullende informatie te verstrekken. (6) Naar aanleiding van de kennisgeving door het Verenigd Koninkrijk van zijn voornemen om zich krachtens artikel 50 van het Verdrag betreffende de Europese Unie terug te trekken uit de Unie, heeft Italië tijdens het proces van collegiale toetsing in juni 2019 de verantwoordelijkheid voor deze werkzame stof als lidstaat-rapporteur overgenomen. (7) De beoordeling van de aanvullende informatie door de lidstaat-rapporteur is bij de EFSA ingediend in de vorm van een bijgewerkt ontwerpbeoordelingsverslag. (8) Het ontwerpbeoordelingsverslag is door de lidstaten en de EFSA geëvalueerd. De EFSA heeft haar conclusie over de risicobeoordeling van de werkzame stof chloorpicrine ( 2 ) op 30 januari 2020 aan de Commissie voorgelegd. (9) In haar conclusie heeft de EFSA aangegeven dat zij op basis van de beschikbare informatie de risicobeoordeling voor consumenten, personen die beroepshalve het middel toepassen, werknemers, omstanders en bewoners niet kon voltooien en dat zij potentiële bezorgdheden met betrekking tot het grondwater, in de bodem levende macro- en micro-organismen en in de bodem levende niet tot de doelsoorten behorende geleedpotigen heeft geïdentificeerd. (10) Daarnaast kon ook de beoordeling van de risico’s voor waterorganismen, bijen, op bladeren levende niet tot de doelsoorten behorende geleedpotigen, regenwormen en niet tot de doelsoorten behorende terrestrische planten niet worden voltooid. (11) De Commissie heeft de aanvrager verzocht zijn opmerkingen in te dienen over de conclusie van de EFSA en, overeenkomstig artikel 13, lid 1, van Verordening (EG) nr. 1107/2009, over het ontwerpevaluatieverslag. De aanvrager heeft zijn opmerkingen ingediend en deze zijn zorgvuldig onderzocht. (12) Op 22 oktober 2021 heeft de Commissie een evaluatieverslag en een ontwerpverordening betreffende de niet-goedkeuring van de werkzame stof chloorpicrine bij het Permanent Comité voor planten, dieren, levensmiddelen en diervoeders ingediend. De Commissie heeft vastgesteld dat de door de EFSA geïdentificeerde bezorgdheden niet konden worden weggenomen en dat bijgevolg niet kon worden geconcludeerd dat aan de goedkeuringscriteria was voldaan. (13) Bij brief van 18 januari 2022 heeft de aanvrager de aanvraag voor de goedkeuring van chloorpicrine ingetrokken. Chloorpicrine mag derhalve niet worden goedgekeurd. (14) Deze verordening laat de mogelijkheid om een nieuwe aanvraag voor de goedkeuring van chloorpicrine in te dienen overeenkomstig artikel 7 van Verordening (EG) nr. 1107/2009 onverlet. (15) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-goedkeuring van de werkzame stof De werkzame stof chloorpicrine wordt niet goedgekeurd. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 mei 2022. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) EFSA Journal 2020;18(3):6028, Conclusion on the peer review of the pesticide risk assessment of the active substance chloropicrin, doi:10.2903/j.efsa.2020.6028.",
  "source": "EUR LEX"
}