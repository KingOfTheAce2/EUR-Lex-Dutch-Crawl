{
  "url": "http://www.w3.org/1999/xhtml\"><!--",
  "content": "L_2021446NL.01004401.xml 14.12.2021 NL Publicatieblad van de Europese Unie L 446/44 BESLUIT (GBVB) 2021/2208 VAN DE RAAD van 13 december 2021 tot wijziging van Besluit (GBVB) 2017/1775 betreffende beperkende maatregelen in het licht van de situatie in Mali DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 28 september 2017 heeft de Raad Besluit (GBVB) 2017/1775 ( 1 ) betreffende beperkende maatregelen in het licht van de situatie in Mali vastgesteld. (2) Op 24 en 25 mei 2021 heeft de Europese Raad conclusies aangenomen waarin hij de staatsgreep van 24 mei 2021 in Mali, waarbij de president van de overgangsregering van Mali en de premier werden vastgehouden, krachtig veroordeelde en verklaarde dat de Unie bereid is gerichte maatregelen te overwegen tegen politieke en militaire leiders die de Malinese transitie belemmeren. (3) Op 26 mei 2021 heeft de Veiligheidsraad van de Verenigde Naties met bezorgdheid nota genomen van de mogelijk negatieve effecten van bovengenoemde gebeurtenissen van 24 mei 2021 op de inspanningen ter bestrijding van het terrorisme, de uitvoering van het akkoord voor vrede en verzoening in Mali (de “overeenkomst”) en het stabiliseren van centraal Mali. (4) Op 29 juni 2021 heeft de Veiligheidsraad van de Verenigde Naties Resolutie 2584 (2021) aangenomen, waarin hij de gebeurtenissen van 24 mei 2021 veroordeelde en zich zeer ongerust toonde over de aanhoudende vertragingen bij de uitvoering van de overeenkomst. Hij riep alle Malinese belanghebbenden op de volledige verwezenlijking van de politieke transitie en de machtsoverdracht aan de gekozen civiele autoriteiten mogelijk te maken binnen de overgangsperiode van 18 maanden, waartoe is besloten tijdens de bijeenkomst van de Economische Gemeenschap van West-Afrikaanse Staten (Ecowas) op 15 september 2020. Hij riep de overgangsregering van Mali ertoe op ook vrije en eerlijke presidents- en parlementsverkiezingen te organiseren, die gepland zijn voor 27 februari 2022, samen met regionale en lokale verkiezingen en, in voorkomend geval, een grondwettelijk referendum, binnen dat tijdsbestek van 18 maanden. (5) Op 18 oktober 2021 heeft de Raad de situatie in Mali besproken en laten weten dat beperkende maatregelen kunnen worden overwogen tegen hen die de transitie belemmeren, ter ondersteuning van de inspanningen van de Ecowas en in overeenstemming met de conclusies die de Europese Raad in mei heeft aangenomen. (6) Op 7 november 2021 betreurde de Ecowas ten zeerste het gebrek aan vooruitgang bij de voorbereiding van de verkiezingen. Er is bijvoorbeeld geen gedetailleerd tijdschema van de activiteiten voor het houden van verkiezingen op de overeengekomen data. Zij herhaalde dat het transitie-tijdschema voor de voor 27 februari 2022 geplande verkiezingen in acht moet worden genomen en riep de overgangsautoriteiten op daarnaar te handelen en te zorgen voor een snelle terugkeer naar de constitutionele orde. Zij riep de internationale gemeenschap op de nodige maatregelen te nemen om ervoor te zorgen dat de overgangsautoriteiten zich houden aan hun toezegging van een spoedige terugkeer naar de constitutionele orde. Zij besloot met onmiddellijke ingang sancties op te leggen aan aangemerkte personen en groepen, waaronder de volledige overgangsautoriteiten en de andere transitie-instellingen. Zij riep de bilaterale en multilaterale partners op de uitvoering van deze sancties goed te keuren en te steunen. (7) Op 15 november 2021 is de Raad overeengekomen een specifiek kader vast te stellen voor beperkende maatregelen in het licht van de situatie in Mali, ter ondersteuning van het besluit van de Ecowas van 7 november 2021. (8) Besluit (GBVB) 2017/1775 moet derhalve dienovereenkomstig worden gewijzigd. (9) Meer optreden van de Unie is nodig om bepaalde maatregelen uit te voeren, HEEFT HET VOLGENDE BESLUIT VASTGESTELD: Artikel 1 Besluit (GBVB) 2017/1775 wordt als volgt gewijzigd: 1) In artikel 1, leden 1 en 5, wordt “de bijlage” vervangen door “bijlage I”. 2) Na artikel 1 wordt het volgende artikel ingevoegd: “Artikel 1 bis 1.   De lidstaten nemen de nodige maatregelen om de inreis in of de doorreis door hun grondgebied te beletten van natuurlijke personen die: a) verantwoordelijk zijn voor, medeplichtig zijn aan, of direct of indirect betrokken zijn geweest bij acties of beleidsmaatregelen die de vrede, de veiligheid of de stabiliteit van Mali bedreigen, zoals de in artikel 1, lid 1, bedoelde acties of beleidsmaatregelen; b) de succesvolle voltooiing van de politieke transitie van Mali belemmeren of ondermijnen, onder meer door het houden van verkiezingen of de machtsoverdracht aan de gekozen autoriteiten te belemmeren of te ondermijnen, of c) banden hebben met de in punt a) of b) bedoelde natuurlijke personen. De lijst van de in dit lid bedoelde aangewezen personen staat in bijlage II. 2.   Lid 1 houdt niet in dat de lidstaten verplicht zijn de inreis van eigen onderdanen in hun grondgebied te weigeren. 3.   Lid 1 laat de gevallen onverlet waarin de lidstaten gebonden zijn aan een internationaalrechtelijke verplichting, en wel: a) als gastland van een internationale intergouvernementele organisatie; b) als gastland van een internationale conferentie die is bijeengeroepen door of plaatsvindt onder auspiciën van de Verenigde Naties; c) krachtens een multilaterale overeenkomst die voorrechten en immuniteiten verleent, of d) krachtens het Concordaat (Verdrag van Lateranen) van 1929 dat werd gesloten tussen de Heilige Stoel (Vaticaanstad) en Italië. 4.   Lid 3 is ook van toepassing op de gevallen waarin een lidstaat als gastland van de Organisatie voor Veiligheid en Samenwerking in Europa (OVSE) optreedt. 5.   De Raad wordt terdege geïnformeerd indien een lidstaat een vrijstelling op grond van lid 3 of lid 4 verleent. 6.   De lidstaten kunnen vrijstellingen van de krachtens lid 1 opgelegde maatregelen verlenen voor reizen die plaatsvinden op grond van dringende humanitaire noden of met het oog op het bijwonen van intergouvernementele vergaderingen, door de Unie geïnitieerde of georganiseerde vergaderingen, of door een lidstaat die fungerend voorzitter is van de OVSE georganiseerde vergaderingen, wanneer daar een politieke dialoog wordt gevoerd waarbij de beleidsdoelen van de beperkende maatregelen rechtstreeks worden bevorderd. 7.   De lidstaten kunnen ook vrijstellingen van de krachtens lid 1 opgelegde maatregelen verlenen indien inreis of doorreis noodzakelijk is in verband met een gerechtelijke procedure. 8.   Een lidstaat die de in lid 6 of 7 bedoelde vrijstellingen wil verlenen, brengt zulks schriftelijk ter kennis van de Raad. De vrijstelling wordt geacht te zijn verleend, tenzij een of meer lidstaten binnen twee werkdagen na ontvangst van de kennisgeving van de voorgestelde vrijstelling schriftelijk bezwaar maken. In dat geval kan de Raad met gekwalificeerde meerderheid besluiten de voorgestelde vrijstelling te verlenen. 9.   Wanneer een lidstaat krachtens lid 3, 4, 6, of 7 machtiging verleent tot inreis in of doorreis door zijn grondgebied van de in bijlage II vermelde personen, geldt deze machtiging alleen voor het doel waarvoor zij is verleend en alleen voor de rechtstreeks daarbij betrokken personen.”. 3) In artikel 2, leden 1 en 2, en lid 4, punt b), wordt “de bijlage” vervangen door “bijlage I”. 4) Na artikel 2 wordt het volgende artikel ingevoegd: “Artikel 2 bis 1.   Alle tegoeden en economische middelen die eigendom zijn of direct of indirect onder zeggenschap staan van natuurlijke of rechtspersonen, entiteiten of lichamen die: a) verantwoordelijk zijn voor, medeplichtig zijn aan, of direct of indirect betrokken zijn geweest bij acties of beleidsmaatregelen die de vrede, veiligheid of stabiliteit van Mali bedreigen, zoals de in artikel 2, lid 1, bedoelde acties of beleidsmaatregelen; b) de succesvolle voltooiing van de politieke transitie van Mali belemmeren of ondermijnen, onder meer door het houden van verkiezingen of de machtsoverdracht aan de gekozen autoriteiten te belemmeren of te ondermijnen, of c) banden hebben met de in punt a) of b) bedoelde natuurlijke of rechtspersonen, entiteiten of lichamen, worden bevroren. De lijst van de in dit lid bedoelde aangewezen natuurlijke of rechtspersonen, entiteiten of lichamen staat in bijlage II. 2.   Er worden geen tegoeden of economische middelen direct of indirect ter beschikking gesteld aan of ten behoeve van in bijlage II vermelde natuurlijke of rechtspersonen, entiteiten of lichamen. 3.   In afwijking van de leden 1 en 2 kunnen de bevoegde autoriteiten van de lidstaten, onder door hen geschikt geachte voorwaarden, toestemming verlenen voor de vrijgave of de beschikbaarstelling van bepaalde bevroren tegoeden of economische middelen, nadat zij hebben vastgesteld dat de betrokken tegoeden of economische middelen: a) noodzakelijk zijn voor het dekken van uitgaven voor de basisbehoeften van de in bijlage II genoemde natuurlijke of rechtspersonen, entiteiten of lichamen, en de gezinsleden die van deze natuurlijke personen afhankelijk zijn, zoals betalingen voor levensmiddelen, huur of hypotheeklasten, geneesmiddelen of medische behandelingen, belastingen, verzekeringspremies en nutsvoorzieningen; b) uitsluitend bestemd zijn voor het betalen van redelijke honoraria en het vergoeden van andere kosten van juridische diensten; c) uitsluitend bestemd zijn voor de betaling van honoraria of kosten voor het routinematig houden of beheren van bevroren tegoeden of economische middelen; d) noodzakelijk zijn voor de betaling van buitengewone lasten, mits de bevoegde autoriteit de bevoegde autoriteiten van de andere lidstaten en de Commissie ten minste twee weken vóór zij de toestemming verleent, in kennis stelt van de redenen waarom zij meent dat specifieke toestemming moet worden verleend, of e) gestort worden op of betaald worden van een rekening van een diplomatieke of consulaire missie of een internationale organisatie die bescherming geniet op grond van het internationaal recht, voor zover die betalingen bestemd zijn voor de officiële doelen van de diplomatieke of consulaire missie of de internationale organisatie. De betrokken lidstaat stelt de andere lidstaten en de Commissie in kennis van elke toestemming die overeenkomstig dit lid is verleend, binnen twee weken na de verlening van de toestemming. 4.   In afwijking van lid 1 kunnen de bevoegde autoriteiten van de lidstaten de vrijgave van bepaalde bevroren geldmiddelen of economische middelen toestaan, of de beschikbaarstelling van bepaalde bevroren tegoeden of economische middelen, mits aan de volgende voorwaarden is voldaan: a) de tegoeden of economische middelen zijn het voorwerp van een arbitraal vonnis dat is gegeven voor de datum waarop de in lid 1 bedoelde natuurlijke of rechtspersonen, entiteiten of lichamen zijn opgenomen in bijlage II, of van een gerechtelijk of administratief besluit dat in de Unie is gegeven, of van een rechterlijk vonnis dat in de betrokken lidstaat voor tenuitvoerlegging vatbaar is, en dat van voor of na die datum dateert; b) de tegoeden of economische middelen worden uitsluitend gebruikt om te voldoen aan vorderingen die door een dergelijke beslissing zijn gewaarborgd of geldig zijn verklaard, binnen de grenzen gesteld door de toepasselijke wet- en regelgeving betreffende de rechten van titularissen van dergelijke vorderingen; c) de beslissing komt niet ten goede aan een in bijlage II vermelde natuurlijke of rechtspersoon, entiteit of lichaam, en d) de erkenning van het besluit of vonnis is niet in strijd met de openbare orde van de betrokken lidstaat. De betrokken lidstaat stelt de andere lidstaten en de Commissie in kennis van elke toestemming die overeenkomstig dit lid is verleend, binnen twee weken na de verlening van de toestemming. 5.   Lid 1 belet niet dat een op de lijst in bijlage II geplaatste natuurlijke of rechtspersoon, entiteit of lichaam betalingen verricht die verschuldigd zijn uit hoofde van een contract dat of overeenkomst die is gesloten, of een verplichting die is ontstaan, vóór de datum waarop de natuurlijke of rechtspersoon, de entiteit of het lichaam op de lijst werd geplaatst, mits de betrokken lidstaat heeft vastgesteld dat de betalingen niet direct of indirect worden ontvangen door een natuurlijke of rechtspersoon, entiteit of lichaam als bedoeld in lid 1. 6.   Lid 2 is niet van toepassing op de bijboeking op bevroren rekeningen van: a) rente of andere inkomsten op die rekeningen; b) betalingen die verschuldigd zijn overeenkomstig contracten, overeenkomsten of verbintenissen die zijn gesloten of ontstaan vóór de datum waarop de in de leden 1 en 2 vervatte maatregelen op deze rekeningen van toepassing werden, of c) betalingen die verschuldigd zijn uit hoofde van gerechtelijke, administratieve of arbitrale beslissingen die in de Unie zijn gegeven of in de betrokken lidstaat voor tenuitvoerlegging vatbaar zijn, mits dergelijke rente, andere inkomsten en betalingen onderworpen blijven aan de maatregelen van lid 1. 7.   In afwijking van de leden 1 en 2, kunnen de bevoegde autoriteiten van de lidstaten, onder door hen geschikt geachte voorwaarden, toestemming verlenen voor de vrijgave van bepaalde bevroren tegoeden of economische middelen, of voor de beschikbaarstelling van bepaalde tegoeden of economische middelen, nadat zij hebben vastgesteld dat het verstrekken van die tegoeden of economische middelen noodzakelijk is voor humanitaire doeleinden, zoals het verlenen of vergemakkelijken van hulp, met inbegrip van medische benodigdheden, levensmiddelen, of de overbrenging van humanitaire hulpverleners en daarmee verband houdende hulp, of bijstand voor evacuaties uit Mali. De betrokken lidstaat stelt de andere lidstaten en de Commissie in kennis van elke toestemming die overeenkomstig dit artikel is verleend, binnen twee weken na de verlening van de toestemming.”. 5) Artikel 3 wordt vervangen door: “Artikel 3 1.   De Raad stelt de lijst in bijlage I vast en wijzigt deze in overeenstemming met de besluiten van de Veiligheidsraad of van het Sanctiecomité. 2.   De lijst in bijlage II wordt met eenparigheid van stemmen vastgesteld en gewijzigd door de Raad, die besluit op voorstel van een lidstaat of van de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”).”. 6) Artikel 4 wordt vervangen door: “Artikel 4 1.   Wanneer de Veiligheidsraad of het Sanctiecomité een persoon of entiteit op de lijst plaatst, neemt de Raad die persoon of entiteit op in bijlage I. De Raad stelt de betrokken persoon of entiteit in kennis van zijn besluit, inclusief de motivering voor plaatsing op de lijst, hetzij rechtstreeks, indien het adres bekend is, hetzij middels de publicatie van een kennisgeving, zodat die persoon of entiteit daarover opmerkingen kan indienen. 2.   De Raad stelt de betrokken natuurlijke persoon of rechtspersoon, de betrokken entiteit of het betrokken lichaam in kennis van het in artikel 3, lid 2, bedoelde besluit en van de motivering voor plaatsing op de lijst, hetzij rechtstreeks (indien het adres bekend is), hetzij middels de publicatie van een kennisgeving, zodat die natuurlijke of rechtspersoon, die entiteit of dat lichaam daarover opmerkingen kan indienen. 3.   Indien er opmerkingen worden ingediend of substantieel nieuw bewijsmateriaal wordt overgelegd, toetst de Raad zijn besluit en brengt hij de betrokken persoon of entiteit daarvan op de hoogte.”. 7) Artikel 5 wordt vervangen door: “Artikel 5 1.   In bijlage I worden de door de Veiligheidsraad of het Sanctiecomité opgegeven redenen vermeld waarom personen of entiteiten op de lijst zijn geplaatst. 2.   Bijlage I bevat tevens, indien beschikbaar, informatie die door de Veiligheidsraad of het Sanctiecomité is verstrekt en die nodig is om de betrokken personen of entiteiten te identificeren. Met betrekking tot personen kan die informatie bestaan uit namen, inclusief aliassen, geboortedatum en geboorteplaats, nationaliteit, paspoort- en identiteitskaartnummers, gender, adres, indien bekend, en functie of beroep. Met betrekking tot entiteiten kan die informatie bestaan uit namen, plaats en datum van inschrijving en/of registratie, het inschrijvings- en/of registratienummer en de plaats van vestiging. 3.   In bijlage II wordt de opneming van de daarin bedoelde natuurlijke en rechtspersonen, entiteiten en lichamen in de lijst gemotiveerd. 4.   Bijlage II bevat ook de informatie, indien beschikbaar, die nodig is om de betrokken natuurlijke of rechtspersonen, entiteiten of lichamen te identificeren. Met betrekking tot natuurlijke personen kan die informatie bestaan uit: namen en aliassen; geboortedatum en geboorteplaats; nationaliteit; paspoort- en identiteitskaartnummers; geslacht; adres indien bekend; en functie of beroep. Met betrekking tot rechtspersonen, entiteiten of lichamen kan die informatie bestaan uit: namen; plaats en datum van inschrijving en/of registratie; inschrijvings- en/of registratienummer; en plaats van vestiging.”. 8) Na artikel 5 wordt het volgende artikel ingevoegd: “Artikel 5 bis 1.   De Raad en de hoge vertegenwoordiger verwerken voor de uitoefening van hun taken uit hoofde van dit besluit persoonsgegevens, met name: a) wat betreft de Raad, bij het opstellen en wijzigen van de bijlagen I en II; b) wat betreft de hoge vertegenwoordiger, bij het opstellen van de wijzigingen van de bijlagen I en II. 2.   De Raad en de hoge vertegenwoordiger mogen in voorkomend geval relevante gegevens verwerken die betrekking hebben op strafbare feiten die zijn gepleegd door natuurlijke personen op de lijst, en op strafrechtelijke veroordelingen of veiligheidsmaatregelen betreffende dergelijke personen, doch uitsluitend voor zover deze verwerking noodzakelijk is voor het opstellen van de bijlagen I en II. 3.   Voor de toepassing van dit besluit worden de Raad en de hoge vertegenwoordiger aangewezen als “verwerkingsverantwoordelijken” in de zin van artikel 3, punt 8, van Verordening (EU) 2018/1725 van het Europees Parlement en de Raad ( *1 ) , om ervoor te zorgen dat de betrokken natuurlijke personen hun rechten uit hoofde van die verordening kunnen uitoefenen. Artikel 5 ter Vorderingen in verband met contracten of andere transacties aan de uitvoering waarvan, direct of indirect, geheel of gedeeltelijk, afbreuk is gedaan door de maatregelen die uit hoofde van onderhavig besluit zijn ingesteld, met inbegrip van vorderingen tot schadeloosstelling of soortgelijke vorderingen, zoals een vordering tot schuldvergelijking of een garantievordering, met name een vordering tot verlenging of uitbetaling van een obligatie of van een garantie of contragarantie, met name een financiële garantie of contragarantie, ongeacht de vorm hiervan, worden niet toegewezen indien deze vorderingen worden ingesteld door: a) in bijlage II genoemde natuurlijke of rechtspersonen, entiteiten of lichamen; b) natuurlijke of rechtspersonen, entiteiten of lichamen die handelen voor rekening of ten behoeve van een van de in punt a) bedoelde natuurlijke of rechtspersonen, entiteiten of lichamen.”. ( *1 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ).\" 9) Artikel 6 wordt vervangen door: “Artikel 6 1.   Dit besluit wordt gewijzigd dan wel ingetrokken, overeenkomstig de besluiten van de Veiligheidsraad. 2.   De in artikel 1 bis, lid 1, en artikel 2 bis, leden 1 en 2, bedoelde maatregelen zijn van toepassing tot en met 14 december 2022 en worden voortdurend geëvalueerd. Ze worden zo nodig verlengd of gewijzigd, indien de Raad van oordeel is dat de doelstellingen ervan niet zijn bereikt.”. 10) De bijlage wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 13 december 2021. Voor de Raad De voorzitter J. BORRELL FONTELLES ( 1 ) Besluit (GBVB) 2017/1775 van de Raad van 28 september 2017 betreffende beperkende maatregelen in het licht van de situatie in Mali ( PB L 251 van 29.9.2017, blz. 23 ). BIJLAGE 1. De bijlage bij Besluit (GBVB) 2017/1775 GBVB wordt bijlage I. 2. Een bijlage II wordt toegevoegd, met de volgende delen: “BIJLAGE II A. Lijst van natuurlijke personen bedoeld in artikel 1 bis, lid 1 B. Lijst van natuurlijke of rechtspersonen, entiteiten of lichamen, bedoeld in artikel 2 bis, lid 1 ”.",
  "source": "EUR LEX"
}