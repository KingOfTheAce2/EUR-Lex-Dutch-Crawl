{
  "url": "http://www.w3.org/1999/xhtml\">",
  "content": "L_202500479NL.000101.fmx.xml Publicatieblad van de Europese Unie NL L-serie 2025/479 13.3.2025 BESLUIT (EU) 2025/479 VAN DE RAAD van 18 februari 2025 betreffende de sluiting van de Overeenkomst tussen de Europese Unie en de Republiek Servië inzake operationele activiteiten van het Europees Grens- en kustwachtagentschap in de Republiek Servië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 77, lid 2, punten b) en d), en artikel 79, lid 2, punt c), in samenhang met artikel 218, lid 6, punt a), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Overeenkomstig Besluit (EU) 2024/1639 van de Raad ( 2 ) is de Overeenkomst tussen de Europese Unie en de Republiek Servië inzake operationele activiteiten van het Europees Grens- en kustwachtagentschap in de Republiek Servië (de “overeenkomst”) op 25 juni 2024 ondertekend, onder voorbehoud van de sluiting ervan op een latere datum. (2) Op grond van artikel 73, lid 3, van Verordening (EU) 2019/1896 van het Europees Parlement en de Raad ( 3 ) moet, als de omstandigheden vereisen dat grensbeheerteams van het permanente korps worden ingezet in een derde land waar de teamleden uitvoerende bevoegdheden zullen uitoefenen, tussen de Unie en het desbetreffende derde land een statusovereenkomst worden gesloten op grond van artikel 218 van het Verdrag betreffende de werking van de Europese Unie. (3) Dit besluit vormt een ontwikkeling van de bepalingen van het Schengenacquis waaraan Ierland niet deelneemt, overeenkomstig Besluit 2002/192/EG van de Raad ( 4 ) ; Ierland neemt derhalve niet deel aan de vaststelling van dit besluit en dit is niet bindend voor, noch van toepassing op Ierland. (4) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de vaststelling van dit besluit en is het besluit noch bindend voor, noch van toepassing op deze lidstaat. Aangezien dit besluit voortbouwt op het Schengenacquis, beslist Denemarken overeenkomstig artikel 4 van het bovengenoemde protocol binnen een termijn van zes maanden nadat de Raad heeft beslist over dit besluit, of het dit in zijn interne recht zal omzetten. (5) De overeenkomst moet worden goedgekeurd. (6) Overeenkomstig de Verdragen moet de Commissie de in artikel 22, lid 1, van de overeenkomst bedoelde kennisgeving verrichten, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Unie en de Republiek Servië inzake operationele activiteiten die het Europees Grens- en kustwachtagentschap in de Republiek Servië uitvoert (de “overeenkomst”), wordt hierbij namens de Unie goedgekeurd ( 5 ) . Artikel 2 De Commissie verricht namens de Unie de in artikel 22, lid 1, van de overeenkomst bedoelde kennisgeving, teneinde kenbaar te maken dat de Unie ermee instemt door de overeenkomst gebonden te zijn ( 6 ) . Artikel 3 Dit besluit treedt in werking op de dag van de vaststelling ervan. Gedaan te Brussel, 18 februari 2025. Voor de Raad De voorzitter A. DOMAŃSKI ( 1 ) Goedkeuring van 21 januari 2025 (nog niet bekendgemaakt in het Publicatieblad). ( 2 ) Besluit (EU) 2024/1639 van de Raad van 30 mei 2024 betreffende de ondertekening namens de Unie van de Overeenkomst tussen de Europese Unie en de Republiek Servië betreffende operationele activiteiten van het Europees Grens- en kustwachtagentschap in de Republiek Servië ( PB L, 2024/1639, 5.6.2024, ELI: http://data.europa.eu/eli/dec/2024/1639/oj ). ( 3 ) Verordening (EU) 2019/1896 van het Europees Parlement en de Raad van 13 november 2019 betreffende de Europese grens- en kustwacht en tot intrekking van Verordening (EU) nr. 1052/2013 en Verordening (EU) 2016/1624 ( PB L 295 van 14.11.2019, blz. 1 ). ( 4 ) Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 ). ( 5 ) De tekst van de overeenkomst is bekendgemaakt in PB L, 2025/480, 13.3.2025, ELI: http://data.europa.eu/eli/agree_internation/2025/480/oj . ( 6 ) De datum van inwerkingtreding van de overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt. ELI: http://data.europa.eu/eli/dec/2025/479/oj ISSN 1977-0758 (electronic edition)",
  "source": "EUR LEX"
}