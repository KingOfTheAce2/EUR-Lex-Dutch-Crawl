{
  "url": "http://www.w3.org/1999/xhtml\">",
  "content": "L_2009197NL.01002001.xml 29.7.2009 NL Publicatieblad van de Europese Unie L 197/20 VERORDENING (EG) N r. 682/2009 VAN DE RAAD van 27 juli 2009 tot beëindiging van het gedeeltelijke tussentijdse nieuwe onderzoek van de antidumpingmaatregelen die van toepassing zijn op de invoer van bepaalde kunststof zakken van oorsprong uit de Volksrepubliek China DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name op artikel 11, lid 3, Gezien het voorstel dat de Commissie na raadpleging van het Raadgevend Comité heeft ingediend, Overwegende hetgeen volgt: A. PROCEDURE 1. Geldende maatregelen (1) Bij Verordening (EG) nr. 1425/2006 ( 2 ) heeft de Raad in september 2006 een definitief antidumpingrecht ingesteld op bepaalde kunststof zakken van oorsprong uit, onder andere, de Volksrepubliek China. De verordening is laatstelijk gewijzigd bij Verordening (EG) nr. 189/2009 van de Raad ( 3 ) . Voor de acht ondernemingen met individueel recht variëren de geldende rechten van 4,3 % tot 12,8 %. Het recht bedraagt 8,4 % voor medewerkende ondernemingen zonder individueel recht, en het residuele recht bedraagt 28,8 %. 2. Verzoek om een nieuw onderzoek (2) Op 25 maart 2008 heeft de Commissie van één producent-exporteur van kunststof zakken van oorsprong uit de Volksrepubliek China een verzoek om een gedeeltelijk tussentijds nieuw onderzoek krachtens artikel 11, lid 3, van de basisverordening ontvangen. (3) Het verzoek werd ingediend door CeDo Shanghai Limited („CeDo Shanghai” of „de indiener van het verzoek”). (4) De indiener van het verzoek voerde onder meer aan dat zijn prijzen bij uitvoer van bepaalde kunststof zakken naar de Gemeenschap aanzienlijk en wezenlijk meer waren gestegen dan de berekende normale waarde op basis van zijn productiekosten in de Volksrepubliek China en dat daardoor de dumping was afgenomen of volledig opgeheven. Handhaving van de maatregelen op het huidige niveau, dat is gebaseerd op de eerder vastgestelde dumpingmarge, was dus niet langer noodzakelijk om de gevolgen van dumping te neutraliseren. 3. Opening van het nieuwe onderzoek (5) Daar de Commissie na raadpleging van het Raadgevend Comité tot de conclusie was gekomen dat er voldoende bewijsmateriaal was om de opening van een gedeeltelijk tussentijds nieuw onderzoek te rechtvaardigen, kondigde zij bij bericht („het bericht van opening”) in het Publicatieblad van de Europese Unie ( 4 ) aan overeenkomstig artikel 11, lid 3, van de basisverordening een gedeeltelijk tussentijds nieuw onderzoek te zullen openen dat beperkt zou blijven tot een onderzoek naar dumping door CeDo Shanghai. (6) Het onderzoek naar de dumping had betrekking op de periode van 1 juli 2007 tot en met 30 juni 2008. (7) De Commissie heeft de indiener van het verzoek, de vertegenwoordigers van de bedrijfstak van de Gemeenschap en de vertegenwoordigers van het land van uitvoer officieel in kennis gesteld van de opening van het nieuwe onderzoek. Belanghebbenden kregen de gelegenheid om binnen de in het bericht van opening vermelde termijn hun standpunt schriftelijk kenbaar te maken en te verzoeken te worden gehoord. B. BETROKKEN PRODUCT (8) Het „betrokken product” was hetzelfde als in Verordening (EG) nr. 1425/2006 van de Raad, als gewijzigd, namelijk kunststof zakken met een gehalte aan polyethyleen van minimaal 20 gewichtspercenten en met een dikte van niet meer dan 100 μm, van oorsprong uit de Volksrepubliek China, ingedeeld onder de GN-codes ex 3923 21 00, ex 3923 29 10 en ex 3923 29 90 (Taric-codes 3923210020, 3923291020 en 3923299020). C. INTREKKING VAN HET VERZOEK EN BEËINDIGING VAN DE PROCEDURE (9) Per brief van 24 maart 2009 aan de Commissie heeft CeDo Shanghai zijn verzoek om een gedeeltelijk tussentijds nieuw onderzoek van de antidumpingmaatregelen die van toepassing zijn op de invoer van bepaalde kunststof zakken van oorsprong uit, onder andere, de Volksrepubliek China formeel ingetrokken. (10) Er werd nagegaan of het gerechtvaardigd was het onderzoek ambtshalve voort te zetten. De Commissie was van oordeel dat de beëindiging van het onderzoek de reeds geldende antidumpingmaatregel onverlet liet en niet strijdig zou zijn met het belang van de Gemeenschap. Op grond daarvan moet het onderzoek worden beëindigd. (11) De belanghebbenden werden in kennis gesteld van het voornemen om het onderzoek te beëindigen en kregen de gelegenheid opmerkingen te maken. Er werden echter geen opmerkingen ontvangen die aanleiding gaven dit besluit te wijzigen. (12) Er wordt dan ook geconcludeerd dat het nieuwe onderzoek betreffende de invoer van bepaalde kunststof zakken van oorsprong uit, onder andere, de Volksrepubliek China moet worden beëindigd zonder wijziging van de geldende antidumpingmaatregelen, HEEFT DE VOLGENDE VERORDENING VASTGESTELD: Artikel 1 Het gedeeltelijke tussentijdse nieuwe onderzoek van de antidumpingmaatregelen die van toepassing zijn op kunststof zakken van oorsprong uit, onder andere, de Volksrepubliek China, dat op grond van artikel 11, lid 3, van Verordening (EG) nr. 384/96 is geopend, wordt beëindigd zonder dat de geldende antidumpingmaatregelen worden gewijzigd. Artikel 2 Deze verordening treedt in werking op de dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 juli 2009. Voor de Raad De voorzitter C. BILDT ( 1 ) PB L 56 van 6.3.1996, blz. 1 . ( 2 ) PB L 270 van 29.9.2006, blz. 4 . ( 3 ) PB L 67 van 12.3.2009, blz. 5 . ( 4 ) PB C 176 van 11.7.2008, blz. 9 .",
  "source": "EUR LEX"
}