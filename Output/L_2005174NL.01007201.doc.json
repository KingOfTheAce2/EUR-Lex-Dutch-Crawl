{
  "url": "http://www.w3.org/1999/xhtml\">",
  "content": "L_2005174NL.01007201.xml 7.7.2005 NL Publicatieblad van de Europese Unie L 174/72 BESCHIKKING VAN DE COMMISSIE van 4 juli 2005 betreffende de niet-opneming van triazamaat in bijlage I bij Richtlijn 91/414/EEG van de Raad en de intrekking van de toelating voor gewasbeschermingsmiddelen die deze stof bevatten (Kennisgeving geschied onder nummer C(2005) 1960) (Voor de EER relevante tekst) (2005/487/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 8, lid 2, vierde alinea, Overwegende hetgeen volgt: (1) Artikel 8, lid 2, van Richtlijn 91/414/EEG bepaalt dat een lidstaat gedurende een periode van twaalf jaar na de kennisgeving van deze richtlijn mag toelaten dat gewasbeschermingsmiddelen die niet in bijlage I opgenomen werkzame stoffen bevatten en die twee jaar na de datum van kennisgeving van de richtlijn reeds op de markt zijn, op zijn grondgebied op de markt worden gebracht terwijl deze stoffen in het kader van een werkprogramma geleidelijk worden onderzocht. (2) Verordeningen (EG) nr. 451/2000 ( 2 ) en (EG) nr. 703/2001 ( 3 ) van de Commissie stellen gedetailleerde regels vast voor de uitvoering van de tweede fase van het werkprogramma zoals bedoeld in artikel 8, lid 2, van Richtlijn 91/414/EEG. Voor de werkzame stof triazamaat heeft de kennisgever de Commissie op 7 juli 2004 laten weten dat hij deze stof niet langer in bijlage I bij Richtlijn 91/414/EEG opgenomen wenst te zien. Derhalve dient triazamaat niet in die bijlage te worden opgenomen en dienen de lidstaten alle toelatingen voor gewasbeschermingsmiddelen die deze stof bevatten, in te trekken. (3) Er dient een extra termijn te worden toegestaan voor de verwijdering, de opslag, het op de markt brengen of het gebruik van bestaande voorraden zodat deze nog gedurende één extra groeiseizoen kunnen worden gebruikt. (4) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Triazamaat wordt niet als werkzame stof in bijlage I bij Richtlijn 91/414/EEG opgenomen. Artikel 2 De lidstaten zorgen ervoor dat: 1) toelatingen voor gewasbeschermingsmiddelen die triazamaat bevatten, vóór 4 januari 2006 worden ingetrokken; 2) met ingang van de datum van bekendmaking van deze beschikking geen triazamaat bevattende gewasbeschermingsmiddelen meer worden toegelaten en geen toelatingen voor dergelijke gewasbeschermingsmiddelen meer worden vernieuwd. Artikel 3 Eventuele extra termijnen die door de lidstaten overeenkomstig artikel 4, lid 6, van Richtlijn 91/414/EEG worden toegestaan voor de verwijdering, de opslag, het op de markt brengen of het gebruik van bestaande voorraden, moeten zo kort mogelijk zijn en moeten uiterlijk op 4 januari 2007 aflopen. Artikel 4 Deze beschikking is gericht tot de lidstaten. Gedaan te Brussel, 4 juli 2005. Voor de Commissie Markos KYPRIANOU Lid van de Commissie ( 1 ) PB L 230 van 19.08.1991, blz. 1 . Richtlijn laatstelijk gewijzigd bij Richtlijn 2005/34/EG van de Commissie ( PB L 125 van 18.5.2005, blz. 5 ). ( 2 ) PB L 55 van 29.2.2000, blz. 25 . Verordening laatstelijk gewijzigd bij Verordening (EG) nr. 1044/2003 ( PB L 151 van 19.6.2003, blz. 32 ). ( 3 ) PB L 98 van 7.4.2001, blz. 6 .",
  "source": "EUR LEX"
}