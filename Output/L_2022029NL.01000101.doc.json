{
  "url": "http://www.w3.org/1999/xhtml\">",
  "content": "L_2022029NL.01000101.xml 10.2.2022 NL Publicatieblad van de Europese Unie L 29/1 VERORDENING (EU) 2022/175 VAN DE COMMISSIE van 9 februari 2022 tot wijziging van bijlage IX bij Verordening (EG) nr. 999/2001 van het Europees Parlement en de Raad wat betreft de invoervoorwaarden voor verplaatsingen van voor fokdoeleinden bestemde schapen en geiten van Groot-Brittannië naar Noord-Ierland (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 999/2001 van het Europees Parlement en de Raad van 22 mei 2001 houdende vaststelling van voorschriften inzake preventie, bestrĳding en uitroeiing van bepaalde overdraagbare spongiforme encefalopathieën ( 1 ) , en met name artikel 23 bis, inleidende zin en punt m), Overwegende hetgeen volgt: (1) Bij Verordening (EG) nr. 999/2001 zijn voorschriften vastgesteld inzake preventie, bestrijding en uitroeiing van overdraagbare spongiforme encefalopathieën (TSE’s) bij dieren, waaronder klassieke scrapie. (2) Meer in het bijzonder bevat hoofdstuk E van bijlage IX bij Verordening (EG) nr. 999/2001 de voorschriften voor de invoer in de Unie van producten van schapen en geiten. Die voorschriften houden in dat dergelijke invoer vergezeld moet gaan van een diergezondheidscertificaat waaruit onder meer blijkt dat de fokschapen en fokgeiten die in de Unie worden ingevoerd, afkomstig moeten zijn van een bedrijf met een verwaarloosbaar of gecontroleerd risico op klassieke scrapie of, in het geval van schapen, dat zij het prioneiwitgenotype ARR/ARR moeten hebben, dat voor resistentie tegen klassieke scrapie zorgt. (3) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie (het terugtrekkingsakkoord), en met name artikel 5, lid 4, van het Protocol inzake Ierland/Noord-Ierland, in samenhang met bijlage 2 bij dat protocol, zijn Verordening (EG) nr. 999/2001 en de daarop gebaseerde handelingen van de Commissie na het einde van de in het terugtrekkingsakkoord bedoelde overgangsperiode van toepassing op en in het Verenigd Koninkrijk met betrekking tot Noord-Ierland. Bijgevolg vallen levende dieren die vanuit Groot-Brittannië naar Noord-Ierland worden vervoerd, nu onder de regeling die van toepassing is op de invoer uit andere derde landen. (4) Tot de inwerkingtreding van het terugtrekkingsakkoord was er een geschatte jaarlijkse verplaatsing van ongeveer 8 000 fokschapen, voornamelijk van het ras Scottish Blackface, van Groot-Brittannië naar Noord-Ierland, waarop de regels inzake handel binnen de Unie en invoer in de Unie niet van toepassing waren. Veel van de bedrijven die gewoonlijk schapen tussen Groot-Brittannië en Noord-Ierland verhandelen, worden momenteel niet erkend als bedrijven met een verwaarloosbaar of gecontroleerd risico op klassieke scrapie. Bovendien heeft slechts een klein deel van de populatie Scottish Blackface-schapen het prioneiwitgenotype ARR/ARR. De traditionele handel in fokschapen van Groot-Brittannië naar Noord-Ierland is dan ook zwaar getroffen door de inwerkingtreding van het terugtrekkingsakkoord. (5) Er moet worden gezorgd dat fokkers in Noord-Ierland toegang blijven houden tot de genetische hulpbronnen van schapen en geiten die in Groot-Brittannië beschikbaar zijn, totdat de bedrijven in Groot-Brittannië aan de voorschriften voor de uitvoer van fokschapen en fokgeiten naar de Unie kunnen voldoen. Hoofdstuk E van bijlage IX bij Verordening (EG) nr. 999/2001 moet daarom worden gewijzigd om de invoer van fokschapen en fokgeiten uit Groot-Brittannië in Noord-Ierland vanuit bedrijven die niet als bedrijven met een gecontroleerd risico op klassieke scrapie zijn erkend, toe te staan. Deze mogelijkheid mag alleen worden geboden aan bedrijven in Groot-Brittannië die vóór 1 januari 2022 een aanvraag voor de officiële regeling voor de erkenning van bedrijven met een gecontroleerd risico op klassieke scrapie hebben ingediend overeenkomstig de voorwaarden van hoofdstuk A, afdeling A, punt 1.3 van bijlage VIII bij die verordening en die ten tijde van de invoer in Noord-Ierland aan de voorwaarden van de punten a) tot en met i) daarvan voldoen. Bovendien moet dit een tijdelijke mogelijkheid blijven die op 31 december 2024 vervalt, zodat die bedrijven in Groot-Brittannië voldoende tijd hebben om vanaf de datum van inwerkingtreding van het terugtrekkingsakkoord erkenning te krijgen als bedrijven met een gecontroleerd risico op klassieke scrapie. (6) Klassieke scrapie is een overdraagbare spongiforme encefalopathie (TSE) die niet als zoönotische ziekte wordt beschouwd, zoals door de Europese Autoriteit voor voedselveiligheid en het Europees Centrum voor ziektepreventie en -bestrijding is geconcludeerd in hun gezamenlijke wetenschappelijke advies over mogelijke epidemiologische of moleculaire verbanden tussen TSE’s bij dieren en mensen, dat op 9 december 2010 is goedgekeurd ( 2 ) . Bovendien bieden de beperkte aard van de voorgestelde wijzigingen van bijlage IX bij Verordening (EG) nr. 999/2001 en de uitvoering van de in de wetgeving van de Unie vastgestelde voorschriften voor het handelsverkeer van schapen en geiten binnen de Unie redelijke garanties dat de voorgestelde wijzigingen van die bijlage geen afbreuk zullen doen aan het niveau van diergezondheid in de Unie. (7) Bijlage IX bij Verordening (EG) nr. 999/2001 moet derhalve dienovereenkomstig worden gewijzigd. (8) Gezien het belang van de handel in fokschapen en fokgeiten uit Groot-Brittannië voor de Noord-Ierse fokkerijsector, is het belangrijk dat de bij deze verordening aan te brengen wijzigingen van Verordening (EG) nr. 999/2001 zo spoedig mogelijk van kracht worden. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage IX bij Verordening (EG) nr. 999/2001 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 februari 2022. Voor de Commissie De voorzitter Ursula VON DER LEYEN ( 1 ) PB L 147 van 31.5.2001, blz. 1 . ( 2 ) https://doi.org/10.2903/j.efsa.2011,1945 BIJLAGE In hoofdstuk E van bijlage IX bij Verordening (EG) nr. 999/2001 wordt punt 5 vervangen door: “5. voor fokschapen en fokgeiten die in de Unie worden ingevoerd en bestemd zijn voor andere lidstaten dan de lidstaten waar een verwaarloosbaar risico op klassieke scrapie is en die een goedgekeurd nationaal scrapiebestrijdingsprogramma hebben zoals vermeld in hoofdstuk A, afdeling A, punt 3.2 van bijlage VIII, moet aan de volgende voorwaarden worden voldaan: a) de ingevoerde schapen en geiten komen van een of meer bedrijven die aan de voorwaarden van hoofdstuk A, afdeling A, punt 1.3 van bijlage VIII, voldoen, of b) het zijn schapen van het prioneiwitgenotype ARR/ARR en zij komen van een of meer bedrijven waarvoor de afgelopen twee jaar geen officiële verplaatsingsbeperkingen in verband met BSE of klassieke scrapie hebben gegolden, of c) voor schapen en geiten uit Groot-Brittannië die tot en met 31 december 2024 in Noord-Ierland worden ingevoerd, zijn de ingevoerde schapen en geiten afkomstig van een of meer bedrijven: i) waarvoor de afgelopen drie jaar geen officiële verplaatsingsbeperkingen in verband met BSE of klassieke scrapie hebben gegolden, en ii) die vóór 1 januari 2022 een aanvraag voor de officiële regeling voor de erkenning van bedrijven met een gecontroleerd risico op klassieke scrapie hebben ingediend overeenkomstig de voorwaarden van hoofdstuk A, afdeling A, punt 1.3 van bijlage VIII en die ten tijde van de invoer in Noord-Ierland aan de voorwaarden van de punten a) tot en met i) daarvan voldoen.”.",
  "source": "EUR LEX"
}