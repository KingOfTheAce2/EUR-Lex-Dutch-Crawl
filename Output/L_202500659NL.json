{
  "url": "http://www.w3.org/1999/xhtml\">",
  "content": "L_202500659NL.000101.fmx.xml Publicatieblad van de Europese Unie NL L-serie 2025/659 4.4.2025 UITVOERINGSVERORDENING (EU) 2025/659 VAN DE COMMISSIE van 3 april 2025 tot vaststelling van een afwijking van Uitvoeringsverordening (EU) 2019/2072 wat betreft de voorschriften voor het binnenbrengen op het grondgebied van de Unie van fineer van verschillende soorten Acer L. van oorsprong uit Canada en tot wijziging van Uitvoeringsverordening (EU) 2019/2072 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 42 bis, lid 1, Overwegende hetgeen volgt: (1) Ter voorkoming van het binnenbrengen op het grondgebied van de Unie van Davidsoniella virescens (R.W. Davidson) Z.W. de Beer, T.A. Duong & M.J. Wingfield, de ziektekiem die een streepvormige verkleuring van het spinthout van esdoorns (sapstreak disease) veroorzaakt, van de ambrosiakever Euwallacea fornicatus sensu lato (tea shot-hole borer) en van Phytophthora ramorum Werres, De Cock & Man in ‘t Veld (niet-EU-isolaten) (“de gespecificeerde plaagorganismen”), mag hout van verschillende soorten Acer L., van oorsprong uit Canada (“het gespecificeerde hout”), alleen op het grondgebied van de Unie worden binnengebracht als het voldoet aan de bijzondere voorschriften van de punten 85, 86, 102 en 111 van bijlage VII bij Uitvoeringsverordening (EU) 2019/2072 van de Commissie ( 2 ) . De soorten van het desbetreffende gespecificeerde hout zijn Acer saccharum Marsh, Acer macrophyllum Pursh, Acer buergerianum Miq., Acer negundo L., Acer palmatum Thunb., Acer paxii Franch. en Acer pseudoplatanus L., zoals vermeld in de respectieve punten van die bijlage. (2) In juni 2021 heeft Canada bij de Commissie een verzoek ingediend om af te wijken van de bijzondere voorschriften van bijlage VII bij Verordening (EU) 2019/2072 voor het binnenbrengen van het gespecificeerde hout in de vorm van fineer op het grondgebied van de Unie. Dit verzoek ging vergezeld van een dossier met technische en wetenschappelijke informatie over het productieproces van fineer, met inbegrip van esdoornfineer, in dat land en de gevolgen ervan voor plaagorganismen die voor het gespecificeerde hout relevant zijn, en met name voor de gespecificeerde plaagorganismen. Dit proces omvat stappen zoals de warmtebehandeling van het rondhout, het ontschorsen, verwijderen van takken, snijden en drogen bij hoge temperatuur. Dit dossier is in januari 2022 met extra informatie aangevuld. (3) Canada heeft het dossier in januari 2022 bij de Europese Autoriteit voor voedselveiligheid (EFSA) ingediend. De EFSA heeft het dossier geanalyseerd en in haar advies ( 3 ) geconcludeerd dat de daarin beschreven maatregelen de aanwezigheid van EU-quarantaineorganismen die bij esdoornfineer kunnen voorkomen, in het gespecificeerde hout tot een zeer laag niveau kunnen beperken of de gespecificeerde plaagorganismen volledig kunnen verwijderen. Het productieproces voor hout bestemd voor de productie van fineer in Canada biedt daarom hetzelfde niveau van bescherming tegen het binnenbrengen van de gespecificeerde plaagorganismen als de specifieke voorschriften van bijlage VII bij Verordening (EU) 2019/2072 voor het binnenbrengen op het grondgebied van de Unie van het gespecificeerde hout van oorsprong uit Canada. (4) Aangezien het productieproces van het gespecificeerde hout bestemd voor de productie van fineer het risico van het binnenbrengen van de gespecificeerde plaagorganismen en andere EU-quarantaineorganismen op het grondgebied van de Unie doeltreffend tot een aanvaardbaar niveau kan beperken, moet worden toegestaan dat het gespecificeerde hout onder bepaalde voorschriften op het grondgebied van de Unie wordt binnengebracht. Die voorschriften moeten onderzoek en behandeling van zowel de voor de productie van fineer gebruikte boomstammen als het fineer zelf betreffen. (5) Aangezien het gespecificeerde hout uit Canada dat volgens het bovengenoemde productieproces is geproduceerd, tot op heden niet op het grondgebied van de Unie is binnengebracht en er nog geen ervaring met die handel is opgedaan, vormt het gespecificeerde hout een fytosanitair risico dat nog niet volledig is beoordeeld. Daarom moet deze verordening tijdelijk worden toegepast zodat een volledige beoordeling van het respectieve risico kan worden gemaakt. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Onderwerp Deze verordening bevat specifieke maatregelen voor het binnenbrengen op het grondgebied van de Unie van esdoornhout ( Acer L.) in de vorm van fineer met een dikte van 6 mm of minder, van oorsprong uit Canada. Artikel 2 Definities Voor de toepassing van deze verordening wordt verstaan onder: a) “het gespecificeerde hout”: hout van Acer saccharum Marsh, Acer macrophyllum Pursh, Acer buergerianum Miq., Acer negundo L., Acer palmatum Thunb., Acer paxii Franch. of Acer pseudoplatanus L. in de vorm van fineer met een dikte van 6 mm of minder, van oorsprong uit Canada; b) “de gespecificeerde plaagorganismen”: Davidsoniella virescens (R.W. Davidson) Z.W. de Beer, T.A. Duong & M.J. Wingfield, Euwallacea fornicatus sensu lato en Phytophthora ramorum Werres, De Cock & Man in ‘t Veld (niet-EU-isolaten). Artikel 3 Afwijking van Uitvoeringsverordening (EU) 2019/2072 In afwijking van de bijzondere voorschriften van de punten 85, 86, 102 en 111 van bijlage VII bij Verordening (EU) 2019/2072 mag het gespecificeerde hout op het grondgebied van de Unie worden binnengebracht indien aan beide volgende voorwaarden is voldaan: a) aan de voorschriften van punt 1 van bijlage I bij deze verordening is voldaan; b) de nationale plantenziektekundige dienst van Canada heeft elk jaar uiterlijk op 31 maart bij de Commissie een jaarverslag ingediend over de in het voorgaande kalenderjaar verrichte activiteiten, dat alle in punt 2 van bijlage I bij deze verordening vermelde elementen bevat. Artikel 4 Fytosanitair certificaat Het gespecificeerde hout gaat vergezeld van een fytosanitair certificaat met de volgende vermelding in de rubriek “Aanvullende verklaring”: “Deze zending is in overeenstemming met de vereisten van de Europese Unie van Uitvoeringsverordening (EU) 2025/659 van de Commissie”. Artikel 5 Wijziging van bijlage VII bij Uitvoeringsverordening (EU) 2019/2072 Bijlage VII bij Uitvoeringsverordening (EU) 2019/2072 wordt gewijzigd overeenkomstig de tekst in bijlage II. Artikel 6 Inwerkingtreding en toepassingsperiode Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing tot en met 30 september 2029. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 april 2025. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 , ELI: http://data.europa.eu/eli/reg/2016/2031/oj . ( 2 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 , ELI: http://data.europa.eu/eli/reg_impl/2019/2072/oj ). ( 3 ) Commodity risk assessment of maple veneer sheets from Canada, EFSA Journal 2024;22:e8892, https://doi.org/10.2903/j.efsa.2024.8892 . BIJLAGE I VOORSCHRIFTEN BETREFFENDE DE PRODUCTIE VAN HET GESPECIFICEERDE HOUT ALS BEDOELD IN ARTIKEL 3 1. Het gespecificeerde hout mag alleen op het grondgebied van de Unie worden binnengebracht nadat de nationale plantenziektekundige dienst van Canada op het overeenkomstig artikel 4 afgegeven fytosanitair certificaat heeft bevestigd dat het voldoet aan alle volgende voorwaarden met betrekking tot de oogst, de behandeling en de identificatie ervan in Canada: a) de voor de productie van het gespecificeerde hout gebruikte stammen zijn geoogst in op natuurlijke wijze geregenereerde, gemengde opstanden zonder symptomen van EU-quarantaineorganismen, en met name van de gespecificeerde plaagorganismen; b) de stammen zijn niet langer dan twee maanden na de kap in het bos gebleven; c) de stammen zijn visueel onderzocht op de aanwezigheid van de gespecificeerde plaagorganismen; d) uit visueel onderzoek is gebleken dat de stammen vrij zijn van de symptomen van EU-quarantaineorganismen; e) de stammen zijn gedurende ten minste 20 minuten in een waterbad verwarmd tot een kerntemperatuur van 50 °C; f) schors en cambium zijn volledig van de stammen verwijderd; g) de stammen zijn in fineerplaten met een dikte van 6 mm of minder gesneden; h) de fineerplaten zijn zodanig door een warmtebehandeling gedroogd dat het vochtgehalte van de platen na het drogen ten hoogste 12 % bedraagt; i) de relevante bevoegde autoriteit van Canada heeft op de productielocatie op dusdanige wijze systematisch toezicht gehouden op de in punt e) bedoelde warmtebehandeling en in punt h) bedoelde droogprocedure dat de naleving van die punten is gewaarborgd. 2. Het jaarverslag over de activiteiten van het voorgaande kalenderjaar bevat voor elke verwerkingslocatie: a) de hoeveelheid naar de Unie uitgevoerd gespecificeerd hout; b) het overzicht van de officiële inspecties die vóór de uitvoer van het gespecificeerde hout zijn uitgevoerd; c) de bevindingen betreffende de aanwezigheid van de gespecificeerde plaagorganismen, en d) in geval van bevindingen overeenkomstig punt c), een analyse van de redenen voor de aanwezigheid van die plaagorganismen en de maatregelen die zijn genomen om herhaling ervan te voorkomen. BIJLAGE II Bijlage VII bij Uitvoeringsverordening (EU) 2019/2072 wordt als volgt gewijzigd: 1) In punt 85 wordt de tekst in de eerste kolom vervangen door: “Hout van Acer saccharum Marsh., ook wanneer het hout niet zijn natuurlijke ronde oppervlak heeft behouden, met uitzondering van hout in de vorm van: — hout dat bestemd is voor de productie van fineerplaten, — plakjes, spanen, kleine stukjes, zaagsel, schaafsel, resten en afval, — houten verpakkingsmateriaal in de vorm van pakkisten, kratten, trommels en dergelijke verpakkingsmiddelen, laadborden, laadkisten en andere laadplateaus, opzetranden voor laadborden, stuwmateriaal (al dan niet gebruikt voor het vervoer van allerhande voorwerpen), met uitzondering van stuwmateriaal ter ondersteuning van zendingen hout, dat van hetzelfde type hout is gefabriceerd als dat van de zending hout, dezelfde kwaliteit heeft, en aan dezelfde fytosanitaire voorschriften van de Unie voldoet als de zending hout ( * ) ( * ) met uitzondering van hout in de vorm van fineer met een dikte van 6 mm of minder van oorsprong uit Canada, dat in de Unie mag worden binnengebracht met inachtneming van de voorschriften van Uitvoeringsverordening (EU) 2025/659 van de Commissie van 3 april 2025 tot vaststelling van een afwijking van Uitvoeringsverordening (EU) 2019/2072 wat betreft de voorschriften voor het binnenbrengen op het grondgebied van de Unie van fineer van verschillende soorten Acer L. van oorsprong uit Canada en tot wijziging van Uitvoeringsverordening (EU) 2019/2072 ( PB L, 2025/659, 4.4.2025, ELI: http://data.europa.eu/eli/reg_impl/2025/659/oj )”. 2) In punt 86 wordt de tekst in de eerste kolom vervangen door: “Hout van Acer saccharum Marsh., dat bestemd is voor de productie van fineerplaten ( * ) ( * ) Met uitzondering van hout in de vorm van fineer met een dikte van 6 mm of minder van oorsprong uit Canada, dat in de Unie mag worden binnengebracht met inachtneming van de voorschriften van Uitvoeringsverordening (EU) 2025/659 tot vaststelling van een afwijking van Uitvoeringsverordening (EU) 2019/2072 wat betreft de voorschriften voor het binnenbrengen op het grondgebied van de Unie van fineer van verschillende soorten Acer L. van oorsprong uit Canada en tot wijziging van Uitvoeringsverordening (EU) 2019/2072”. 3) In punt 102 wordt de tekst in de eerste kolom vervangen door: “Hout van Acacia Mill., Acer buergerianum Miq., Acer macrophyllum Pursh, Acer negundo L., Acer palmatum Thunb., Acer paxii Franch., Acer pseudoplatanus L., Aesculus californica (Spach) Nutt., Ailanthus altissima (Mill.) Swingle, Albizia falcate Backer ex Merr., Albizia julibrissin Durazz., Alectryon excelsus Gärtn., Alnus rhombifolia Nutt., Archontophoenix cunninghamiana H. Wendl. & Drude, Artocarpus integer (Thunb.) Merr., Azadirachta indica A. Juss., Baccharis salicina Torr. & A.Gray, Bauhinia variegata L., Brachychiton discolor F.Muell., Brachychiton populneus R.Br., Camellia semiserrata C.W.Chi, Camellia sinensis (L.) Kuntze, Canarium commune L., Castanospermum australe A.Cunningham & C.Fraser, Cercidium floridum Benth. Ex A.Gray, Cercidium sonorae Rose & I.M.Johnst., Cocculus laurifolius DC., Combretum kraussii Hochst., Cupaniopsis anacardioides (A.Rich.) Radlk., Dombeya cacuminum Hochr., Erythrina corallodendron L., Erythrina coralloides Moc. & Sessé ex DC., Erythrina falcata Benth., Erythrina fusca Lour., Eucalyptus ficifolia F.Müll., Fagus crenata Blume, Ficus L., Gleditsia triacanthos L., Hevea brasiliensis (Willd. Ex A.Juss) Muell.Arg., Howea forsteriana (F.Müller) Becc., Ilex cornuta Lindl. & Paxton, Inga vera Willd., Jacaranda mimosifolia D.Don, Koelreuteria bipinnata Franch., Liquidambar styraciflua L., Magnolia grandiflora L., Magnolia virginiana L., Mimosa bracaatinga Hoehne, Morus alba L., Parkinsonia aculeata L., Persea americana Mill., Pithecellobium lobatum Benth., Platanus x hispanica Mill. Ex Münchh., Platanus mexicana Torr., Platanus occidentalis L., Platanus orientalis L., Platanus racemosa Nutt., Podalyria calyptrata Willd., Populus fremontii S.Watson, Populus nigra L., Populus trichocarpa Torr. & A.Gray ex Hook., Prosopis articulata S.Watson, Protium serratum Engl., Psoralea pinnata L., Pterocarya stenoptera C.DC., Quercus agrifolia Née, Quercus calliprinos Webb., Quercus chrysolepis Liebm, Quercus engelmannii Greene, Quercus ithaburensis Dence. Quercus lobata Née, Quercus palustris Marshall, Quercus robur L., Quercus suber L., Ricinus communis L., Salix alba L., Salix babylonica L., Salix gooddingii C.R.Ball, Salix laevigata Bebb, Salix mucronata Thnb., Shorea robusta C.F.Gaertn., Spathodea campanulata P.Beauv., Spondias dulcis Parkinson, Tamarix ramosissima Kar. ex Boiss., Virgilia oroboides subsp. ferrugine B.-E.van Wyk, Wisteria floribunda (Willd.) DC. en Xylosma avilae Sleumer, met uitzondering van hout in de vorm van: — plakjes, spanen, zaagsel, schaafsel en resten, geheel of gedeeltelijk van deze planten verkregen, — houten verpakkingsmateriaal in de vorm van pakkisten, kratten, trommels en dergelijke verpakkingsmiddelen, laadborden, laadkisten en andere laadplateaus, opzetranden voor laadborden, stuwmateriaal (al dan niet gebruikt voor het vervoer van allerhande voorwerpen), met uitzondering van stuwmateriaal ter ondersteuning van zendingen hout, dat van hetzelfde type hout is gefabriceerd als dat van de zending hout, dezelfde kwaliteit heeft, en aan dezelfde fytosanitaire voorschriften van de Unie voldoet als de zending hout, maar met inbegrip van hout dat zijn natuurlijke ronde oppervlak niet heeft behouden ( * ) ( * ) met uitzondering van hout van Acer macrophyllum Pursh, Acer buergerianum Miq., Acer negundo L., Acer palmatum Thunb., Acer paxii Franch. of Acer pseudoplatanus L. in de vorm van fineer met een dikte van 6 mm of minder van oorsprong uit Canada, dat in de Unie mag worden binnengebracht met inachtneming van de voorschriften van Uitvoeringsverordening (EU) 2025/659 tot vaststelling van een afwijking van Uitvoeringsverordening (EU) 2019/2072 wat betreft de voorschriften voor het binnenbrengen op het grondgebied van de Unie van fineer van verschillende soorten Acer L. van oorsprong uit Canada en tot wijziging van Uitvoeringsverordening (EU) 2019/2072”. 4) In punt 111 wordt de tekst in de eerste kolom vervangen door: “Hout van Acer macrophyllum Pursh, Aesculus californica (Spach) Nutt., Lithocarpus densiflorus (Hook. & Arn.) Rehd., Quercus L. en Taxus brevifolia Nutt., met uitzondering van hout in de vorm van: — houten verpakkingsmateriaal in de vorm van pakkisten, kratten, trommels en dergelijke verpakkingsmiddelen, laadborden, laadkisten en andere laadplateaus, opzetranden voor laadborden, stuwmateriaal (al dan niet gebruikt voor het vervoer van allerhande voorwerpen), met uitzondering van stuwmateriaal ter ondersteuning van zendingen hout, dat van hetzelfde type hout is gefabriceerd als dat van de zendingen hout, dezelfde kwaliteit heeft, en aan dezelfde fytosanitaire voorschriften van de Unie voldoet als de zending hout, maar met inbegrip van hout dat zijn natuurlijke ronde oppervlak niet heeft behouden ( * ) ( * ) met uitzondering van hout van Acer macrophyllum Pursh in de vorm van fineer met een dikte van 6 mm of minder van oorsprong uit Canada, dat in de Unie mag worden binnengebracht met inachtneming van de voorschriften van Uitvoeringsverordening (EU) 2025/659 tot vaststelling van een afwijking van Uitvoeringsverordening (EU) 2019/2072 wat betreft de voorschriften voor het binnenbrengen op het grondgebied van de Unie van fineer van verschillende soorten Acer L. van oorsprong uit Canada en tot wijziging van Uitvoeringsverordening (EU) 2019/2072”. ELI: http://data.europa.eu/eli/reg_impl/2025/659/oj ISSN 1977-0758 (electronic edition)",
  "source": "EUR LEX"
}