{
  "url": "http://www.w3.org/1999/xhtml\">",
  "content": "L_2007118NL.01001901.xml 8.5.2007 NL Publicatieblad van de Europese Unie L 118/19 BESCHIKKING VAN DE COMMISSIE van 30 april 2007 betreffende door Slovenië genomen maatregelen naar aanleiding van uitbraken van klassieke varkenspest in Kroatië (Kennisgeving geschied onder nummer C(2007) 1830) (Voor de EER relevante tekst) (2007/314/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 89/662/EEG van de Raad van 11 december 1989 inzake veterinaire controles in het intracommunautaire handelsverkeer in het vooruitzicht van de totstandbrenging van de interne markt ( 1 ) , en met name op artikel 9, lid 4, Gelet op Richtlijn 90/425/EEG van de Raad van 26 juni 1990 inzake veterinaire en zoötechnische controles in het intracommunautaire handelsverkeer in bepaalde levende dieren en producten in het vooruitzicht van de totstandbrenging van de interne markt ( 2 ) , en met name op artikel 10, lid 4, Gelet op Richtlijn 2002/99/EG van de Raad van 16 december 2002 houdende vaststelling van veterinairrechtelijke voorschriften voor de productie, de verwerking, de distributie en het binnenbrengen van voor menselijke consumptie bestemde producten van dierlijke oorsprong ( 3 ) , en met name op artikel 4, lid 1, tweede alinea, en lid 3, Overwegende hetgeen volgt: (1) Sinds 3 maart 2007 is in Kroatië vlakbij de Sloveense grens verscheidene malen klassieke varkenspest uitgebroken. Op 8 maart 2007 heeft Slovenië op basis van de door Kroatië verstrekte informatie bestrijdings- en preventiemaatregelen genomen met betrekking tot varkenshouderijen en verplaatsingen van varkens in gesperde gebieden in de gemeente Brežice en binnen een straal van 3 en 10 km van een uitbraak in Kroatië. Er zijn verschillende maatregelen van toepassing in de gesperde gebieden van 3 en 10 km, die zijn gebaseerd op de voorschriften van Richtlijn 2001/89/EG van de Raad van 23 oktober 2001 betreffende maatregelen van de Gemeenschap ter bestrijding van klassieke varkenspest ( 4 ) . (2) Bovendien heeft Slovenië op 12 maart 2007 soortgelijke maatregelen genomen in gebieden in de gemeenten Razkrizje, Ljutomer, Ormoz en Črenšovci en binnen een straal van 10 km van een andere uitbraak in Kroatië. (3) De door Slovenië genomen maatregelen zijn onverwijld aan de Commissie en de lidstaten gemeld. Deze maatregelen omvatten een verbod op de verzending van varkens en varkensvlees vanuit de gesperde gebieden naar andere delen van Slovenië en naar andere lidstaten. (4) De door Slovenië genomen bestrijdings- en preventiemaatregelen zijn doeltreffend gebleken, aangezien er in die lidstaat tot nu toe geen klassieke varkenspest is uitgebroken. (5) Niettemin dient deze beschikking, om verspreiding van klassieke varkenspest in de Gemeenschap te voorkomen, te voorzien in een verbod op de verzending van varkens vanuit bedrijven binnen de door Slovenië vastgestelde gesperde gebieden. (6) Als gevolg van de verlengde sperringsperiode zijn er echter welzijnsproblemen op varkenshouderijen te verwachten, die het noodzakelijk maken om afwijkingen van de verplaatsingsbeperking toe te staan. (7) Daarom moet de verzending van varkens vanuit de gesperde gebieden naar een aangewezen slachthuis in Slovenië voor onmiddellijke slachting en naar bedrijven in die lidstaat die buiten de gesperde gebieden liggen, worden toegestaan onder de voorwaarde dat de varkens met negatief resultaat zijn getest overeenkomstig Beschikking 2002/106/EG van de Commissie van 1 februari 2002 houdende goedkeuring van een diagnosehandboek tot vaststelling van diagnostische procedures, bemonsteringsprocedures en criteria voor de evaluatie van de resultaten van laboratoriumtests voor de bevestiging van klassieke varkenspest ( 5 ) . (8) Aangezien in de gesperde gebieden geen slachthuis beschikbaar is, moeten de Sloveense autoriteiten een slachthuis buiten die gebieden aanwijzen waar varkens uit de gesperde gebieden om welzijnsredenen kunnen worden geslacht. (9) Slovenië moet strenge controles invoeren voor de verzending van varkens vanuit bedrijven in de gesperde gebieden naar een aangewezen slachthuis of een ander bedrijf buiten die gebieden. Door deze strengere controles is het niet noodzakelijk dat het vlees van deze varkens aan een behandeling overeenkomstig Richtlijn 2002/99/EG wordt onderworpen. Bovendien mag niet worden toegestaan dat dit vlees in de intracommunautaire of internationale handel terechtkomt. (10) Er dienen specifieke maatregelen te worden genomen met betrekking tot het merken van vers vlees van varkens uit de gesperde gebieden in Slovenië en het verdere gebruik alsmede de bestemming van de verwerkte producten. Deze maatregelen mogen de mate van bescherming tegen klassieke varkenspest in de Gemeenschap niet verminderen en mogen de intracommunautaire en de internationale handel niet belemmeren. (11) In dit specifieke geval moet dan ook worden voorzien in een specifiek alternatief identificatiemerk dat Slovenië kan gebruiken voor vers vlees uit de gesperde gebieden en dat niet is te verwarren met de identificatiemerken voor varkensvlees overeenkomstig Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygienevoorschriften voor levensmiddelen van dierlijke oorsprong ( 6 ) of Verordening (EG) nr. 2076/2005 van de Commissie van 5 december 2005 tot vaststelling van overgangsregelingen voor de uitvoering van de Verordeningen (EG) nr. 853/2004, (EG) nr. 854/2004 en (EG) nr. 882/2004 van het Europees Parlement en de Raad en tot wijziging van de Verordeningen (EG) nr. 853/2004 en (EG) nr. 854/2004 ( 7 ) , en met het gezondheidsmerk voor vers varkensvlees overeenkomstig Verordening (EG) nr. 854/2004 van het Europees Parlement en de Raad van 29 april 2004 houdende vaststelling van specifieke voorschriften voor de organisatie van de officiële controles van voor menselijke consumptie bestemde producten van dierlijke oorsprong ( 8 ) . (12) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 1.   Slovenië zorgt ervoor dat de verzending van varkens vanuit bedrijven in de gebieden die deze lidstaat naar aanleiding van de uitbraak van klassieke varkenspest in Kroatië gesperd heeft, verboden is. Deze varkens mogen echter worden verzonden vanuit bedrijven waar de varkens met negatief resultaat zijn onderworpen aan klinische onderzoeken en laboratoriumtests in overeenstemming met: a) hoofdstuk IV, onder D, punten 1 en 3, van de bijlage bij Beschikking 2002/106/EG, wanneer de varkens rechtstreeks naar een aangewezen slachthuis in Slovenië worden vervoerd voor onmiddellijke slachting, of b) hoofdstuk IV, onder D, punten 1 en 2 en punt 4, tweede, derde en vierde alinea, van de bijlage bij Beschikking 2002/106/EG, wanneer de varkens naar een bedrijf in Slovenië buiten het gesperde gebied worden vervoerd, waarbij de bloedmonsters voor laboratoriumtests voorafgaand aan de verzending van de varkens moeten worden genomen op het bedrijf van oorsprong. 2.   Slovenië voert laboratoriumtests uit overeenkomstig hoofdstuk IV, onder D, punt 4, van de bijlage bij Beschikking 2002/106/EG op de in lid 1 bedoelde varkens die naar een slachthuis worden vervoerd. 3.   Slovenië verstrekt de Commissie en de andere lidstaten zonder onnodige vertraging de actuele lijsten van de in lid 1 bedoelde gesperde gebieden. Artikel 2 1.   Slovenië is niet gehouden, vers vlees van de in artikel 1, lid 1, van deze beschikking bedoelde varkens aan de in bijlage III bij Richtlijn 2002/99/EG voorgeschreven behandeling te onderwerpen, mits dat verse vlees is voorzien van het in bijlage II bij die richtlijn voorgeschreven merkteken of van een leesbaar en onuitwisbaar alternatief identificatiemerk overeenkomstig het in de bijlage bij deze beschikking weergegeven model. Dat merkteken is niet te verwarren met: a) het identificatiemerk voor vers vlees van varkens overeenkomstig sectie I van bijlage II bij Verordening (EG) nr. 853/2004; b) het gezondheidsmerk voor vers vlees van varkens overeenkomstig sectie I, hoofdstuk III, van bijlage I bij Verordening (EG) nr. 854/2004; c) het identificatiemerk voor vers vlees overeenkomstig artikel 4 van Verordening (EG) nr. 2076/2005. 2.   Vlees van de in artikel 1 bedoelde varkens: a) mag niet van Slovenië naar andere lidstaten worden verzonden of naar derde landen worden uitgevoerd; b) wordt gescheiden van het voor de intracommunautaire handel of de uitvoer naar derde landen bestemde vlees verkregen, versneden, vervoerd en opgeslagen; c) wordt zodanig gebruikt dat het niet wordt verwerkt in voor de intracommunautaire handel of de uitvoer naar derde landen bestemde vleesproducten, tenzij het de in bijlage III bij Richtlijn 2002/99/EG beschreven behandeling heeft ondergaan. Artikel 3 Deze beschikking is gericht tot de lidstaten. Gedaan te Brussel, 30 april 2007. Voor de Commissie Markos KYPRIANOU Lid van de Commissie ( 1 ) PB L 395 van 30.12.1989, blz. 13 . Richtlijn laatstelijk gewijzigd bij Richtlijn 2004/41/EG van het Europees Parlement en de Raad ( PB L 157 van 30.4.2004, blz. 33 ; gerectificeerd in PB L 195 van 2.6.2004, blz. 12 ). ( 2 ) PB L 224 van 18.8.1990, blz. 29 . Richtlijn laatstelijk gewijzigd bij Richtlijn 2002/33/EG van het Europees Parlement en de Raad ( PB L 315 van 19.11.2002, blz. 14 ). ( 3 ) PB L 18 van 23.1.2003, blz. 11 . ( 4 ) PB L 316 van 1.12.2001, blz. 5 . Richtlijn laatstelijk gewijzigd bij Richtlijn 2006/104/EG ( PB L 363 van 20.12.2006, blz. 352 ). ( 5 ) PB L 39 van 9.2.2002, blz. 71 . Beschikking gewijzigd bij Beschikking 2003/859/EG ( PB L 324 van 11.12.2003, blz. 55 ). ( 6 ) PB L 139 van 30.4.2004, blz. 55 , gerectificeerd in PB L 226 van 25.6.2004, blz. 22 . Verordening laatstelijk gewijzigd bij Verordening (EG) nr. 1791/2006 van de Raad ( PB L 363 van 20.12.2006, blz. 1 ). ( 7 ) PB L 338 van 22.12.2005, blz. 83 . Verordening gewijzigd bij Verordening (EG) nr. 1666/2006 ( PB L 320 van 18.11.2006, blz. 47 ). ( 8 ) PB L 139 van 30.4.2004, blz. 206 ; gerectificeerd in PB L 226 van 25.6.2004, blz. 83 . Verordening laatstelijk gewijzigd bij Verordening (EG) nr. 1791/2006. BIJLAGE Het in artikel 2, lid 1, bedoelde merkteken moet gemakkelijk leesbaar zijn, voorzien zijn van duidelijke letters en cijfers, de volgende vorm hebben en volgende gegevens bevatten: waarbij: — „XY” staat voor de landcode overeenkomstig sectie I, deel B, punt 6, van bijlage II bij Verordening (EG) nr. 853/2004, en — „1234” staat voor het erkenningsnummer van de inrichting bedoeld in sectie I, deel B, punt 7, van bijlage II bij Verordening (EG) nr. 853/2004.",
  "source": "EUR LEX"
}