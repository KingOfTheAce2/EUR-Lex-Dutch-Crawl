{
  "url": "http://www.w3.org/1999/xhtml\"><!--",
  "content": "L_2020404NL.01000501.xml 2.12.2020 NL Publicatieblad van de Europese Unie L 404/5 UITVOERINGSVERORDENING (EU) 2020/1812 VAN DE COMMISSIE van 1 december 2020 tot vaststelling van voorschriften voor de onlinegegevensuitwisseling en de kennisgeving van EU-typegoedkeuringen overeenkomstig Verordening (EU) 2018/858 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/858 van het Europees Parlement en de Raad van 30 mei 2018 betreffende de goedkeuring van en het markttoezicht op motorvoertuigen en aanhangwagens daarvan en systemen, onderdelen en technische eenheden die voor dergelijke voertuigen zijn bestemd, tot wijziging van Verordeningen (EG) nr. 715/2007 en (EG) nr. 595/2009 en tot intrekking van Richtlijn 2007/46/EG ( 1 ) , en met name artikel 12, lid 4, tweede alinea, en artikel 27, lid 3, Overwegende hetgeen volgt: (1) Op grond van artikel 12, lid 4, van Verordening (EU) 2018/858 moeten de lidstaten gebruikmaken van een gemeenschappelijk beveiligd systeem voor elektronische uitwisseling om met ingang van 1 september 2022 een lijst van de door hen verleende, gewijzigde, geweigerde of ingetrokken EU-typegoedkeuringen voor voertuigen, systemen, onderdelen en technische eenheden, alsook een lijst van de technische diensten die de tests voor de verschillende EU-typegoedkeuringen hebben uitgevoerd, ter beschikking van het publiek te stellen. (2) Op grond van artikel 27 van Verordening (EU) 2018/858 moeten de goedkeuringsinstanties van hetzelfde systeem gebruikmaken om bepaalde documenten betreffende EU-typegoedkeuringen ter beschikking van de goedkeuringsinstanties van de andere lidstaten, de markttoezichtautoriteiten en de Commissie te stellen, alsook om de goedkeuringsinstanties van de andere lidstaten en de Commissie in kennis te stellen van de weigering of intrekking van een EU-typegoedkeuring, met vermelding van de redenen daarvoor. (3) Het Europees systeem voor de gegevensuitwisseling betreffende typegoedkeuringen (European Type Approval Exchange System, ETAES) is een softwareapplicatie die via internet toegankelijk is; de applicatie is door de lidstaten ontwikkeld om de EU-typegoedkeuringsinstanties te ondersteunen bij de praktische uitvoering van de vereisten op het gebied van de informatie-uitwisseling die zijn vastgelegd in handelingen van de Unie, door het ter beschikking stellen van een gecentraliseerd communicatiemechanisme ter bevordering van de grensoverschrijdende uitwisseling van een kopie van het EU-typegoedkeuringscertificaat, inclusief de bijlagen daarbij. Een soortgelijk systeem, de databank voor de uitwisseling van typegoedkeuringsdocumenten en een informatiesysteem, is opgezet onder auspiciën van de Economische Commissie voor Europa van de Verenigde Naties. Het is daarom passend het ETAES aan te wijzen als het gemeenschappelijk beveiligd systeem voor de elektronische uitwisseling van gegevens als bedoeld in artikel 27, lid 3, van Verordening (EU) 2018/858. (4) Met het oog op de bescherming van vertrouwelijke gegevens moeten voorschriften inzake de toegang tot het ETAES en het gebruik van gegevensbeveiligingsprotocols worden vastgesteld. (5) Om van het ETAES een doorzoekbare onlinedatabank te maken, moeten voorschriften voor het uploaden van de in artikel 27, lid 1, van Verordening (EU) 2018/858 bedoelde EU-typegoedkeuringsdocumenten worden vastgesteld. (6) Om de verschillende toegangsrechten tot het ETAES beter te kunnen vaststellen, moeten de goedkeuringsinstanties de in artikel 27, lid 1, van Verordening (EU) 2018/858 bedoelde documenten afzonderlijk in het ETAES uploaden op basis van de aard en, in voorkomend geval, de status ervan. (7) Aangezien het ETAES in zijn huidige versie een niet openbaar toegankelijk communicatie-instrument voor administratieve samenwerking tussen de lidstaten is, moeten het formaat en de inhoud van de in artikel 12, lid 4, van Verordening (EU) 2018/858 bedoelde lijsten worden geharmoniseerd om ervoor te zorgen dat de relevante informatie toegankelijk wordt gemaakt voor het publiek. (8) In de in artikel 12, lid 4, tweede alinea, en artikel 27, lid 3, van Verordening (EU) 2018/858 neergelegde bevoegdheidsdelegaties worden de voorschriften vastgesteld voor het gebruik van het gemeenschappelijk beveiligd systeem voor elektronische uitwisseling van EU-typegoedkeuringsinformatie voor motorvoertuigen en aanhangwagens daarvan en voor systemen, onderdelen en technische eenheden die voor dergelijke voertuigen zijn bestemd. Aangezien die bevoegdheidsdelegaties door het onderwerp ervan nauw met elkaar samenhangen, moeten zij voor de toepassing van deze verordening worden samengebracht. (9) De in deze verordening vervatte maatregelen zijn in overeenstemming met het advies van het technisch comité motorvoertuigen (TCMV), HEEFT DE VOLGENDE VERORDENING VASTGESTELD: Artikel 1 Gemeenschappelijk beveiligd systeem voor de elektronische uitwisseling van gegevens Het Europees systeem voor de gegevensuitwisseling betreffende typegoedkeuringen (European Type Approval Exchange System, ETAES) wordt gebruikt als het gemeenschappelijk beveiligd systeem voor de elektronische uitwisseling van gegevens als bedoeld in artikel 27, lid 3, van Verordening (EU) 2018/858. Artikel 2 Beveiligingsmaatregelen Om ongeoorloofde toegang te voorkomen, worden in het kader van het ETAES de volgende beveiligingsmaatregelen in acht genomen: a) encryptie van de communicatie tussen de ETAES-client en de ETAES-server, op basis van een https-protocol met een certificaat Secure Sockets Layer; b) webbeveiliging waarmee wordt voorkomen dat aanvallers client-scripts in de webpagina(“s) injecteren en meerdere lagen gebruiken om een gebruiker ertoe te verleiden op een knop of een link naar een andere webpagina te klikken; c) een fijnmazig toegangscontrolesysteem dat het mogelijk maakt lees- of schrijftoegangsrechten voor bevoegde partijen te verlenen. Artikel 3 Procedure voor de uitwisseling van typegoedkeuringsinformatie 1.   Wanneer de goedkeuringsinstantie de instanties overeenkomstig artikel 27, leden 1 en 2, van Verordening (EU) 2018/858 in kennis stelt van de verlening, de wijziging, de weigering of de intrekking van EU-typegoedkeuringen, voert zij ten minste de volgende informatie in het ETAES in: a) het kengetal van de lidstaat die het EU-typegoedkeuringscertificaat heeft afgegeven, overeenkomstig bijlage IV, punt 2.1, bij Uitvoeringsverordening (EU) 2020/683 van de Commissie ( 2 ) ; b) het nummer van het EU-typegoedkeuringscertificaat ( 3 ) ; c) de datum van goedkeuring van het EU-typegoedkeuringscertificaat; d) in voorkomend geval, de naam van de technische dienst die verantwoordelijk is voor de uitvoering van de tests ( 4 ) ; e) de naam van de fabrikant; f) het type voertuig, systeem, onderdeel of technische eenheid volgens de opgave van de fabrikant in het EU-typegoedkeuringscertificaat; g) in voorkomend geval, de voertuigcategorie overeenkomstig artikel 4 van Verordening (EU) 2018/858; h) de verordening die van toepassing is op het gehele voertuig, het systeem, het onderdeel of de technische eenheid waarvoor EU-typegoedkeuring is verleend; i) de status van de EU-typegoedkeuring: “granted” (“verleend”), “amended” (“gewijzigd”), “refused” (“geweigerd”) of “withdrawn” (“ingetrokken”); j) of de EU-typegoedkeuring betrekking heeft op een voertuig, systeem, onderdeel of technische eenheid. 2.   In de in lid 1 bedoelde gevallen uploadt de goedkeuringsinstantie ook de volgende documenten afzonderlijk in het ETAES, in een elektronisch doorzoekbaar formaat: a) een kopie van het EU-typegoedkeuringscertificaat, met de vermelding “CERT”, gevolgd door het nummer van het EU-typegoedkeuringscertificaat ( 5 ) ( 6 ) ; b) de aan het EU-typegoedkeuringscertificaat te hechten gegevens als bedoeld in artikel 28, lid 1, punten a), c) en d), van Verordening (EU) 2018/858, met de vermelding “IF”, gevolgd door het nummer van het EU-typegoedkeuringscertificaat ( 7 ) ; c) het testrapport en/of het formulier met testresultaten als bedoeld in artikel 28, lid 1, punt b), van Verordening (EU) 2018/858, met de vermelding “TR”, gevolgd door het nummer van het EU-typegoedkeuringscertificaat ( 8 ) ; d) eventuele andere documenten dan die vermeld in de punten a), b) en c), met de vermelding “OTHER”, gevolgd door het nummer van het EU-typegoedkeuringscertificaat ( 9 ) . 3.   Wanneer meerdere documenten moeten worden bijgevoegd voor de in lid 2 van dit artikel bedoelde uploads, worden de in lid 2, punten b), c) en d), van dit artikel bedoelde vermeldingen gevolgd door een extra volgnummer, beginnend vanaf 1 ( 10 ) . 4.   Wanneer documenten worden gewijzigd door een herziening als bedoeld in artikel 34 van Verordening (EU) 2018/858, worden de in lid 2, punten a), b), c) en d), van dit artikel bedoelde vermeldingen gevolgd door de vermelding Rev. en een uit twee cijfers bestaand volgnummer, beginnend vanaf 01 ( 11 ) . Artikel 4 Lijst van EU-typegoedkeuringen 1.   Wanneer de lidstaten de in artikel 12, lid 4, van Verordening (EU) 2018/858 bedoelde lijsten van EU-typegoedkeuringen en technische diensten met behulp van het ETAES openbaar toegankelijk maken, doen zij dat in een gestandaardiseerd doorzoekbaar formaat. De lidstaten houden deze lijsten bij. 2.   De volgende informatie wordt opgenomen in de in lid 1 bedoelde lijst(en): a) het kengetal van de lidstaat die het EU-typegoedkeuringscertificaat heeft afgegeven, overeenkomstig bijlage IV, punt 2.1, bij Uitvoeringsverordening (EU) 2020/683; b) het nummer van het EU-typegoedkeuringscertificaat; c) de status van de EU-typegoedkeuring: “granted” (“verleend”), “amended” (“gewijzigd”), “refused” (“geweigerd”) of “withdrawn” (“ingetrokken”); d) in voorkomend geval, de naam van de technische dienst die verantwoordelijk is voor de uitvoering van de tests; e) de datum van goedkeuring van het EU-typegoedkeuringscertificaat. 3.   Een lijst van EU-typegoedkeuringen en technische diensten als bedoeld in artikel 12, lid 4, van Verordening (EU) 2018/858 kan op de website van de Commissie worden bekendgemaakt. Artikel 5 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 december 2020. Voor de Commissie De voorzitter Ursula VON DER LEYEN ( 1 ) PB L 151 van 14.6.2018, blz. 1 . ( 2 ) Uitvoeringsverordening (EU) 2020/683 van de Commissie van 15 april 2020 tot uitvoering van Verordening (EU) 2018/858 van het Europees Parlement en de Raad wat betreft de administratieve voorschriften voor de goedkeuring van en het markttoezicht op motorvoertuigen en aanhangwagens daarvan en systemen, onderdelen en technische eenheden die voor dergelijke voertuigen zijn bestemd ( PB L 163 van 26.5.2020, blz. 1 ). ( 3 ) Als de EU-typegoedkeuring is geweigerd en de goedkeuringsinstantie geen nummer voor het EU-typegoedkeuringscertificaat heeft gereserveerd, gebruikt de goedkeuringsinstantie de tab NEWS in het ETAES om de goedkeuringsinstanties van de andere lidstaten van haar weigering in kennis te stellen. ( 4 ) Bij stapsgewijze typegoedkeuring vult de goedkeuringsinstantie “niet van toepassing” in indien zij de gehele reeks EU-typegoedkeuringscertificaten of VN-typegoedkeuringscertificaten verzamelt en zij het EU-typegoedkeuringscertificaat van het uiteindelijke voertuig heeft opgesteld. ( 5 ) Bijvoorbeeld: “CERT e1*2018/858*00001*00”. ( 6 ) Als de EU-typegoedkeuring is geweigerd en de goedkeuringsinstantie geen nummer voor het EU-typegoedkeuringscertificaat heeft gereserveerd, gebruikt de goedkeuringsinstantie de tab NEWS in het ETAES om de goedkeuringsinstanties van de andere lidstaten van haar weigering in kennis te stellen. ( 7 ) Bijvoorbeeld: “IF e4*2018/858*00004*02”. ( 8 ) Bijvoorbeeld: “TR e24*2018/858*00001*00”. ( 9 ) Bijvoorbeeld: “OTHER e1*2018/858*00001*00”. ( 10 ) Bijvoorbeeld: “IF1 e9*2018/858*00001*00”, “IF2 e9*2018/858*00001*00” etc. ( 11 ) Bijvoorbeeld: “CERT e5*2018/858*00001*00 Rev.01”.",
  "source": "EUR LEX"
}