{
  "url": "http://www.w3.org/1999/xhtml\">",
  "content": "L_202500509NL.000101.fmx.xml Publicatieblad van de Europese Unie NL L-serie 2025/509 17.3.2025 UITVOERINGSVERORDENING (EU) 2025/509 VAN DE RAAD van 17 maart 2025 tot uitvoering van Verordening (EG) nr. 1183/2005 betreffende beperkende maatregelen met het oog op de situatie in de Democratische Republiek Congo DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1183/2005 van de Raad van 18 juli 2005 betreffende beperkende maatregelen met het oog op de situatie in de Democratische Republiek Congo ( 1 ) , en met name artikel 9, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 18 juli 2005 heeft de Raad Verordening (EG) nr. 1183/2005 vastgesteld. (2) Op 25 januari 2025 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie in een verklaring haar diepe bezorgdheid geuit over de recente escalatie van het conflict in het oosten van de Democratische Republiek Congo (DRC), dat wordt verergerd door het hernieuwde offensief van de door de Rwandese strijdkrachten (Rwanda Defence Force — RDF) gesteunde gewapende groep M23. (3) De ongeoorloofde aanwezigheid van de RDF in de DRC vormt een schending van de territoriale integriteit van dat land en houdt het gewapende conflict, de instabiliteit en de onveiligheid in de regio in stand. (4) Inkomsten uit de illegale winning van en handel in natuurlijke hulpbronnen uit het oosten van de DRC worden onder meer gebruikt om de gewapende groep M23 en haar activiteiten te financieren, en dragen aldus bij aan de escalatie van het conflict. (5) Gezien de ernst van de situatie in de DRC moeten negen personen en één entiteit worden toegevoegd aan de lijst van natuurlijke of rechtspersonen, entiteiten en lichamen in bijlage I bis bij Verordening (EG) nr. 1183/2005. (6) Verordening (EG) nr. 1183/2005 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bis bij Verordening (EG) nr. 1183/2005 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 maart 2025. Voor de Raad De voorzitter K. KALLAS ( 1 ) PB L 193 van 23.7.2005, blz. 1 , ELI: http://data.europa.eu/eli/reg/2005/1183/oj . BIJLAGE Bijlage I bis bij Verordening (EG) nr. 1183/2005 wordt als volgt gewijzigd: 1) Aan deel A (“Personen”) worden de volgende personen toegevoegd: Naam Informatie ter identificatie Motivering Datum van plaatsing op de lijst “36. Bertrand BISIMWA Functie/rang: leider (president) van de politieke vleugel van de “Beweging 23 maart” (M23) Geboortedatum: 8.9.1972 Geboorteplaats: Bukavu, Democratische Republiek Congo Nationaliteit: Democratische Republiek Congo Geslacht: man Bertrand Bisimwa bekleedt een leidinggevende functie als president van de Beweging 23 maart (M23), een niet-gouvernementele gewapende beweging. De M23 houdt het gewapende conflict, de instabiliteit en de onveiligheid in de DRC in stand, met name door aan te zetten tot geweld. Daarnaast is de groep verantwoordelijk voor ernstige mensenrechtenschendingen, waaronder moorden, aanvallen en seksueel geweld tegen burgers, en voor rekrutering van kinderen. Gezien zijn leidinggevende functie in de M23 is Bertrand Bisimwa betrokken bij het beramen, aansturen of plegen van handelingen in de DRC die ernstige mensenrechtenschendingen vormen. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. 17.3.2025 37. Ruki KARUSISI alias Rocky Functie/rang: generaal-majoor Bevelhebber van de speciale eenheid van de Rwanda Defence Force (RDF) Geboortedatum: 6.5.1974 Geslacht: man Nationaliteit: Rwanda RDF-dienstnummer: 2357 Generaal-majoor Ruki Karusisi is de bevelhebber van de speciale eenheid van de Rwanda Defence Force (RDF), die in het oosten van de DRC wordt ingezet. Het doel van de aanwezigheid van de RDF in de DRC is het versterken van de operaties van de Beweging 23 maart/het Congolese Revolutionaire Leger (M23/ARC), een niet-gouvernementele gewapende groep die in het oosten van Congo actief is, met troepen en materieel. De aanwezigheid van de RDF vormt een schending van de territoriale integriteit van de DRC en houdt het gewapende conflict, de instabiliteit en de onveiligheid in de regio in stand. De RDF is ook verantwoordelijk voor ernstige mensenrechtenschendingen, waaronder collectieve bestraffing, en houdt het plegen van ernstige mensenrechtenschendingen door leden van de M23 in stand. Gezien zijn functie als bevelhebber van de speciale eenheid van de Rwanda Defence Force (RDF), die in het oosten van de DRC wordt ingezet, is Ruki Karusisi verantwoordelijk voor het in stand houden van het gewapende conflict, de instabiliteit en de onveiligheid in de regio. Hij is ook verantwoordelijk voor het verstrekken van steun aan entiteiten die het gewapende conflict, de instabiliteit en de onveiligheid in de DRC in stand houden. 17.3.2025 38. Désiré RUKOMERA Functie/rang: hoofd rekrutering en propaganda van de Beweging 23 maart (M23) Geslacht: man Nationaliteit: Rwanda Désiré Rukomera bekleedt sinds januari 2024 een leidinggevende functie als hoofd rekrutering en propaganda van de Beweging 23 maart (M23), een niet-gouvernementele gewapende beweging. De M23 houdt het gewapende conflict, de instabiliteit en de onveiligheid in de DRC in stand, met name door aan te zetten tot geweld. Daarnaast is de groep verantwoordelijk voor ernstige mensenrechtenschendingen, waaronder moorden, aanvallen en seksueel geweld tegen burgers, en voor rekrutering van kinderen. Gezien zijn leidinggevende functie in de M23 is Désiré Rukomera betrokken bij het beramen, aansturen of plegen van handelingen in de DRC die ernstige mensenrechtenschendingen vormen. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. 17.3.2025 39. John Imani NZENZE Alias Mike Bravo Functie/rang: “kolonel” en “G2”-hoofd (hoofd inlichtingen) van de gewapende groep M23 Geboortedatum: 6.8.1978 Geboorteplaats: Kakwende (Zuid-Kivu) Geslacht: man Nationaliteit: Democratische Republiek Congo John Imani Nzenze bekleedt een leidinggevende functie als kolonel van de Beweging 23 maart (M23), een niet-gouvernementele gewapende beweging. De M23 houdt het gewapende conflict, de instabiliteit en de onveiligheid in de DRC in stand, met name door aan te zetten tot geweld. Daarnaast is de groep verantwoordelijk voor ernstige mensenrechtenschendingen, waaronder moorden, aanvallen en seksueel geweld tegen burgers, en voor rekrutering van kinderen. Gezien zijn leidinggevende functie in de M23 is John Imani Nzenze betrokken bij het beramen, aansturen of plegen van handelingen in de DRC die ernstige mensenrechtenschendingen vormen. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. 17.3.2025 40. Eugene NKUBITO Functie/rang: bevelhebber 3e divisie (generaal-majoor) van de Rwanda Defence Force (RDF) Geslacht: man Nationaliteit: Rwanda RDF-dienstnummer: 218 Generaal-majoor Eugène Nkubito bekleedt een leidinggevende functie als bevelhebber van de 3e divisie van de Rwanda Defence Force (RDF), die in het oosten van de DRC wordt ingezet, meer bepaald in de provincie Noord-Kivu. Hij bekleedt deze functie sinds augustus 2022. Het doel van de aanwezigheid van de RDF in de DRC is het versterken van de operaties van de Beweging 23 maart/het Congolese Revolutionaire Leger (M23/ARC), een niet-gouvernementele gewapende groep die in het oosten van Congo actief is, met troepen en materieel. De aanwezigheid van de RDF vormt een schending van de territoriale integriteit van de DRC en houdt het gewapende conflict, de instabiliteit en de onveiligheid in de regio in stand. De RDF is ook verantwoordelijk voor ernstige mensenrechtenschendingen, waaronder collectieve bestraffing, en houdt het plegen van ernstige mensenrechtenschendingen door leden van de M23 in stand. Gezien zijn functie als bevelhebber van de 3e divisie van de RDF, die in het oosten van de DRC wordt ingezet, is Eugène Nkubito verantwoordelijk voor het in stand houden van het gewapende conflict, de instabiliteit en de onveiligheid in de regio. 17.3.2025 41. Pascal MUHIZI Functie/rang: bevelhebber 2e divisie (brigadegeneraal) van de Rwanda Defence Force (RDF) Nationaliteit: Rwanda Geslacht: man Geassocieerde entiteiten: Rwanda Defence Force (RDF); Beweging 23 maart/Congolees Revolutionair Leger (M23/ARC) RDF-dienstnummer: 451 Pascal Muhizi is brigadegeneraal van de Rwanda Defence Force (RDF) sinds juni 2021, en bevelhebber van de 2e divisie van de RDF, die wordt ingezet in het oosten van de DRC, sinds augustus 2023. De aanwezigheid van de RDF in de DRC vormt een schending van de territoriale integriteit van de DRC en houdt het gewapende conflict, de instabiliteit en de onveiligheid in de regio evenals de ernstige mensenrechtenschendingen door leden van de Beweging 23 maart/het Congolese Revolutionaire Leger (M23/ARC) in stand. Gezien zijn leidinggevende positie binnen de in de DRC aanwezige 2e divisie van de RDF, is brigadegeneraal Pascal Muhizi verantwoordelijk voor het in stand houden van het gewapende conflict, de instabiliteit en de onveiligheid in de DRC. 17.3.2025 42. Jean-Bosco NZABONIMPA MUPENZI Functie/rang: plaatsvervangend hoofd van de afdeling financiën en productie van de M23 Geboorteplaats: Rubaya, Masisi, Noord-Kivu Nationaliteit: Democratische Republiek Congo Geslacht: man Geassocieerde entiteiten: Beweging 23 maart/Congolees Revolutionair Leger (M23/ARC) Jean-Bosco Nzabonimpa Mupenzi is sinds januari 2024 plaatsvervangend hoofd financiën en productie van de Beweging 23 maart/het Congolese Revolutionaire Leger (M23/ARC), die in de Democratische Republiek Congo (DRC) actief is, meer bepaald in de provincie Noord-Kivu. De M23 is een gewapende rebellengroep die verantwoordelijk is voor het huidige gewapende conflict. Zij houdt ook het gewapende conflict, de instabiliteit en de onveiligheid in de regio in stand, evenals de ernstige mensenrechtenschendingen door leden van de M23, waaronder moorden, aanvallen en seksueel geweld tegen burgers, en rekrutering van kinderen. Jean-Bosco Nzabonimpa Mupenzi verleent steun aan de gewapende groep M23, met name door de afdeling financiën en productie van de M23 te leiden en door deel te nemen aan de opleiding van nieuwe rekruten. Gezien zijn leidinggevende functie in de M23 is Jean-Bosco Nzabonimpa Mupenzi betrokken bij het beramen, aansturen of plegen van handelingen in de DRC die ernstige mensenrechtenschendingen vormen. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. 17.3.2025 43. Francis KAMANZI Functie/rang: Chief Executive Officer van Rwanda Mines, Petroleum and Gas Board (RMB) Nationaliteit: Rwanda Geslacht: man Francis Kamanzi bekleedt sinds februari 2024 een leidinggevende functie als Chief Executive Officer van Rwanda Mines, Petroleum and Gas Board (RMB). Het is nog steeds zo dat in door de Beweging 23 maart (M23) gecontroleerde mijnbouwgebieden mineralen worden geëxploiteerd en ten behoeve van zowel de Alliance Fleuve Congo/M23 en de Rwandese economie naar Rwanda worden gesmokkeld, waar deze conflictmineralen worden gemengd met Rwandese productie. Gezien zijn leidinggevende functie in de RMB is Francis Kamanzi verantwoordelijk voor het exploiteren van het gewapend conflict, de instabiliteit of de onveiligheid in de DRC, onder meer door de illegale exploitatie van of handel in natuurlijke hulpbronnen. 17.3.2025 44. Joseph MUSANGA BAHATI alias Erasto; Bahati Erasto; Colonel Erasto; Colonel Bahati Musanga Functie/rang: gouverneur van Noord-Kivu Geboortedatum: 18.8.1978 Geboorteplaats: Bashali-Mokoto (Busumba) Nationaliteit: Democratische Republiek Congo Geslacht: man Geassocieerde entiteiten: Beweging 23 maart/Alliance Fleuve Congo (M23/AFC) Joseph Bahati Musanga is een hooggeplaatste figuur in de structuur van de rebellengroep Beweging 23 maart (M23) en in de Alliance Fleuve Congo. Hij bekleedt de functie van hoofd financiën van de M23 al een aantal jaar. In januari 2024 werd hij benoemd tot gouverneur van Noord-Kivu binnen het nieuwe illegale “bestuur” dat de M23 in strijd met de Congolese soevereiniteit heeft opgelegd. De uitrol van een parallel bestuur in de DRC vormt een schending van de territoriale integriteit van de DRC. Dit houdt ook het gewapende conflict, de instabiliteit en de onveiligheid in de regio evenals de ernstige mensenrechtenschendingen door leden van de M23 in stand. Gezien zijn leidinggevende functie in de M23 is Joseph Bahati Musanga betrokken bij het beramen, aansturen of plegen van handelingen in de DRC die ernstige mensenrechtenschendingen vormen. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. 17.3.2025” 2) Aan deel B (“Entiteiten”) wordt de volgende entiteit toegevoegd: Naam Informatie ter identificatie Motivering Datum van plaatsing op de lijst “2. Gasabo Gold Refinery Plaats van vestiging: Kigali, Rwanda De in Kigali gevestigde Gasabo Gold Refinery begon haar raffinageactiviteiten op 1 juni 2022 na de sluiting van Aldango Gold Refinery. De illegale winning van en handel in natuurlijke hulpbronnen uit het oosten van de DRC, waaronder goud, draagt bij tot de escalatie van het conflict. De doorvoer van goud via de enige goudraffinaderij in Rwanda, Gasabo Gold Refinery, draagt bij aan de illegale uitvoer via Rwanda van illegaal gewonnen goud. Aldus heeft Gasabo Gold Refinery van het gewapende conflict, de instabiliteit en de onveiligheid in de DRC geprofiteerd, onder meer door de illegale exploitatie van of handel in natuurlijke hulpbronnen. 17.3.2025” ELI: http://data.europa.eu/eli/reg_impl/2025/509/oj ISSN 1977-0758 (electronic edition)",
  "source": "EUR LEX"
}