{
  "url": "http://www.w3.org/1999/xhtml\">",
  "content": "L_202501119NL.000101.fmx.xml Publicatieblad van de Europese Unie NL L-serie 2025/1119 3.6.2025 BESLUIT (EU) 2025/1119 VAN DE RAAD van 26 mei 2025 over het namens de Europese Unie in de Internationale Graanraad in te nemen standpunt over de vaststelling van nieuwe regels voor de schriftelijke procedure en voor de toegang van de leden tot het archief van de Internationale Graanraad DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Graanhandelsverdrag van 1995 (het “verdrag”) werd door de Unie bij Besluit 96/88/EG van de Raad ( 1 ) gesloten en is op 1 juli 1995 in werking getreden. Het verdrag werd gesloten voor een periode van drie jaar en werd daarna regelmatig verlengd. (2) De Internationale Graanraad, die bij artikel 9 van het verdrag is ingesteld, heeft het reglement van orde uit hoofde van het verdrag (het “reglement van orde”) op 6 juli 1995 goedgekeurd. (3) Artikel 14 van het verdrag en regel 19 van het reglement van orde bevatten regels voor de besluitvorming van de Internationale Graanraad. De besluitvorming via een schriftelijke procedure is echter niet duidelijk omschreven. (4) Op 16 december 2024 heeft het secretariaat van de Internationale Graanraad voorgesteld de regels 19 en 20 van het reglement van orde te wijzigen met het oog op de vaststelling van nieuwe regels voor de besluitvorming via een schriftelijke procedure voor de Internationale Graanraad en het Administratief Comité dat is ingesteld bij regel 20, punt a), van het reglement van orde. Die wijzigingen hebben tot doel de voorwaarden voor de vaststelling van besluiten via een schriftelijke procedure duidelijk te omschrijven. (5) Volgens artikel 20 van het verdrag zijn de status, voorrechten en immuniteiten van de Internationale Graanraad binnen het grondgebied van het Verenigd Koninkrijk geregeld bij de Overeenkomst inzake het hoofdkantoor tussen de regering van het Verenigd Koninkrijk van Groot-Brittannië en Noord-Ierland en de Internationale Tarweraad, die de wettelijke voorganger is van de Internationale Graanraad. In die overeenkomst is bepaald dat het archief van de Internationale Graanraad onschendbaar is. (6) Op 16 december 2024 heeft het secretariaat van de Internationale Graanraad voorgesteld een nieuwe regel 26, betreffende de toegang van de leden tot het archief van de Internationale Graanraad, toe te voegen aan het reglement van orde. Het doel van de voorgestelde nieuwe regel is om duidelijke voorwaarden vast te stellen voor de toegang van de leden tot het archief van de Internationale Graanraad en de procedure daarvoor. De nieuwe regel 26 zou met name voorschrijven dat alle verzoeken om toegang tot het archief van de Internationale Graanraad schriftelijk moeten worden ingediend en dat de aanvrager duidelijk moet worden geïdentificeerd. (7) Het is passend het namens de Unie tijdens de 62e zitting van de Internationale Graanraad in te nemen standpunt over de wijziging van het reglement van orde vast te stellen betreffende de toevoeging van nieuwe regels voor de besluitvorming via een schriftelijke procedure en de voorwaarden voor de toegang van de leden tot het archief van de Internationale Graanraad. De voorgestelde wijzigingen zijn bedoeld om de werking van de Internationale Graanraad duidelijker te maken en de transparantie van de Internationale Graanraad verder te verbeteren. De wijzigingen zijn daarom in het belang van de Unie, HEEFT HET VOLGENDE BESLUIT VASTGESTELD: Artikel 1 Het namens de Unie tijdens de 62e zitting van de Internationale Graanraad in te nemen standpunt houdt in dat gestemd wordt voor de toevoeging van een nieuw punt c) aan regel 19 en een nieuw punt d) aan regel 20 van het reglement van orde uit hoofde van het Graanhandelsverdrag van 1995 (het “reglement van orde”) overeenkomstig het voorstel van het secretariaat van de Internationale Graanraad van 16 december 2024, met als doel een procedure vast te stellen voor de vaststelling van besluiten van de Internationale Graanraad via een schriftelijke procedure. Artikel 2 Het namens de Unie tijdens de 62e zitting van de Internationale Graanraad in te nemen standpunt houdt in dat gestemd wordt voor de toevoeging van een nieuwe regel 26 aan het reglement van orde overeenkomstig het voorstel van het secretariaat van de Internationale Graanraad van 16 december 2024, met als doel de voorwaarden voor de toegang van de leden tot het archief van de Internationale Graanraad te verduidelijken. Artikel 3 Dit besluit treedt in werking op de datum van de vaststelling ervan. Gedaan te Brussel, 26 mei 2025. Voor de Raad De voorzitter C. SIEKIERSKI ( 1 ) Besluit 96/88/EG van de Raad van 19 december 1995 betreffende de goedkeuring, door de Europese Gemeenschap, van het Graanhandelsverdrag en het Voedselhulpverdrag, die samen de Internationale Graanovereenkomst 1995 vormen ( PB L 21 van 27.1.1996, blz. 47 , ELI: http://data.europa.eu/eli/dec/1996/88/oj) . ELI: http://data.europa.eu/eli/dec/2025/1119/oj ISSN 1977-0758 (electronic edition)",
  "source": "EUR LEX"
}