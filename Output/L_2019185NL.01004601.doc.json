{
  "url": "http://www.w3.org/1999/xhtml\">",
  "content": "L_2019185NL.01004601.xml 11.7.2019 NL Publicatieblad van de Europese Unie L 185/46 BESLUIT (EU) 2019/1182 VAN DE COMMISSIE van 3 juli 2019 over het voorgestelde burgerinitiatief “EU-wetgeving, rechten van minderheden en democratisering van Spaanse instellingen” (Kennisgeving geschied onder nummer C(2019) 4972) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het voorgestelde burgerinitiatief “EU-wetgeving, rechten van minderheden en democratisering van Spaanse instellingen” heeft betrekking op: “systeemrisico's in Spanje, de behandeling van minderheden en de dringende noodzaak om maatregelen aan te moedigen om het land te helpen democratiseren en in overeenstemming te brengen met de basisbeginselen van het EU-recht”. (2) De doelstellingen van het voorgestelde burgerinitiatief worden als volgt omschreven: “Ons doel is ervoor te zorgen dat zowel de Commissie als het Parlement zich ten volle bewust zijn van de huidige situatie in Spanje, de systeemrisico's in het land, de niet-naleving van de regels en leidende beginselen van het EU-recht en de noodzaak om mechanismen in gang te zetten om bij te dragen aan de verbetering van de democratische normen in Spanje, zodat de rechten en vrijheden van minderheden en alle Spaanse burgers door middel van EU-wetgeving en -instrumenten worden gewaarborgd.” (3) Het Verdrag betreffende de Europese Unie (VEU) geeft meer inhoud aan het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (5) Overeenkomstig artikel 4, lid 2, van Verordening (EU) nr. 211/2011 registreert de Commissie een voorgesteld burgerinitiatief, op voorwaarde dat aan de voorwaarden van artikel 4, lid 2, onder a) tot en met d), is voldaan. (6) Het voorgestelde burgerinitiatief behelst het verzoek aan de Commissie om de situatie in Spanje te onderzoeken met betrekking tot de beweging voor onafhankelijkheid van de Catalaanse regio, in het kader van de mededeling van de Commissie aan het Europees Parlement en de Raad “Een nieuw EU-kader voor het versterken van de rechtsstaat” (COM(2014) 158) en om, in voorkomend geval, maatregelen te nemen in dat verband. De Commissie wordt in het voorgestelde burgerinitiatief echter niet verzocht een voorstel voor een rechtshandeling van de Unie in te dienen. (7) Derhalve valt het voorgestelde burgerinitiatief zichtbaar buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen als bedoeld in artikel 4, lid 2, onder b), van Verordening (EU) nr. 211/2011, gelezen in samenhang met artikel 2, punt 1, van die verordening, HEEFT HET VOLGENDE BESLUIT VASTGESTELD: Artikel 1 De registratie van het voorgestelde burgerinitiatief “EU-wetgeving, rechten van minderheden en democratisering van Spaanse instellingen” wordt hierbij geweigerd. Artikel 2 Dit besluit is gericht tot de organisatoren (leden van het burgercomité) van het voorgestelde burgerinitiatief “EU-wetgeving, rechten van minderheden en democratisering van Spaanse instellingen”, vertegenwoordigd door mevrouw Elisenda PALUZIE en de heer Gérard ONESTA als contactpersonen. Gedaan te Brussel, 3 juli 2019. Voor de Commissie Frans TIMMERMANS Eerste vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}