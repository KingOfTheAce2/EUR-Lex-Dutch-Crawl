{
  "url": "http://www.w3.org/1999/xhtml\">",
  "content": "L_2021132NL.01019401.xml 19.4.2021 NL Publicatieblad van de Europese Unie L 132/194 UITVOERINGSBESLUIT (GBVB) 2021/636 VAN DE RAAD van 16 april 2021 tot uitvoering van Besluit 2013/798/GBVB betreffende beperkende maatregelen ten aanzien van de Centraal-Afrikaanse Republiek DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2013/798/GBVB van de Raad van 23 december 2013 betreffende beperkende maatregelen ten aanzien van de Centraal-Afrikaanse Republiek ( 1 ) , en met name artikel 2 quater, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 23 december 2013 Besluit 2013/798/GBVB vastgesteld. (2) Het comité van de Veiligheidsraad van de Verenigde Naties (VN-Veiligheidsraad), ingesteld krachtens Resolutie 2127 (2013) van de VN-Veiligheidsraad, heeft op 22 februari 2021 de gegevens met betrekking tot een persoon die aan beperkende maatregelen onderworpen is, geactualiseerd. (3) De bijlage bij Besluit 2013/798/GBVB moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2013/798/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 16 april 2021. Voor de Raad De voorzitter A.P. ZACARIAS ( 1 ) PB L 352 van 24.12.2013, blz. 51 . BIJLAGE In de lijst in deel A (“Personen”) van de bijlage bij Besluit 2013/798/GBVB wordt vermelding 14 vervangen door de volgende vermelding: “14. Bi Sidi SOULEMAN (alias: a) Sidiki; b) “General” Sidiki; c) Sidiki Abbas; d) Souleymane Bi Sidi; e) Bi Sidi Soulemane) Functie: Voorzitter en zelfverklaard “generaal” van de militie Retour, Réclamation et Réhabilitation (3R) Geboortedatum: 20 juli 1962 Geboorteplaats: Bocaranga, Centraal-Afrikaanse Republiek Nationaliteit: Centraal-Afrikaanse Republiek Paspoortnummer: Laissez-passer nr. N°235/MISPAT/DIRCAB/DGPC/DGAEI/SI/SP, afgegeven op 15 maart 2019 (afgegeven door de minister van Binnenlandse Zaken van de Centraal-Afrikaanse Republiek) Adres: Koui, prefectuur Ouham-Pendé, Centraal-Afrikaanse Republiek Datum van plaatsing op de VN-lijst: 5 augustus 2020 Overige informatie : Bi Sidi Souleman leidt de in de Centraal-Afrikaanse Republiek (CAR) gevestigde militie Retour, Réclamation et Réhabilitation (3R). Deze militie heeft sinds haar oprichting in 2015 gemoord, gefolterd en verkracht, burgers verdreven, zich beziggehouden met wapenhandel en illegale belastingheffing en strijd gevoerd met andere milities. Bi Sidi Souleman heeft zelf ook gefolterd. Op 6 februari 2019 ondertekende 3R het politiek akkoord voor vrede en verzoening in de CAR, maar heeft dat akkoord geschonden en blijft een bedreiging voor de vrede, stabiliteit en veiligheid van de CAR. Zo heeft 3R op 21 mei 2019 34 ongewapende burgers in drie dorpen om het leven gebracht; de volwassen mannen werden standrechtelijk geëxecuteerd. Bi Sidi Souleman bevestigde openlijk aan een VN-entiteit dat hij 3R-strijders op de datum van de aanvallen naar de dorpen had gestuurd, maar ontkende het bevel te hebben gegeven te moorden. In december 2020 is Bi Sidi Souleman, die zich had aangesloten bij een coalitie van gewapende groeperingen die was opgericht om het verkiezingsproces te verstoren, naar verluidt bij de gevechten om het leven gekomen. Informatie uit de beschrijving van de redenen die is verstrekt door het Sanctiecomité: Bi Sidi Souleman werd op 5 augustus 2020 uit hoofde van punt 20 en punt 21, onder b), van Resolutie 2399 (2018), uitgebreid met punt 5 van Resolutie 2507 (2020), op de lijst geplaatst van personen die handelingen verrichten of steunen die de vrede, de stabiliteit of de veiligheid van de Centraal-Afrikaanse Republiek ondermijnen, waaronder handelingen die het stabilisatie- en verzoeningsproces bedreigen of verhinderen, of die het geweld aanwakkeren; en betrokken zijn bij de planning, aansturing of uitvoering van handelingen in de Centraal-Afrikaanse Republiek die een schending vormen van het internationaal recht inzake mensenrechten of het internationale humanitaire recht, naargelang het geval, of die een schending van of inbreuk op de mensenrechten vormen, waaronder die waarbij ook burgers het doelwit zijn, etnisch of religieus gemotiveerde aanslagen, aanslagen op bestuurscentra, gerechtsgebouwen, scholen en ziekenhuizen, en ontvoering en gedwongen verplaatsing. Aanvullende informatie: Als voorzitter en zelfverklaard “generaal” van de gewapende groepering Retour, Réclamation et Réhabilitation (3R), heeft Bi Sidi Souleman zich schuldig gemaakt aan handelingen die de vrede, stabiliteit en veiligheid van de CAR bedreigen, in het bijzonder de uitvoering van het politiek akkoord voor vrede en verzoening in de CAR, dat op 6 februari 2019 in Bangui is ondertekend. Hij en de strijders onder zijn bevel hebben daden gepleegd die serieuze schendingen vormen van het internationaal recht inzake de mensenrechten of het internationale humanitaire recht. Op 21 mei 2019 heeft 3R 34 ongewapende burgers om het leven gebracht in drie dorpen (Koundjili, Lemouna en Bohong); de volwassen mannen werden standrechtelijk geëxecuteerd. Onder zijn leiding heeft 3R zich schuldig gemaakt aan seksueel en genderspecifiek geweld. In september 2017 hebben 3R-strijders bij een aanval op Bocaranga meerdere vrouwen en meisjes verkracht. Tussen maart en april 2020 waren 3R-strijders betrokken bij zeven gevallen van seksueel geweld in drie dorpen in de prefectuur Ouham-Pendé. Onder zijn leiding bleef 3R daar waar het actief is het herstel van het staatsgezag verhinderen door illegaal belastingen te heffen, vooral op nomadische veeteelt en op reizigers, en was het betrokken bij de illegale exploitatie van goud in de prefecturen Mambéré-Kadéï en Nana-Mambéré. Ook de eerste schendingen door 3R van het vredesakkoord vonden in 2019 onder zijn leiding plaats. Aanvankelijk weigerde Bi Sidi Souleman om een begin te maken met de ontwapening en demobilisatie van de 3R-strijders, die zouden gaan deelnemen aan de eerste speciale gemengde beveiligingseenheid in het westen van de CAR. Ook heeft 3R haar controle over gebieden versterkt (waardoor MINUSCA gedwongen was in september 2019 een operatie te beginnen in de prefecturen Ouham-Pendé, Nana-Mambéré en Mambéré-Kadéï), aan wapenhandel gedaan om haar militaire vermogens te verhogen, en buitenlandse strijders geworven. In 2020 is 3R onder zijn leiding voortgegaan met het schenden van het vredesakkoord en heeft zij haar controle over de gebieden in het westen versterkt. In mei 2020 bezetten 3R-strijders de gendarmerie van Besson in de prefectuur Nana-Mambéré, en voormalige 3R-strijders verlieten de USMS in Bouar. Op 5 juni 2020 kondigde Bi Sidi Souleman aan dat de deelname van 3R aan de vervolgmechanismen van het akkoord tot nader order werd opgeschort. Op 9 juni 2020 vielen 3R-strijders het opleidingskamp van de USMS van Bouar, een gezamenlijke controlepost van MINUSCA en een grenspost van de nationale troepen in Pougol aan. Op 21 juni 2020 vielen 3R-strijders een gezamenlijke patrouille van MINUSCA en de nationale strijdkrachten aan nabij Besson, waarbij drie Centraal-Afrikaanse soldaten om het leven kwamen.”.",
  "source": "EUR LEX"
}