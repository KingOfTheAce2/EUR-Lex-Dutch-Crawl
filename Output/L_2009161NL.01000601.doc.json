{
  "url": "http://www.w3.org/1999/xhtml\">",
  "content": "L_2009161NL.01000601.xml 24.6.2009 NL Publicatieblad van de Europese Unie L 161/6 BESLUIT VAN DE RAAD van 24 oktober 2008 betreffende de sluiting van een Protocol tussen de Europese Gemeenschap, de Zwitserse Bondsstaat en het Vorstendom Liechtenstein bij de Overeenkomst tussen de Europese Gemeenschap en de Zwitserse Bondsstaat inzake de criteria en mechanismen voor de vaststelling van de staat die verantwoordelijk is voor de behandeling van een asielverzoek dat in een lidstaat of in Zwitserland wordt ingediend (2009/487/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 63, punt 1, onder a), juncto artikel 300, lid 2, eerste alinea, eerste zin, en artikel 300, lid 3, eerste alinea, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) Op 27 februari 2006 heeft de Raad de Commissie gemachtigd om namens de Gemeenschap onderhandelingen te openen met de Zwitserse Bondsstaat en het Vorstendom Liechtenstein over een Protocol betreffende de deelneming van Denemarken aan de Overeenkomst tussen de Europese Gemeenschap en de Zwitserse Bondsstaat inzake de criteria en mechanismen voor de vaststelling van de staat die verantwoordelijk is voor de behandeling van asielverzoek dat in een lidstaat of in Zwitserland wordt ingediend („het protocol”). Deze onderhandelingen zijn afgerond. (2) Overeenkomstig het besluit van de Raad van 28 februari 2008 en behoudens definitieve sluiting op een later tijdstip, is dit protocol op 28 februari 2008 namens de Europese Gemeenschap ondertekend. (3) Het protocol dient te worden goedgekeurd. (4) De inwerkingtreding van het protocol is, wat Zwitserland betreft, gekoppeld aan de tenuitvoerlegging van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 2 ) , alsmede van de Overeenkomst tussen de Europese Gemeenschap en de Zwitserse Bondsstaat inzake de criteria en mechanismen voor de vaststelling van de staat die verantwoordelijk is voor de behandeling van een asielverzoek dat in een lidstaat of in Zwitserland wordt ingediend ( 3 ) . (5) De inwerkingtreding van het protocol is, wat Liechtenstein betreft, gekoppeld aan de tenuitvoerlegging van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis („Protocol betreffende de deelneming van Liechtenstein aan het Schengenacquis”) en van het Protocol tussen de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Gemeenschap en de Zwitserse Bondsstaat inzake de criteria en mechanismen voor de vaststelling van de staat die verantwoordelijk is voor de behandeling van een asielverzoek dat in een lidstaat of in Zwitserland wordt ingediend („Protocol betreffende de deelneming van Liechtenstein aan het Dublinacquis”). Bijgevolg dient de nederlegging van de akte van goedkeuring betreffende Liechtenstein niet plaats te vinden voordat de Raad het Protocol betreffende de deelneming van Liechtenstein aan het Schengenacquis en het Protocol betreffende de deelneming van Liechtenstein aan het Dublinacquis heeft goedgekeurd. (6) Overeenkomstig artikel 3 van het Protocol betreffende de positie van het Verenigd Koninkrijk en Ierland, dat aan het Verdrag betreffende de Europese Unie en het Verdrag tot oprichting van de Europese Gemeenschap is gehecht, nemen het Verenigd Koninkrijk en Ierland deel aan de aanneming en toepassing van dit besluit. (7) Overeenkomstig de artikelen 1 en 2 van het Protocol betreffende de positie van Denemarken, dat aan het Verdrag betreffende de Europese Unie en het Verdrag tot oprichting van de Europese Gemeenschap is gehecht, neemt Denemarken niet deel aan de aanneming van dit besluit, dat bijgevolg niet bindend is voor, noch van toepassing is in Denemarken, BESLUIT: Artikel 1 Het Protocol tussen de Europese Gemeenschap, de Zwitserse Bondsstaat en het Vorstendom Liechtenstein bij de Overeenkomst tussen de Europese Gemeenschap en de Zwitserse Bondsstaat inzake de criteria en mechanismen voor de vaststelling van de staat die verantwoordelijk is voor de behandeling van een asielverzoek dat in een lidstaat of in Zwitserland wordt ingediend, wordt namens de Gemeenschap goedgekeurd. De tekst van het protocol is aan dit besluit gehecht. Artikel 2 1.   De voorzitter van de Raad wordt hierbij gemachtigd om de persoon aan te wijzen die bevoegd is om namens de Europese Gemeenschap de in artikel 5 van het protocol genoemde akte van goedkeuring neer te leggen, waarbij de Europese Gemeenschap erin toestemt gebonden te zijn in zijn betrekkingen met Zwitserland. 2.   De voorzitter van de Raad wordt hierbij gemachtigd om de persoon aan te wijzen die bevoegd is om namens de Europese Gemeenschap de in artikel 5 van het protocol genoemde akte van goedkeuring neer te leggen, waarbij de Europese Gemeenschap erin toestemt gebonden te zijn in zijn betrekkingen met Liechtenstein. De nederlegging van deze akte vindt niet plaats voordat de Raad namens de Europese Gemeenschap en de Europese Unie het Protocol betreffende de deelneming van Liechtenstein aan het Schengenacquis en, namens de Europese Gemeenschap, het Protocol betreffende de deelneming van Liechtenstein aan het Dublinacquis heeft goedgekeurd. Artikel 3 Dit besluit wordt bekendgemaakt in het Publicatieblad van de Europese Unie . Gedaan te Luxemburg, 24 oktober 2008. Voor de Raad De voorzitster M. ALLIOT-MARIE ( 1 ) Advies van 8 juli 2008 (nog niet bekendgemaakt in het Publicatieblad). ( 2 ) PB L 53 van 27.2.2008, blz. 52 . ( 3 ) PB L 53 van 27.2.2008, blz. 5 .",
  "source": "EUR LEX"
}