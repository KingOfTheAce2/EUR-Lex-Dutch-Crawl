{
  "url": "http://www.w3.org/1999/xhtml\">",
  "content": "L_2009091NL.01002301.xml 3.4.2009 NL Publicatieblad van de Europese Unie L 91/23 BESCHIKKING VAN DE COMMISSIE van 2 april 2009 houdende goedkeuring van de verzoeken van Cyprus, Malta, Oostenrijk, Roemenië en Slowakije tot vrijstelling van de verplichting om een beheersplan voor aal op te stellen overeenkomstig Verordening (EG) nr. 1100/2007 van de Raad (Kennisgeving geschied onder nummer C(2009) 2231) (Slechts de teksten in de Duitse, de Griekse, de Maltese, de Roemeense en de Slowaakse taal zijn authentiek) (2009/310/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1100/2007 van de Raad van 18 september 2007 tot vaststelling van maatregelen voor het herstel van het bestand van Europese aal ( 1 ) , en met name op artikel 3, lid 3, Overwegende hetgeen volgt: (1) Bij Verordening (EG) nr. 1100/2007 is een kader vastgesteld voor de bescherming en de duurzame benutting van het bestand van Europese aal in de wateren van de Gemeenschap, in de kustlagunes, in de estuaria en in de rivieren en aansluitende binnenwateren van de lidstaten. (2) Op grond van artikel 2 van Verordening (EG) nr. 1100/2007 moeten de lidstaten bepalen en omschrijven welke individuele stroomgebieden op hun grondgebied een natuurlijke habitat voor Europese aal vormen. Voor elk stroomgebied voor aal moeten de lidstaten een beheersplan voor aal opstellen. (3) In artikel 3, lid 1, van Verordening (EG) nr. 1100/2007 is bepaald dat een lidstaat kan worden vrijgesteld van de verplichting om een beheersplan voor aal op te stellen indien hij naar behoren kan verantwoorden dat de stroomgebieden of maritieme wateren die binnen zijn grondgebied gelegen zijn, geen natuurlijke habitats voor Europese aal vormen. De lidstaten moeten de Commissie een verzoek tot vrijstelling meedelen. Het verzoek moet door de Commissie worden goedgekeurd op basis van een technische en wetenschappelijke evaluatie die wordt verricht door het Wetenschappelijk, Technisch en Economisch Comité voor de visserij of door een andere passende wetenschappelijke instantie. (4) Cyprus, Malta, Oostenrijk, Roemenië en Slowakije hebben de Commissie een naar behoren gestaafd verzoek meegedeeld tot vrijstelling van de verplichting om een beheersplan voor aal op te stellen. (5) De Internationale Raad voor het onderzoek van de zee (ICES) heeft de Commissie zijn technische en wetenschappelijke evaluatie van de verzoeken voorgelegd. (6) Volgens de evaluatie van de Internationale Raad voor het onderzoek van de zee (ICES) kunnen de stroomgebieden of maritieme wateren waarop de genoemde vrijstellingsverzoeken betrekking hebben, niet worden aangemerkt of omschreven als natuurlijke habitats voor de Europese aal met het oog op de toepassing van Verordening (EG) nr. 1100/2007. (7) Bijgevolg is het dienstig, gelet op artikel 3, lid 1, van Verordening (EG) nr. 1100/2007, de betrokken lidstaten vrijstelling te verlenen van de verplichting een beheersplan voor aal op te stellen. (8) De in deze beschikking vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE BESCHIKKING GEGEVEN: Artikel 1 De volgende lidstaten worden vrijgesteld van de verplichting een beheersplan voor aal op te stellen overeenkomstig Verordening (EG) nr. 1100/2007: a) Cyprus, b) Malta, c) Oostenrijk, d) Roemenië, e) Slowakije. Artikel 2 Deze beschikking is gericht tot de Republiek Cyprus, de Republiek Malta, de Republiek Oostenrijk, Roemenië en de Slowaakse Republiek. Gedaan te Brussel, 2 april 2009. Voor de Commissie Joe BORG Lid van de Commissie ( 1 ) PB L 248 van 22.9.2007, blz. 17 .",
  "source": "EUR LEX"
}