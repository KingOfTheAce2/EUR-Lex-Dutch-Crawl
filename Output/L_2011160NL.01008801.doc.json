{
  "url": "http://www.w3.org/1999/xhtml\">",
  "content": "L_2011160NL.01008801.xml 18.6.2011 NL Publicatieblad van de Europese Unie L 160/88 UITVOERINGSBESLUIT VAN DE COMMISSIE van 17 juni 2011 tot vaststelling van de financiële bijdrage van de Unie in de uitgaven voor de spoedmaatregelen ter bestrijding van aviaire influenza in Duitsland in 2007 (Kennisgeving geschied onder nummer C(2011) 4161) (Slechts de tekst in de Duitse taal is authentiek) (2011/353/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 4, leden 2 en 3, Overwegende hetgeen volgt: (1) Overeenkomstig artikel 75 van het Financieel Reglement en artikel 90, lid 1, van de uitvoeringsvoorschriften moet de vastlegging van een uitgave uit de EU-begroting worden voorafgegaan door een financieringsbesluit waarin de essentiële elementen worden uiteengezet van de actie die een uitgave meebrengt, en dat is vastgesteld door de instelling of door de door haar gedelegeerde autoriteiten. (2) Beschikking 2009/470/EG stelt de procedures vast voor de financiële bijdrage van de Unie in de kosten van specifieke veterinaire maatregelen, waaronder urgente maatregelen. Om aviaire influenza zo spoedig mogelijk te helpen uitroeien, moet de Unie financieel bijdragen in de door de lidstaten gemaakte subsidiabele kosten. Artikel 4, lid 3, eerste en tweede streepje, van die beschikking behelst voorschriften inzake het op de door de lidstaten gemaakte kosten toe te passen percentage. (3) Verordening (EG) nr. 349/2005 van de Commissie ( 2 ) stelt voorschriften vast inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten. Bij artikel 3 van die verordening worden voorschriften vastgesteld voor de uitgaven die in aanmerking komen voor een financiële bijdrage van de Unie. (4) Bij Beschikking 2008/441/EG van de Commissie van 4 juni 2008 inzake de financiële bĳdrage van de Gemeenschap voor de uitgevoerde spoedmaatregelen ter bestrijding van aviaire influenza in Duitsland in 2007 ( 3 ) is aan Duitsland een financiële bijdrage van de Unie toegekend voor de uitgaven die zijn gedaan voor de uitroeiing van deze ziekte. Overeenkomstig die beschikking is een eerste tranche van 320 000 EUR uitbetaald. (5) Op 13 mei 2008 en 25 juli 2008 heeft Duitsland een officieel verzoek om vergoeding ingediend overeenkomstig artikel 7, lid 1, en artikel 7, lid 2, van Verordening (EG) nr. 349/2005. Op 9 februari 2009 is de aanzet gegeven tot een voorafgaande audit. De definitieve conclusies van de Commissie zijn aan Duitsland meegedeeld per brief van 20 september 2010 en bevestigd per brief van 21 februari 2011. (6) De financiële bijdrage van de Unie wordt alleen uitbetaald als de geplande activiteiten daadwerkelijk zijn uitgevoerd en de autoriteiten alle noodzakelijke informatie binnen de vastgestelde termijnen hebben verstrekt. (7) De Duitse autoriteiten hebben volledig voldaan aan hun technische en administratieve verplichtingen overeenkomstig artikel 4, lid 1, van Beschikking 2009/470/EG en artikel 7 van Verordening (EG) nr. 349/2005. (8) Rekening houdend met het voorgaande moet nu het totale bedrag worden vastgesteld van de financiële bijdrage van de Unie in de uitgaven voor de uitroeiing van aviaire influenza in Duitsland in 2007. (9) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 De totale financiële bijdrage van de Unie in de uitgaven in verband met de uitroeiing van aviaire influenza in Duitsland in 2007 wordt vastgesteld op 1 141 550,98 EUR. Dit besluit vormt een financieringsbesluit in de zin van artikel 75 van het Financieel Reglement. Artikel 2 Het saldo van de financiële bijdrage wordt vastgesteld op 821 550,98 EUR. Artikel 3 Dit besluit is gericht tot de Bondsrepubliek Duitsland. Gedaan te Brussel, 17 juni 2011. Voor de Commissie John DALLI Lid van de Commissie ( 1 ) PB L 155 van 18.6.2009, blz. 30 . ( 2 ) PB L 55 van 1.3.2005, blz. 12 . ( 3 ) PB L 156 van 14.6.2008, blz. 14 .",
  "source": "EUR LEX"
}