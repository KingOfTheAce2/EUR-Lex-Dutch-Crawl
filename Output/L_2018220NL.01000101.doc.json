{
  "url": "http://www.w3.org/1999/xhtml\"><!--",
  "content": "L_2018220NL.01000101.xml 30.8.2018 NL Publicatieblad van de Europese Unie L 220/1 UITVOERINGSVERORDENING (EU) 2018/1207 VAN DE COMMISSIE van 27 augustus 2018 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 augustus 2018. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-Unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel vervaardigd uit warmgewalst niet-gelegeerd staal, bekleed met een nikkelzilverlegering. Het wordt aangeboden in de vorm van een ronde dop (diameter 2,7 cm) met een enigszins lager liggend middelpunt, dat samenkomt in een gat, met smalle luchtgaten in het samenkomende deel. De dop is verbonden met aan een holle, van schroefdraad voorziene, schacht (diameter 0,5 cm). De totale lengte van het artikel is 2,5 cm. Het artikel is ontworpen om te worden gebruikt als een afstemmingselement in een specifieke bandfilter (de bandfilter wordt gebruikt in basisstations voor cellulaire netwerken om signalen met een bepaalde frequentie uit te zenden). Het wordt in het chassis van de bandfilter vastgeschroefd om de bovenste en onderste frequenties weg te filteren. Het is een essentieel onderdeel van het afstemmingsproces. In het afstemmingsproces fungeert de ronde dop als een resonator. Indien er schade aan het oppervlak van deze ronde dop optreedt, zal dit leiden tot een verstoring van de radiofrequentiegolven. Zie afbeelding ( *1 ) . 8517 70 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 b) op afdeling XVI, en de tekst van de GN-codes 8517  en 8517 70 00 . Aangezien het artikel niet dient om goederen te monteren of te bevestigen, kan het niet als schroef of als een bout worden ingedeeld. Het kan bijgevolg niet worden aangemerkt als een deel voor algemeen gebruik in de zin van aantekening 2 op afdeling XV. Indeling onder post 7318  is derhalve uitgesloten. Het artikel is een deel van basisstations voor cellulaire netwerken in de zin van aantekening 2 b) op afdeling XVI, aangezien het door zijn specifieke ontwerp en afmetingen essentieel is voor de werking ervan, en kan niet kan worden gebruikt voor andere doeleinden (zie zaak C-152/10 Unomedical, ECLI:EU:C:2011:402, punt 29). Bijgevolg moet het artikel worden ingedeeld onder GN-code 8517 70 00  als een deel van een toestel voor het zenden of ontvangen van spraak, van beelden of van andere gegevens in een draadloos netwerk. ( *1 ) De afbeelding is louter ter informatie.",
  "source": "EUR LEX"
}