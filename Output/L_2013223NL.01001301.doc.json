{
  "url": "http://www.w3.org/1999/xhtml\">",
  "content": "L_2013223NL.01001301.xml 21.8.2013 NL Publicatieblad van de Europese Unie L 223/13 BESLUIT VAN DE COMMISSIE van 20 augustus 2013 tot beëindiging van de antidumpingprocedure betreffende de invoer van roestvrijstalen hulpstukken voor buisleidingen, door stomplassen te bevestigen, al dan niet afgewerkt, van oorsprong uit de Volksrepubliek China en Taiwan (2013/440/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name artikel 9, Na raadpleging van het Raadgevend Comité, Overwegende hetgeen volgt: A. DE PROCEDURE (1) Op 28 september 2012 heeft de Europese Commissie een klacht ontvangen over invoer met schade veroorzakende dumping van roestvrijstalen hulpstukken voor buisleidingen, door stomplassen te bevestigen, al dan niet afgewerkt, van oorsprong uit de Volksrepubliek China („VRC”) en Taiwan, die op grond van artikel 5 van de basisverordening was ingediend door het Defence Committee of the Stainless Steel Butt-welding Fittings Industry of the European Union („de klager”) namens producenten die goed zijn voor een groot deel, in dit geval meer dan 25 %, van de totale productie in de Unie van roestvrijstalen hulpstukken voor buisleidingen, door stomplassen te bevestigen. (2) De klacht bevatte voorlopig bewijsmateriaal inzake dumping en daaruit voortvloeiende aanmerkelijke schade dat toereikend werd geacht om tot de inleiding van een antidumpingprocedure over te gaan. (3) Op 10 november 2012 heeft de Europese Commissie na raadpleging van het Raadgevend Comité met een bericht in het Publicatieblad van de Europese Unie ( 2 ) de inleiding van een antidumpingprocedure betreffende de invoer in de Unie van roestvrijstalen hulpstukken voor buisleidingen, door stomplassen te bevestigen, al dan niet afgewerkt, van oorsprong uit de VRC en Taiwan aangekondigd. (4) De Commissie heeft de producenten/exporteurs in de VRC en Taiwan, de haar bekende betrokken importeurs, gebruikers en verenigingen, de autoriteiten van de VRC en Taiwan en alle haar bekende producenten in de Unie in kennis gesteld van de inleiding van de procedure. De belanghebbenden werden in de gelegenheid gesteld om binnen de in het bericht van opening genoemde termijn hun standpunt schriftelijk kenbaar te maken en te verzoeken te worden gehoord. (5) Alle belanghebbenden die daar met opgave van redenen om hadden verzocht, werden gehoord. B. INTREKKING VAN DE KLACHT EN BEËINDIGING VAN DE PROCEDURE (6) Per brief van 27 juni 2013 aan de Commissie heeft de klager zijn klacht formeel ingetrokken. (7) Overeenkomstig artikel 9, lid 1, van de basisverordening kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (8) Bij het onderzoek is uit niets gebleken dat beëindiging van de procedure in strijd met het belang van de Unie zou zijn. Derhalve was de Commissie van oordeel dat deze procedure moet worden beëindigd. De belanghebbenden zijn hiervan op de hoogte gebracht en in de gelegenheid gesteld opmerkingen te maken. De Commissie heeft geen opmerkingen ontvangen dat beëindiging van de procedure niet in het belang van de Unie zou zijn. (9) De Commissie concludeert bijgevolg dat de antidumpingprocedure betreffende de invoer in de Unie van roestvrijstalen hulpstukken voor buisleidingen, door stomplassen te bevestigen, al dan niet afgewerkt, van oorsprong uit de Volksrepubliek China en Taiwan moet worden beëindigd, HEEFT HET VOLGENDE BESLUIT VASTGESTELD: Artikel 1 De antidumpingprocedure betreffende de invoer van roestvrijstalen hulpstukken voor buisleidingen, door stomplassen te bevestigen, al dan niet afgewerkt, van oorsprong uit de Volksrepubliek China en Taiwan, momenteel ingedeeld onder de GN-codes 7307 23 10  en 7307 23 90 , wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 20 augustus 2013. Voor de Commissie De voorzitter José Manuel BARROSO ( 1 ) PB L 343 van 22.12.2009, blz. 51 . ( 2 ) PB C 342 van 10.11.2012, blz. 2 .",
  "source": "EUR LEX"
}