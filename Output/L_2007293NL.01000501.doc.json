{
  "url": "http://www.w3.org/1999/xhtml\">",
  "content": "L_2007293NL.01000501.xml 10.11.2007 NL Publicatieblad van de Europese Unie L 293/5 BESCHIKKING VAN DE RAAD van 22 oktober 2007 betreffende de toekenning door de autoriteiten van Roemenië van buitengewone overheidssteun om de gevolgen van de droogte van 2006/2007 in de landbouwsector te beperken (2007/722/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 88, lid 2, derde alinea, Gezien het verzoek van de regering van Roemenië van 25 juli 2007, Overwegende hetgeen volgt: (1) Roemenië heeft op 25 juli 2007 bij de Raad een verzoek ingediend voor een beschikking overeenkomstig artikel 88, lid 2, derde alinea, van het Verdrag, volgens welke de Raad verklaart dat het plan van Roemenië om nationale steun te verlenen aan door extreme droogte getroffen Roemeense landbouwers, teneinde hen in staat te stellen de productiecyclus weer op gang te brengen, verenigbaar is met de gemeenschappelijke markt. (2) Roemenië heeft te kampen gehad met de meest ernstige en langdurige droogte van de afgelopen zestig jaar, als gevolg van een tekort aan neerslag in de winter 2006/2007 en in de lente 2007 (minder dan 350 mm/m 2 van 1 september 2006 tot en met 31 mei 2007) en van extreem hoge temperaturen in de zomer 2007. (3) Al vóór het aanhoudend droge weer in de zomer 2007 waren de grondwaterreserves in grote delen van Roemenië sterk verminderd door de versnelde verdamping van het water als gevolg van hoger dan gemiddelde temperaturen in de winter 2006-2007 en in de lente 2007. (4) Volgens een beoordeling van de impact van de droogte op de lente- en herfstgewassen is de productie van granen en voeder dramatisch gedaald; naar schatting bedraagt de gemiddelde graanproductie in 2007 niet eens 45 % van het gemiddelde van voorgaande jaren. (5) Roemeense landbouwers zijn in 34 van in totaal 42 regio’s zwaar getroffen door het aanhoudend droge weer dat de tuinbouw en de veehouderij ernstige schade heeft toegebracht; de schade beloopt naar schatting 1 200 miljoen euro (3 878 miljoen ROL), met uitsluiting van de winst die de verkoop van granen had kunnen opleveren. (6) Doordat het inkomen van de door droogte getroffen Roemeense landbouwers drastisch is gedaald, dreigen zij niet over de nodige financiële middelen te beschikken om herfstgewassen aan te planten en het zaaiseizoen van de lente 2008 voor te bereiden. (7) De toe te kennen overheidssteun bedraagt ongeveer 400 miljoen euro (1 320 miljoen ROL), zal ongeveer 250 000 tot 300 000 landbouwers ten goede komen en bestrijkt circa 3 miljoen hectare. De steunbedragen belopen respectievelijk circa 150 EUR/ha voor wintertarwe, 120 EUR/ha voor koolzaad en 130 EUR/ha voor gerst en andere herfstgewassen. (8) De steun wordt uitsluitend toegekend op aanvraag van de landbouwer en dient specifiek om de productiecyclus weer op gang te brengen (aankoop van zaaigoed, brandstof, meststoffen en bestrijdingsmiddelen). Het Roemeense betalingsagentschap zal op de steun toezien en controles verrichten, onder meer door verificaties ter plaatse. (9) Om doeltreffend te zijn, moet de overheidssteun zo spoedig mogelijk worden toegekend en voor de landbouwers toegankelijk zijn. (10) De Commissie heeft vooralsnog geen advies over de aard en de verenigbaarheid van de steun gegeven. (11) Er is dus sprake van buitengewone omstandigheden, waardoor de steun in afwijking van de geldende bepalingen als verenigbaar kan worden beschouwd met de gemeenschappelijke markt op de in de beschikking gestelde voorwaarden, voor zover die steun strikt noodzakelijk is om de noodsituatie te verhelpen, HEEFT DE VOLGENDE BESCHIKKING VASTGESTELD: Artikel 1 Buitengewone aanvullende steun van de Roemeense autoriteiten voor de landbouwsector voor een maximumbedrag van 400 miljoen EUR, wordt beschouwd als verenigbaar met de gemeenschappelijke markt. Artikel 2 Deze beschikking is gericht tot Roemenië. Gedaan te Luxemburg, 22 oktober 2007. Voor de Raad De voorzitter J. SILVA",
  "source": "EUR LEX"
}