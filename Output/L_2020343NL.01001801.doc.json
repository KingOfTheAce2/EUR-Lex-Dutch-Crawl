{
  "url": "http://www.w3.org/1999/xhtml\"><!--",
  "content": "L_2020343NL.01001801.xml 16.10.2020 NL Publicatieblad van de Europese Unie L 343/18 BESLUIT (EU) 2020/1494 VAN DE RAAD van 12 oktober 2020 betreffende het standpunt dat namens de Europese Unie moet worden ingenomen in het Administratief Comité voor de Douaneovereenkomst inzake het internationale vervoer van goederen onder dekking van carnets TIR (TIR-Overeenkomst) ten aanzien van het voorstel tot bepaalde wijzigingen van die overeenkomst DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Douaneovereenkomst inzake het internationale vervoer van goederen onder dekking van carnets TIR (TIR-Overeenkomst) van 14 november 1975 (“de TIR-Overeenkomst”) is namens de Europese Economische Gemeenschap goedgekeurd bij Verordening (EEG) nr. 2112/78 ( 1 ) van de Raad en is op 20 juni 1983 in de Gemeenschap in werking getreden ( 2 ) . (2) Een geconsolideerde versie van de TIR-Overeenkomst werd gepubliceerd bij Besluit 2009/477/EG ( 3 ) van de Raad. Overeenkomstig artikel 1, tweede alinea, van dat besluit zal de Commissie toekomstige wijzigingen van de TIR-Overeenkomst bekendmaken in het Publicatieblad van de Europese Unie , met vermelding van de datum van inwerkingtreding ervan. (3) Het Administratief Comité dat is opgericht bij de TIR-Overeenkomst (“het Administratief Comité”) kan wijzigingen van de TIR-Overeenkomst vaststellen, overeenkomstig de artikelen 59 en 60 van de TIR-Overeenkomst. (4) Tijdens zijn 73e zitting op 15 oktober 2020 of een daaropvolgende zitting zal het Administratief Comité bepaalde wijzigingen van de TIR-Overeenkomst vaststellen. (5) Het is passend het standpunt te bepalen dat namens de Unie moet worden ingenomen in het Administratief Comité ten aanzien van de wijzigingen van de TIR-Overeenkomst, aangezien die wijzigingen bindend zullen zijn voor de Unie. (6) Om de modernisering van de TIR-regeling te bespoedigen, moeten de voor het TIR-Uitvoerend Orgaan bevoegde autoriteiten, die door het Administratief Comitézijn opgericht, een verplichte elektronische gegevenstransmissie invoeren voor de vergunningen en intrekkingen van dergelijke vergunningen van houders van het TIR-carnet, en een betrouwbare online internationale databank opzetten van douanekantoren die TIR-vervoer aanvaarden, door artikel 38 van de TIR-Overeenkomst en bijlage 9 bij de TIR-Overeenkomst te wijzigen en door een nieuwe toelichting op artikel 45 van de TIR-Overeenkomst op te stellen. (7) Om de TIR-Overeenkomst aantrekkelijker te maken voor zowel marktdeelnemers als douaneautoriteiten moeten de overeenkomstsluitende partijen de mogelijkheid krijgen om daartoe naar behoren gemachtigde personen ruimere faciliteiten te verlenen voor de toepassing van de TIR-Overeenkomst door een nieuwe toelichting op artikel 49 van de TIR-Overeenkomst op te stellen. (8) Om de TIR-Overeenkomst te verduidelijken, moet het gebruik van een voorgeschreven route binnen de douane-unies worden gespecificeerd door artikel 20 van de TIR-Overeenkomst te wijzigen en het aanbevolen maximumbedrag te verhogen dat kan worden geëist van de aansprakelijke organisaties voor TIR-carnets tabak en alcohol, middels een wijziging van de toelichting op artikel 8 van de TIR-Overeenkomst. (9) Het standpunt van de Unie in het Administratief Comité moet derhalve worden gebaseerd op de ontwerpwijzigingen van de TIR-Overeenkomst. (10) Het standpunt van de Unie moet door de Commissie tot uiting worden gebracht. (11) Wanneer een formele stemming plaatsvindt in het Administratief Comité moet het standpunt van de Unie tot uiting worden gebracht door de lidstaten van de Unie, gezamenlijk handelend in het belang van de Unie, HEEFT HET VOLGENDE BESLUIT VASTGESTELD: Artikel 1 Het namens de Unie in te nemen standpunt tijdens de 73e of een daaropvolgende zitting van het Administratief Comité dat is opgericht bij de Douaneovereenkomst inzake het internationale vervoer van goederen onder dekking van carnets TIR (TIR-Overeenkomst) van 14 november 1975 (“de TIR-Overeenkomst”) wordt gebaseerd op de ontwerpwijzigingen van de TIR-Overeenkomst ( 4 ) . Artikel 2 1.   De Commissie brengt het in artikel 1 bedoelde standpunt tot uitdrukking. 2.   De lidstaten van de Unie, gezamenlijk handelend in het belang van de Unie, brengen het standpunt van de Unie tot uitdrukking wanneer een formele stemming moet plaatsvinden in het Administratief Comité. Artikel 3 Kleine technische wijzigingen van het in artikel 1 bedoelde standpunt kunnen worden goedgekeurd door de vertegenwoordigers van de Unie zonder nader besluit van de Raad. Artikel 4 Dit besluit treedt in werking op de datum waarop het wordt vastgesteld. Gedaan te Luxemburg, 12 oktober 2020. Voor de Raad De voorzitter J. BORRELL FONTELLES ( 1 ) Verordening (EEG) nr. 2112/78 van de Raad van 25 juli 1978 houdende sluiting van de Douaneovereenkomst inzake het internationale vervoer van goederen onder dekking van carnets TIR (TIR-Overeenkomst) gedateerd te Genève, op 14 november 1975 ( PB L 252 van 14.9.1978, blz. 1 ). ( 2 ) PB L 31 van 2.2.1983, blz. 13 . ( 3 ) Besluit 2009/477/EG van de Raad van 28 mei 2009 tot bekendmaking in geconsolideerde vorm van de tekst van de Douaneovereenkomst inzake het internationale vervoer van goederen onder dekking van carnets TIR (TIR-Overeenkomst) gedateerd op 14 november 1975, zoals sedertdien gewijzigd ( PB L 165 van 26.6.2009, blz. 1 ). ( 4 ) Zie document ST 10759/2020 op http://register.consilium.europa.eu",
  "source": "EUR LEX"
}