{
  "url": "http://www.w3.org/1999/xhtml\"><!--",
  "content": "L_2014234NL.01000101.xml 7.8.2014 NL Publicatieblad van de Europese Unie L 234/1 UITVOERINGSVERORDENING (EU) Nr. 855/2014 VAN DE COMMISSIE van 4 augustus 2014 houdende goedkeuring van een minimale wijziging van het productdossier van een benaming die is opgenomen in het register van beschermde oorsprongsbenamingen en beschermde geografische aanduidingen (Robiola di Roccaverano (BOB)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 53, lid 2, tweede alinea, Overwegende hetgeen volgt: (1) Overeenkomstig artikel 53, lid 1, eerste alinea, van Verordening (EU) nr. 1151/2012 heeft de Commissie zich gebogen over de aanvraag van Italië tot goedkeuring van een wijziging van het productdossier van de beschermde oorsprongsbenaming „Robiola di Roccaverano”, die is geregistreerd bij Verordening (EG) nr. 1107/96 van de Commissie ( 2 ) , zoals gewijzigd bij Verordening (EG) nr. 1263/96 van de Commissie ( 3 ) en bij Verordening (EU) nr. 217/2011 van de Commissie ( 4 ) . (2) De aanvraag betreft een wijziging van het productdossier met betrekking tot de temperatuur van de rijpingsruimten. (3) De Commissie heeft de betrokken wijziging onderzocht en acht deze gerechtvaardigd. Aangezien het een minimale wijziging betreft in de zin van artikel 53, lid 2, derde alinea, van Verordening (EU) nr. 1151/2012, kan de Commissie de wijziging goedkeuren zonder een beroep te doen op de in de artikelen 50, 51 en 52 van die verordening omschreven procedure, HEEFT DE VOLGENDE VERORDENING VASTGESTELD: Artikel 1 Het productdossier van de beschermde oorsprongsbenaming „Robiola di Roccaverano” wordt gewijzigd overeenkomstig bijlage I bij deze verordening. Artikel 2 Het geconsolideerde enig document, dat de belangrijkste gegevens uit het productdossier bevat, is opgenomen in bijlage II bij deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 augustus 2014. Voor de Commissie, namens de voorzitter, Ferdinando NELLI FEROCI Lid van de Commissie ( 1 ) PB L 343 van 14.12.2012, blz. 1 . ( 2 ) PB L 148 van 21.6.1996, blz. 1 . ( 3 ) PB L 163 van 2.7.1996, blz. 19 . ( 4 ) PB L 59 van 4.3.2011, blz. 19 . BIJLAGE I De volgende wijziging in het productdossier van de beschermde oorsprongsbenaming „Robiola di Roccaverano” wordt goedgekeurd: In het onderdeel over de werkwijze voor het verkrijgen van het product wordt de volgende zin geschrapt: „De natuurlijke rijping vindt plaats in daarvoor geschikte ruimten bij een temperatuur tussen 15 en 20° gedurende een periode van ten minste drie maanden na het vormen.”. Deze wijziging is gewenst om de producenten tevreden te stellen, omdat zij vaak dezelfde ruimten gebruiken voor de productie — die temperaturen tussen 20 en 24° vereist — en de eerste droging. Aangezien het zeer moeilijk is verschillende temperaturen in eenzelfde ruimte te handhaven, kan dit voorschrift de kleinere kaasproducenten benadelen. De aanvraag tot wijziging stoelt op bevindingen in de loop de jaren, waaruit is gebleken dat het te schrappen voorschrift geen invloed heeft op de kenmerken van de kaas. BIJLAGE II GECONSOLIDEERD ENIG DOCUMENT Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( *1 ) „ROBIOLA DI ROCCAVERANO” EG-nummer: IT-PDO-0317-01185 — 11.12.2013 BGA ( ) BOB (X) 1. Naam „Robiola di Roccaverano” 2. Lidstaat of derde land Italië 3. Beschrijving van het landbouwproduct of levensmiddel 3.1. Productcategorie Categorie 1.3 — Kaas 3.2. Beschrijving van het product waarvoor de in punt 1 vermelde naam van toepassing is De met de BOB beschermde „Robiola di Roccaverano” is een gerijpte kaas op basis van verse wrongel, die het hele jaar door wordt geproduceerd. De met de BOB beschermde „Robiola di Roccaverano” is cilindervormig, met een licht geprononceerd kantige boven- en onderkant en een licht bollende zijkant. De doormeter bedraagt tussen 10 en 14 cm, de hoogte 2,5 tot 4 cm en het gewicht tussen 250 en 400 g. Deze parameters zijn van toepassing op het product aan het einde van de minimale rijpingstijd. Referentieparameters inzake vetgehalte, proteïnestoffen en as op de derde dag van de rijping: Vetgehalte: minimaal 40 % van de droge stof; Proteïnestoffen: minimaal 34 % van de droge stof; As: minimaal 3 % van de droge stof. De smaakkenmerken van „Robiola di Roccaverano” hangen af van de rijpingsgraad: het verse product: vier tot tien dagen rijping; de buitenkant kan al dan niet bedekt zijn met een natuurlijke schimmellaag; de buitenkant is melkwit of strokleurig; het kaasdeeg is melkwit van kleur; de structuur is romig en zacht; smaak en aroma zijn delicaat, smeuïg en/of licht zurig; het gerijpte product: minimaal elf dagen rijping; de buitenkant is bedekt met een natuurlijke schimmellaag; de buitenkant is melkwit, strokleurig of rossig van kleur; het kaasdeeg is melkwit van kleur; de structuur is zacht, enigszins compact afhankelijk van de rijpingsgraad en kan romig zijn in de smakelijke laag net onder de buitenkant. „Robiola di Roccaverano” heeft een uitgesproken aroma en smaak, die naargelang van de rijping zelfs scherp kan worden. 3.3. Grondstoffen (alleen voor verwerkte producten) Voor de productie van „Robiola di Roccaverano” moet gebruik worden gemaakt van rauwe volle melk van geiten van de rassen Roccaverano en Camosciata Alpina, of kruisingen daarvan, van ooien van het ras Pecora delle Langhe en van koeien van de rassen Piemontese en Bruna Alpina, of kruisingen daarvan. De melk moet afkomstig zijn uit het productiegebied. Het aandeel van de verschillende melksoorten moet aan de volgende eisen voldoen: minimaal 50 % rauwe geitenmelk, puur of gemengd met maximaal 50 % rauwe volle koe- of ooienmelk, die in een periode van 24 tot 48 uur is verzameld in opeenvolgende melkbeurten. 3.4. Diervoeders (alleen voor producten van dierlijke oorsprong) De schapen en geiten worden van 1 maart tot 30 november beweid en krijgen (al dan niet verwerkte) groen- en/of droogvoeders, graankorrels, graangewassen, peulvruchten en oliehoudende gewassen te eten. De weide-, begrazings- en bospercelen moeten in een door de controlestructuur bijgehouden lijst worden geregistreerd. De koeien worden beweid en krijgen (al dan niet verwerkte) groen- en/of droogvoeders, granen, peulvruchten en oliehoudende gewassen. Het voedsel voor alle voor de productie van de kaas gebruikte dieren moet voor meer dan 80 % afkomstig zijn uit de regio. Het is verboden kuilmaïs of ander kuilvoeder te gebruiken. Het voer voor de dieren mag in geen geval genetisch gewijzigde organismen bevatten. Het is niet toegestaan melk te gebruiken die afkomstig is van veehouderijen buiten het geografische gebied. 3.5. Specifieke onderdelen van het productieproces die in het afgebakende geografische gebied moeten plaatsvinden De veehouderijen waarvan de melk wordt gebruikt bij de bereiding van „Robiola di Roccaverano”, moeten zich in het afgebakende geografische gebied bevinden. Hetzelfde geldt voor de productie van de melk, de verwerking en de rijping. 3.6. Specifieke voorschriften betreffende het in plakken snijden, het raspen, het verpakken enz. De kaas moet in het productiegebied worden verpakt, omdat hij vanwege het ontbreken van een korst, zonder verpakking zou kunnen uitdrogen of oxideren of zijn vetsamenstelling zou kunnen veranderen. Bovendien kan vanwege het ontbreken van een korst geen onuitwisbare vermelding op de kaas zelf worden aangebracht. 3.7. Specifieke voorschriften betreffende de etikettering Bij het in de handel brengen moet de verpakking van de kaas afgesloten zijn met een kleefzegel waarop het logo van de benaming met een bijzonder vormgegeven letter „R” is aangegeven. Dit bruingekleurde, R-vormige symbool bestaat uit een toren met kantelen (die verwijst naar de historische toren van Roccoverano), een vorm van de „Robiola di Roccaverano”-kaas en een in lichtgeel en lichtgroen uitgevoerd symbool dat de weiden en de typische golvende heuvels van Langa in herinnering roept. Daaromheen zit een donkergroene cirkel met, in witte hoofdletters, de vermelding „ROBIOLA DI ROCCAVERANO” en op het laagste punt van de cirkel een gestileerde witte bloem. Het logo steekt af tegen een witte achtergrond. Onder het logo van de benaming staan de identificatiecode van het productiebedrijf en het etiketnummer. Voor uitsluitend met geitenmelk geproduceerde „Robiola di Roccaverano” staan deze gegevens tegen een okerkleurige achtergrond; voor met melkmengsels geproduceerde kaas tegen een witte achtergrond. Op het etiket moeten de percentages in de kaas verwerkte melk worden aangegeven. Elke kaas wordt in zijn geheel, verpakt en met zegel in de handel gebracht. 4. Beknopte beschrijving van het afgebakende geografische gebied De volgende gemeenten in de provincie Asti: Bubbio, Cessole, Loazzolo, Mombaldone, Monastero Bormida, Olmo Gentile, Roccaverano, San Giorgio Scarampi, Serole en Vesime. In de provincie Alessandria: Castelletto d'Erro, Denice, Malvicino, Merana, Montechiaro d'Acqui, Pareto, Ponti, Spigno Monferrato en het op de linkeroever van de Erro gelegen deel van Cartosio. 5. Verband met het geografische gebied 5.1. Specificiteit van het geografische gebied De bodem is mergelachtig en de ondergrond bestaat uit klei. In bepaalde gebieden zijn als gevolg van bodemcompactering colluviale bodems ontstaan met een zeer diepe kleilaag, een hoog watervasthoudend vermogen en een zeer hoge fertiliteitsindex. Het klimaat is uitgesproken continentaal, met intense koude, veel sneeuwval, frequente vries- en dooiperiodes in de winter en een bruuske overgang naar hoge zomertemperaturen tegen eind juni. De schommelingen in de neerslaghoeveelheid zijn beperkt. Jaarlijks valt gemiddeld 300 mm regen. In de lente en zomer kan het neerslagpeil tot zeer lage niveaus dalen, met ingrijpende droogtes tot gevolg. Deze bodemgesteldheid geeft aanleiding tot een diverse plantengroei in de weiden en de beweidingsgebieden, met vooral grassen (ca. 75 %), peulgewassen (25 %) en talrijke aromatisch en geneeskrachtige planten. De belangrijkste grassoorten zijn: raaigras ( Lolium spp.), kropaar ( Dactylis glomerata ), zwenkgras ( Festuca spp.), beemdgras ( Poa spp.) en gewoon reukgras ( Anthoxanthum odoratum ). De voornaamste peulgewassen zijn: bergklaver ( Trifolium montanum ), rolklaver ( Lotus corniculatus ) en duizendblad ( Achillea spp.). Wat de aromatische planten betreft, vallen naast het reeds genoemde duizendblad de volgende soorten op: schermbloemigen, zoals peen ( Daucus carota carota ), akkerdistel ( Cirsium arvense ), salie ( Salvia officinalis ) en lavendel ( Lavandula latifolia ), verschillende tijmsoorten ( Thymus spp.), wijnruit ( Ruta graveolens ) en hondsroos ( Rosa canina canina ). Met zijn van nature evenwichtig gedoseerde voedingsstoffen, zoals koolhydraten, proteïnen en vitaminen, voorziet deze vegetatie de schapen, geiten en koeien van een kwalitatief hoogstaand dieet. Bovendien grazen de schapen en geiten in bossen die niet alleen de bodem beschermen, maar het vee tijdens de zomer ook afschermen tegen te hoge temperaturen. 5.2. Specificiteit van het product Kleine, zachte kaas zonder korst, die zich onderscheidt door zijn witte kaasdeeg zonder gaten. De textuur varieert van romig en halfvloeibaar tot compact en vast. De kaas smelt in de mond en geeft een aangename smaak en een nasmaak die varieert van groen gras en geneeskrachtige planten tot een meer uitgesproken en scherpe smaak met een vleugje gegrilde hazelnoot en geitenkaas. 5.3. Causaal verband tussen het geografische gebied en de kwaliteit of de kenmerken van het product (voor een BOB) dan wel een bepaalde hoedanigheid, de faam of een ander kenmerk van het product (voor een BGA) De bijzondere smaak- en geurkenmerken van de „Robiola di Roccaverano” zijn te danken aan de kwaliteit van de rauwe melk die wordt gebruikt. De kwaliteit van de melk is op haar beurt toe te schrijven aan het kwaliteitsvolle voer van het vee. De geuren en aroma's van de flora laten bovendien een onvergelijkelijk spoor achter in de melk die voor de productie van „Robiola di Roccaverano” wordt gebruikt. In een manuscript van de priester Pistone uit 1899 wordt de geschiedenis van de parochie Roccaverano en de bijbehorende gehuchten van 960 tot 1860 uit de doeken gedaan. De historisch-politieke informatie bevat ook economische gegevens waaruit het belang van „Robiola” blijkt: Roccaverano fungeerde als gastheer van maar liefst vijf jaarmarkten waarop de „uitmuntende Robiola-kaas” voor export werd verkocht. Het woord export is niet toevallig gekozen: in die tijd strekte de bekendheid van deze kaas zich over de grenzen van Italië uit tot in Frankrijk. „Robiola” werd dus niet als zomaar een kaas beschouwd: hij had al een zekere reputatie die hem onderscheidde van andere kazen. Traditioneel bereide „Robiola” kan tot zes maanden worden bewaard, in olie, in glazen potten of op stro. Verwijzing naar de bekendmaking van het productdossier [Artikel 5, lid 7, van Verordening (EG) nr. 510/2006] De bevoegde dienst heeft de nationale procedure voor het indienen van bezwaarschriften ingeleid door de bekendmaking van de aanvraag tot wijziging van de BOB „Robiola di Roccaverano” in de Gazzetta Ufficiale della Repubblica Italiana nr. 160 van 10.7.2013. De geconsolideerde tekst van het productdossier kan worden geraadpleegd via de volgende link op het internet: http://www.politicheagricole.it/flex/cm/pages/ServeBLOB.php/L/IT/IDPagina/3335 ofwel door rechtstreeks de homepage van de site van het Italiaanse Ministerie van Landbouw, Levensmiddelen en Bosbouw (www.politicheagricole.it) te openen en te klikken op „Qualità e sicurezza” (rechtsboven in het scherm) en vervolgens op „Disciplinari di Produzione all'esame dell'UE”. ( *1 ) PB L 93 van 31.3.2006, blz. 12 . Vervangen door Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( PB L 343 van 14.12.2012, blz. 1 ).",
  "source": "EUR LEX"
}