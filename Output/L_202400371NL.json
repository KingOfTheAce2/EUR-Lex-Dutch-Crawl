{
  "url": "http://www.w3.org/1999/xhtml\"><!--",
  "content": "L_202400371NL.000101.fmx.xml Publicatieblad van de Europese Unie NL L-serie 2024/371 23.4.2024 GEDELEGEERDE VERORDENING (EU) 2024/371 VAN DE COMMISSIE van 23 januari 2024 tot aanvulling van Richtlijn (EU) 2020/2184 van het Europees Parlement en de Raad door vaststelling van geharmoniseerde specificaties voor de markering van producten die in contact komen met voor menselijke consumptie bestemd water (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2020/2184 van het Europees Parlement en de Raad van 16 december 2020 betreffende de kwaliteit van voor menselijke consumptie bestemd water ( 1 ) , en met name artikel 11, lid 11, Overwegende hetgeen volgt: (1) Krachtens artikel 11 van Richtlijn (EU) 2020/2184 moeten de lidstaten ervoor zorgen dat bepaalde materialen die in contact komen met voor menselijke consumptie bestemd water de bescherming van de gezondheid van de mens niet op directe of indirecte wijze in het gedrang brengen, de kleur, geur of smaak van het water niet negatief beïnvloeden, de microbiële ontwikkeling in het water niet vergroten en niet meer verontreinigende stoffen in het water afgeven dan nodig is voor het beoogde doel van het materiaal. (2) Overeenkomstig artikel 11, lid 11, van Richtlijn (EU) 2020/2184 moet de Commissie gedelegeerde handelingen vaststellen met geharmoniseerde specificaties voor een opvallende, duidelijk leesbare en onuitwisbare markering die moet worden gebruikt om aan te geven dat een product dat in contact komt met voor menselijke consumptie bestemd water aan artikel 11 van die richtlijn voldoet. Een product waarvoor overeenkomstig Gedelegeerde Verordening (EU) 2024/370 van de Commissie ( 2 ) een EU-conformiteitsverklaring is afgegeven, moet vergezeld gaan van de in deze verordening vastgestelde markering. (3) De geharmoniseerde specificaties voor de positie en het ontwerp van de markering zijn van toepassing op producten die bestemd zijn voor gebruik in nieuwe installaties of, in geval van herstellings- of verbouwingswerken, in bestaande installaties voor de onttrekking, behandeling, opslag of distributie van voor menselijke consumptie bestemd water, en die bedoeld zijn om met dat water in contact te komen. (4) Om ervoor te zorgen dat de markering voldoende zichtbaar en duidelijk herkenbaar is, moeten minimumafmetingen voor de markering worden vastgesteld en moet de markering bestaan uit een symbool en een informatietekst, HEEFT DE VOLGENDE VERORDENING VASTGESTELD: Artikel 1 1.   De in artikel 11, lid 11, van Richtlijn (EU) 2020/2184 bedoelde markering (hierna “de markering” genoemd) bestaat uit het in de bijlage weergegeven symbool. Het symbool moet ten minste 5 mm hoog zijn. Indien het symbool niet in de minimale afmetingen op het product kan worden aangebracht, wordt het aangebracht op de verpakking en de documentatie. Het symbool wordt onuitwisbaar en zichtbaar aangebracht op een of meer oppervlakken van het product, op eventuele technische en administratieve documenten (hierna “de documentatie” genoemd) en op de verpakking van het product. 2.   De markering op de documentatie en op de verpakking van het product moet ook de volgende informatietekst bevatten: “GESCHIKT VOOR DRINKWATER”. 3.   De in lid 2 bedoelde informatietekst moet duidelijk zichtbaar zijn en in hoofdletters en in Helvetica Bold onder het symbool worden geplaatst in een lettergrootte van ten minste 5 mm. De informatietekst op de documentatie wordt weergegeven in de officiële talen van de lidstaat waar het product in de handel wordt gebracht, tenzij die lidstaat anders bepaalt. De informatietekst op de verpakking wordt weergegeven in ten minste een van de officiële talen van de lidstaat waar het product op de markt wordt gebracht. Er mogen naast de krachtens dit lid vereiste taal ook andere talen voor de informatietekst worden gebruikt, mits in alle talen dezelfde informatie wordt weergegeven. Indien de informatietekst wordt vertaald in een andere taal dan de in dit lid bedoelde talen, wordt de vertaalde tekst onder de informatietekst in de vereiste talen geplaatst. 4.   De kleur en presentatie van de markering moeten zodanig zijn dat het symbool duidelijk opvalt. 5.   Er kunnen andere etiketten op het product, de documentatie en de verpakking worden aangebracht, mits dit geen afbreuk doet aan de zichtbaarheid, leesbaarheid en betekenis van de markering. 6.   Alle elementen van de markering moeten dicht bij de andere etikettering op het product, de documentatie en de verpakking worden aangebracht. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 31 december 2026. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 januari 2024. Voor de Commissie De voorzitter Ursula VON DER LEYEN ( 1 ) PB L 435 van 23.12.2020, blz. 1 . ( 2 ) Gedelegeerde Verordening (EU) 2024/370 van de Commissie van 23 januari 2024 tot aanvulling van Richtlijn (EU) 2020/2184 van het Europees Parlement en de Raad door vaststelling van conformiteitsbeoordelingsprocedures voor producten die in contact komen met voor menselijke consumptie bestemd water en de regels voor de aanwijzing van bij die procedures betrokken conformiteitsbeoordelingsinstanties ( PB L, 2024/370, 23.4.2024, ELI: http://data.europa.eu/eli/reg_del/2024/370/oj ). BIJLAGE Symbool ELI: http://data.europa.eu/eli/reg_del/2024/371/oj ISSN 1977-0758 (electronic edition)",
  "source": "EUR LEX"
}