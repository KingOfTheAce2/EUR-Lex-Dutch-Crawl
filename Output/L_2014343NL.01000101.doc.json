{
  "url": "http://www.w3.org/1999/xhtml\">",
  "content": "L_2014343NL.01000101.xml 28.11.2014 NL Publicatieblad van de Europese Unie L 343/1 BESLUIT VAN DE RAAD van 27 november 2014 betreffende de sluiting van de Overeenkomst tussen de Europese Unie en de Republiek IJsland en het Koninkrijk Noorwegen betreffende de procedures voor overlevering tussen de lidstaten van de Europese Unie en IJsland en Noorwegen (2014/835/EU) DE RAAD VAN DE EUROPESE UNIE, Gelet op het Verdrag betreffende de werking van de Europese Unie, en met name op artikel 82, lid 1, onder d), in samenhang met artikel 218, lid 6, onder a), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Op 10 juli 2001 machtigde de Raad het voorzitterschap, bijgestaan door de Commissie, om te onderhandelen over overeenkomsten met Noorwegen en IJsland betreffende justitiële samenwerking in strafzaken op grond van de artikelen 24 en 38 van het Verdrag betreffende de Europese Unie. Deze machtiging werd gewijzigd bij Besluit van de Raad van 19 december 2002. Het voorzitterschap, bijgestaan door de Commissie, heeft onderhandeld over een overeenkomst betreffende de procedures voor overlevering tussen de lidstaten van de Europese Unie en IJsland en Noorwegen. (2) Overeenkomstig Besluit 2006/697/EG van de Raad ( 2 ) is de Overeenkomst tussen de Europese Unie en de Republiek IJsland en het Koninkrijk Noorwegen betreffende de procedures voor overlevering tussen de lidstaten van de Europese Unie en IJsland en Noorwegen (hierna „de overeenkomst” genoemd) op 28 juni 2006 ondertekend, onder voorbehoud van de sluiting ervan. (3) De overeenkomst is nog niet gesloten. Na de inwerkingtreding van het Verdrag van Lissabon op 1 december 2009, worden de door de Unie voor het sluiten van de overeenkomst toe te passen procedures beheerst door artikel 218 van het Verdrag betreffende de werking van de Europese Unie. (4) De overeenkomst moet worden goedgekeurd. (5) Overeenkomstig artikel 3 van het aan het Verdrag betreffende de Europese Unie en het Verdrag betreffende de werking van de Europese Unie gehechte Protocol betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, hebben deze lidstaten kennis gegeven van hun wens deel nemen aan de vaststelling en de toepassing van dit besluit. (6) Overeenkomstig de artikelen 1 en 2 van het aan het Verdrag betreffende de Europese Unie en het Verdrag betreffende de werking van de Europese Unie gehechte Protocol betreffende de positie van Denemarken, neemt Denemarken niet deel aan de vaststelling van dit besluit, en derhalve is dit niet bindend voor, noch van toepassing in Denemarken, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Unie en de Republiek IJsland en het Koninkrijk Noorwegen betreffende de procedures voor overlevering tussen de lidstaten van de Europese Unie en IJsland en Noorwegen ( 3 ) wordt hierbij namens de Unie goedgekeurd. Artikel 2 De voorzitter van de Raad wordt hierbij gemachtigd om de persoon of personen aan te wijzen die bevoegd zijn namens de Unie de in artikel 38, lid 1, van de overeenkomst bedoelde kennisgeving te doen, teneinde daardoor de Unie te binden ( 4 ) . Artikel 3 Dit besluit treedt in werking op de dag waarop het wordt vastgesteld. Artikel 4 Dit besluit wordt bekendgemaakt in het Publicatieblad van de Europese Unie . Gedaan te Brussel, 27 november 2014. Voor de Raad De voorzitter A. GIACOMELLI ( 1 ) PB C 51 E van 22.2.2013, blz. 170 . ( 2 ) Besluit 2006/697/EG van de Raad van 27 juni 2006 betreffende de ondertekening van de Overeenkomst tussen de Europese Unie en de Republiek IJsland en het Koninkrijk Noorwegen betreffende de procedures voor overlevering tussen de lidstaten van de Europese Unie en IJsland en Noorwegen ( PB L 292 van 21.10.2006, blz. 1 ). ( 3 ) PB L 292 van 21.10.2006, blz. 2 . ( 4 ) De datum van inwerkingtreding van de overeenkomst wordt door het secretariaat-generaal van de Raad bekendgemaakt in het Publicatieblad van de Europese Unie .",
  "source": "EUR LEX"
}