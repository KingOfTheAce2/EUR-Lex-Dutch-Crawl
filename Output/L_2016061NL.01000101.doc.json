{
  "url": "http://www.w3.org/1999/xhtml\"><!--",
  "content": "L_2016061NL.01000101.xml 8.3.2016 NL Publicatieblad van de Europese Unie L 61/1 VERORDENING (EU) 2016/324 VAN DE COMMISSIE van 7 maart 2016 houdende wijziging en rectificatie van bijlage II bij Verordening (EG) nr. 1333/2008 van het Europees Parlement en de Raad wat betreft het gebruik van bepaalde levensmiddelenadditieven die in alle levensmiddelencategorieën zijn toegestaan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( 2 ) , en met name artikel 7, lid 5, Overwegende hetgeen volgt: (1) In bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) Die lijst kan volgens de uniforme procedure als bedoeld in artikel 3, lid 1, van Verordening (EG) nr. 1331/2008 hetzij op initiatief van de Commissie, hetzij ingevolge een aanvraag worden bijgewerkt. (3) De EU-lijst van levensmiddelenadditieven is opgesteld op basis van levensmiddelenadditieven waarvan het gebruik in levensmiddelen is toegestaan overeenkomstig de Richtlijnen 94/35/EG ( 3 ) , 94/36/EG ( 4 ) en 95/2/EG ( 5 ) van het Europees Parlement en van de Raad en na een beoordeling van de overeenstemming ervan met de artikelen 6, 7, 8 en 16 van Verordening (EG) nr. 1333/2008. De EU-lijst rangschikt levensmiddelenadditieven aan de hand van de categorieën levensmiddelen waaraan die additieven mogen worden toegevoegd. (4) Wegens moeilijkheden bij het overbrengen van levensmiddelenadditieven naar het nieuwe, in bijlage II bij Verordening (EG) nr. 1333/2008 vastgestelde indelingssysteem, zijn levensmiddelen voor zuigelingen en peuters niet overgebracht van artikel 2, lid 3, onder b), van Richtlijn 95/2/EG naar tabel 1 van deel A van bijlage II bij Verordening (EG) nr. 1333/2008. Op deze levensmiddelen mag het „carry-over”-beginsel niet worden toegepast. Daarom moet die tabel worden gerectificeerd door levensmiddelen voor zuigelingen en peuters erin op te nemen, overeenkomstig Richtlijn 2009/39/EG van het Europees Parlement en de Raad ( 6 ) , zoals vervangen door Verordening (EU) nr. 609/2013 van het Europese Raad en de Raad ( 7 ) . (5) In het licht van artikel 16 van Verordening (EG) nr. 1333/2008, betreffende het gebruik van levensmiddelenadditieven in levensmiddelen voor zuigelingen en peuters, is het belangrijk de voorwaarden voor het gebruik van levensmiddelenadditieven die zijn opgenomen in levensmiddelencategorie 0 van deel E van bijlage II bij die Verordening („In alle levensmiddelencategorieën toegestane levensmiddelenadditieven”), te verduidelijken en de titel van die categorie te wijzigen. (6) Daarom moet de EU-lijst van levensmiddelenadditieven worden verduidelijkt teneinde alle gebruiksvormen overeenkomstig de artikelen 6, 7, 8 en 16 van Verordening (EG) nr. 1333/2008 weer te geven. (7) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de Europese Autoriteit voor voedselveiligheid (EFSA) inwinnen met het oog op het bijwerken van de EU-lijst van levensmiddelenadditieven in bijlage II bij Verordening (EG) nr. 1333/2008, tenzij die bijwerking waarschijnlijk geen gevolgen zal hebben voor de gezondheid van de mens. Aangezien de EU-lijst wordt gewijzigd teneinde gebruiksvormen te verduidelijken die al in overeenstemming zijn met de Richtlijnen 94/35/EG, 94/36/EG en 95/2/EG, gaat het om een bijwerking van de lijst die geen gevolgen kan hebben voor de gezondheid van de mens. Daarom is het niet nodig het advies van de EFSA in te winnen. (8) Bijlage II bij Verordening (EG) nr. 1333/2008 moet bijgevolg dienovereenkomstig worden gewijzigd en gerectificeerd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 maart 2016. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) Richtlijn 94/35/EG van het Europees Parlement en van de Raad van 30 juni 1994 inzake zoetstoffen die in levensmiddelen mogen worden gebruikt ( PB L 237 van 10.9.1994, blz. 3 ). ( 4 ) Richtlijn 94/36/EG van het Europees Parlement en van de Raad van 30 juni 1994 inzake kleurstoffen die in levensmiddelen mogen worden gebruikt ( PB L 237 van 10.9.1994, blz. 13 ). ( 5 ) Richtlijn 95/2/EG van het Europees Parlement en van de Raad van 20 februari 1995 betreffende levensmiddelenadditieven met uitzondering van kleurstoffen en zoetstoffen ( PB L 61 van 18.3.1995, blz. 1 ). ( 6 ) Richtlijn 2009/39/EG van het Europees Parlement en de Raad van 6 mei 2009 betreffende voor bijzondere voeding bestemde levensmiddelen ( PB L 124 van 20.5.2009, blz. 21 ). ( 7 ) Verordening (EU) nr. 609/2013 van het Europees Parlement en de Raad van 12 juni 2013 inzake voor zuigelingen en peuters bedoelde levensmiddelen, voeding voor medisch gebruik en de dagelijkse voeding volledig vervangende producten voor gewichtsbeheersing, en tot intrekking van Richtlijn 92/52/EEG van de Raad, Richtlijnen 96/8/EG, 1999/21/EG, 2006/125/EG en 2006/141/EG van de Commissie, Richtlijn 2009/39/EG van het Europees Parlement en de Raad en de Verordeningen (EG) nr. 41/2009 en (EG) nr. 953/2009 ( PB L 181 van 29.6.2013, blz. 35 ). BIJLAGE Bijlage II bij Verordening (EG) nr. 1333/2008 wordt als volgt gewijzigd: 1) In deel A, tabel 1, wordt de volgende vermelding 13 toegevoegd na de vermelding „12. Droge deegwaren met uitzondering van glutenvrije deegwaren en/of deegwaren voor diëten met een laag eiwitgehalte, in overeenstemming met Richtlijn 2009/39/EG van het Europees Parlement en de Raad”: „13 Levensmiddelen voor zuigelingen en peuters, als bedoeld in Verordening (EU) nr. 609/2013 ( *1 ) , met inbegrip van voeding voor medisch gebruik voor zuigelingen en peuters. 2) Deel E van bijlage II bij Verordening (EG) nr. 1333/2008 wordt als volgt gewijzigd: a) de titel van levensmiddelencategorie „0. In alle levensmiddelencategorieën toegestane levensmiddelenadditieven”, wordt vervangen door: „0 Levensmiddelenadditieven die in alle levensmiddelencategorieën behalve levensmiddelen voor zuigelingen en peuters zijn toegestaan, tenzij uitdrukkelijk anders is bepaald.” b) de vermeldingen voor additieven van levensmiddelencategorie „0. In alle levensmiddelencategorieën toegestane levensmiddelenadditieven”, worden vervangen door: „E 290 Koolstofdioxide quantum satis mag worden gebruikt in levensmiddelen voor zuigelingen en peuters E 338-452 Fosforzuur — fosfaten — di-, tri- en polyfosfaten 10 000 (1) (4) (57) alleen levensmiddelen in poedervorm (d.w.z. levensmiddelen die tijdens het productieproces gedroogd zijn, en mengsels daarvan), behalve de in tabel 1 van deel A van deze bijlage opgenomen levensmiddelen E 459 Bèta-cyclodextrine quantum satis alleen levensmiddelen in tablet- of drageevorm, behalve de in tabel 1 van deel A van deze bijlage opgenomen levensmiddelen E 551-553 Siliciumdioxide — Silicaten 10 000 (1) (57) alleen levensmiddelen in poedervorm (d.w.z. levensmiddelen die tijdens het productieproces gedroogd zijn, en mengsels daarvan), behalve de in tabel 1 van deel A van deze bijlage opgenomen levensmiddelen E 551-553 Siliciumdioxide — Silicaten quantum satis (1) alleen levensmiddelen in tablet- of drageevorm, behalve de in tabel 1 van deel A van deze bijlage opgenomen levensmiddelen E 938 Argon quantum satis mag worden gebruikt in levensmiddelen voor zuigelingen en peuters E 939 Helium quantum satis mag worden gebruikt in levensmiddelen voor zuigelingen en peuters E 941 Stikstof quantum satis mag worden gebruikt in levensmiddelen voor zuigelingen en peuters E 942 Distikstofoxide quantum satis mag worden gebruikt in levensmiddelen voor zuigelingen en peuters E 948 Zuurstof quantum satis mag worden gebruikt in levensmiddelen voor zuigelingen en peuters E 949 Waterstof quantum satis mag worden gebruikt in levensmiddelen voor zuigelingen en peuters” ( *1 ) Verordening (EU) nr. 609/2013 van het Europees Parlement en de Raad van 12 juni 2013 inzake voor zuigelingen en peuters bedoelde levensmiddelen, voeding voor medisch gebruik en de dagelijkse voeding volledig vervangende producten voor gewichtsbeheersing, en tot intrekking van Richtlijn 92/52/EEG van de Raad, Richtlijnen 96/8/EG, 1999/21/EG, 2006/125/EG en 2006/141/EG van de Commissie, Richtlijn 2009/39/EG van het Europees Parlement en de Raad en de Verordeningen (EG) nr. 41/2009 en (EG) nr. 953/2009 ( PB L 181 van 29.6.2013, blz. 35 )”.",
  "source": "EUR LEX"
}