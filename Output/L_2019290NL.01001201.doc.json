{
  "url": "http://www.w3.org/1999/xhtml\"><!--",
  "content": "L_2019290NL.01001201.xml 11.11.2019 NL Publicatieblad van de Europese Unie L 290/12 UITVOERINGSVERORDENING (EU) 2019/1882 VAN DE COMMISSIE van 8 november 2019 tot opening van inschrijvingsprocedures voor het steunbedrag voor de particuliere opslag van olijfolie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 18, lid 2, en artikel 20, eerste alinea, onder m) en o), Overwegende hetgeen volgt: (1) De prijzen voor olijfolie van de eerste persing op de Spaanse, Griekse en Portugese markten zijn meerdere maanden aanhoudend laag gebleven en dicht bij de referentiedrempels die in artikel 1 bis, lid 1, onder g), van Verordening (EU) nr. 1370/2013 van de Raad ( 2 ) zijn vastgesteld. (2) De vooruitzichten op een goede oogst in de Unie, de uitbreiding van voorraden en de huidige onzekerheid in de buitenlandse handel doen een scheefgroei tussen vraag en aanbod ontstaan die dan weer de prijzen van olijfolie van de eerste persing onder druk zet en een ernstige verstoring op grote delen van de Uniemarkt veroorzaakt. (3) Spanje is de voornaamste olijfolieproducent in de Unie en tevens prijsleider in deze sector. De uitzonderlijk grote voorraden in Spanje dreigen dus de ernstige verstoring van de Uniemarkt voor olijfolie van de eerste persing langer te laten duren en te verergeren. (4) Om te zorgen voor meer evenwicht tussen vraag en aanbod en om die moeilijke marktomstandigheden te temperen, dient steun voor de particuliere opslag van olijfolie van de eerste persing te worden verleend. (5) Gedelegeerde Verordening (EU) 2016/1238 van de Commissie ( 3 ) en Uitvoeringsverordening (EU) 2016/1240 van de Commissie ( 4 ) , waarin gemeenschappelijke regels voor de tenuitvoerlegging van een regeling voor particuliere opslag zijn vastgesteld, moeten van toepassing zijn op steun voor de particuliere opslag van olijfolie van de eerste persing. (6) Het steunbedrag moet worden vastgesteld door middel van een inschrijvingsprocedure om een flexibel operationeel systeem mogelijk te maken. Daartoe moet worden voorzien in meerdere deelperiodes voor de inschrijving. (7) Om verschillende marktdeelnemers in staat te stellen voor de maatregel in aanmerking te komen, moet iedere marktdeelnemer voor elke deelperiode maximaal één inschrijving per categorie olijfolie van de eerste persing indienen. (8) Wil particuliere opslag effectief zijn en een reëel effect op de markt hebben, dan moet de steun worden verleend voor olijfolie van de eerste persing in bulk. Aangezien het in de olijfsector gebruikelijk is om product in opslag te hebben, moeten ook inschrijvingen worden aanvaard voor olijfolie van de eerste persing die al is opgeslagen. (9) De hoeveelheden olijfolie van de eerste persing die voor steun voor particuliere opslag in aanmerking komen, mogen gedurende een minimale opslagperiode niet in de handel worden gebracht, om een reëel effect op het evenwicht tussen vraag en aanbod van het lopende jaar te hebben. De minimale opslagperiode moet op 180 dagen worden vastgesteld. (10) Om redenen van administratieve doelmatigheid en vereenvoudiging mogen de inschrijvingen alleen in aanmerking komen voor hoeveelheden van ten minste vijftig ton. (11) Om ongecontroleerde prijsdalingen te voorkomen, snel te reageren op de moeilijke marktomstandigheden en deze maatregel efficiënt te kunnen beheren, moet de onderhavige verordening in werking treden op de dag na die van de bekendmaking ervan in het Publicatieblad van de Europese Unie . (12) Het Comité voor de gemeenschappelijke ordening van de landbouwmarkten heeft binnen de door zijn voorzitter vastgestelde termijn geen advies uitgebracht, HEEFT DE VOLGENDE VERORDENING VASTGESTELD: Artikel 1 1.   Een afzonderlijke inschrijvingsperiode wordt geopend voor steun ten behoeve van particuliere opslag voor elk van de categorieën olijfolie van de eerste persing in de zin van deel VIII, punt 1, van bijlage VII bij Verordening (EU) nr. 1308/2013, in overeenstemming met artikel 17, eerste alinea, onder b), van diezelfde verordening: a) extra olijfolie van de eerste persing, b) olĳfolie van de eerste persing, c) olijfolie voor verlichting. 2.   Gedelegeerde Verordening (EU) 2016/1238 en Uitvoeringsverordening (EU) 2016/1240 zijn van toepassing. Artikel 2 1.   De inschrijvingen worden ingediend gedurende de volgende deelperioden, die telkens eindigen om 12.00 uur (plaatselijke tijd Brussel): a) van 21 november 2019 tot en met 26 november 2019; b) van 12 december 2019 tot en met 17 december 2019; c) van 22 januari 2020 tot en met 27 januari 2020; d) van 20 februari 2020 tot en met 25 februari 2020. Als de betrokken laatste dag van een deelperiode een officiële feestdag is, loopt de termijn de dag voordien om 12.00 uur (plaatselijke tijd Brussel) af. 2.   Voor elke deelperiode dienen marktdeelnemers niet meer dan één inschrijving in voor elk van de in artikel 1, lid 1, genoemde producten. 3.   De minimumhoeveelheid per inschrijving bedraagt vijftig ton. 4.   De in artikel 40, onder b), van Uitvoeringsverordening (EU) 2016/1240 bedoelde zekerheid bedraagt 50 EUR per ton. 5.   De steun wordt verleend voor de in artikel 1, lid 1, genoemde producten in bulk. 6.   Inschrijvingen mogen worden ingediend voor reeds opgeslagen producten. 7.   Inschrijvingen mogen alleen worden ingediend in Griekenland, Spanje, Frankrijk, Kroatië, Italië, Cyprus, Malta, Portugal en Slovenië. Artikel 3 Lidstaten stellen de Commissie in kennis van alle ontvankelijke inschrijvingen uiterlijk om 12.00 uur (plaatselijke tijd Brussel) op de dag na die van de in artikel 2, lid 1, genoemde laatste dag van elke deelperiode voor de indiening van inschrijvingen. Artikel 4 Contracten voor steun ten behoeve van particuliere opslag lopen over een opslagperiode van 180 dagen. Artikel 5 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 november 2019. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 671 . ( 2 ) Verordening (EU) nr. 1370/2013 van de Raad van 16 december 2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten ( PB L 346 van 20.12.2013, blz. 12 ). ( 3 ) Gedelegeerde Verordening (EU) 2016/1238 van de Commissie van 18 mei 2016 tot aanvulling van Verordening (EU) nr. 1308/2013 van het Europees Parlement en de Raad wat betreft openbare interventie en steun voor particuliere opslag ( PB L 206 van 30.7.2016, blz. 15 ). ( 4 ) Uitvoeringsverordening (EU) 2016/1240 van de Commissie van 18 mei 2016 houdende uitvoeringsbepalingen voor Verordening (EU) nr. 1308/2013 van het Europees Parlement en de Raad wat betreft openbare interventie en steun voor particuliere opslag ( PB L 206 van 30.7.2016, blz. 71 ).",
  "source": "EUR LEX"
}