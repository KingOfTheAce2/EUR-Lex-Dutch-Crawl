{
  "url": "http://www.w3.org/1999/xhtml\"><!--",
  "content": "L_2022107NL.01001301.xml 6.4.2022 NL Publicatieblad van de Europese Unie L 107/13 RICHTLIJN (EU) 2022/543 VAN DE RAAD van 5 april 2022 tot wijziging van Richtlijnen 2008/118/EG en (EU) 2020/262 betreffende taxfreeshops in de Franse terminal van de Kanaaltunnel DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 113, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Parlement ( 1 ) , Gezien het advies van het Europees Economisch en Sociaal Comité ( 2 ) , Handelend volgens een bijzondere wetgevingsprocedure, Overwegende hetgeen volgt: (1) Overeenkomstig artikel 14, lid 1, van Richtlijn 2008/118/EG van de Raad ( 3 ) kunnen de lidstaten vrijstelling van de betaling van accijns verlenen voor accijnsgoederen die zijn geleverd door taxfreeshops op luchthavens en havens van de Unie aan reizigers die naar een derdelandsgebied reizen. (2) De vaste Kanaalverbinding is een spoorverbinding die bestaat uit twee tunnels, onder het Kanaal tussen Coquelles (Pas-de-Calais, Frankrijk) en Folkestone (Kent, Verenigd Koninkrijk). Aan beide zijden is een bijbehorende diensttunnel en een terminalzone om de toegang tot en de uitgang uit de tunnels te controleren. Door deze infrastuctuur heeft zij de kenmerken van een zeeverbinding tussen Frankrijk en het Verenigd Koninkrijk, met grenscontroles aan de twee toegangsterminals. De zeeverbinding en de vaste Kanaalverbinding maken een overtocht over het Kanaal onder dezelfde voorwaarden mogelijk. (3) De Franse terminal van de vaste Kanaalverbinding in Coquelles moet daarom worden beschouwd als gelijkwaardig aan een haven voor de toepassing van artikel 14 van Richtlijn 2008/118/EG. (4) Vanwege de terugtrekking van het Verenigd Koninkrijk uit de Unie, die tot de opening van taxfreeshops in de havens van Calais en Duinkerke en in de terminal van het Verenigd Koninkrijk van de vaste Kanaalverbinding in Folkestone heeft geleid, is het passend de opening van taxfreeshops in de Franse terminal van de vaste Kanaalverbinding in Coquelles toe te staan. (5) Aangezien passagiers die de vaste Kanaalverbinding gebruiken, deze niet kunnen verlaten voordat zij hun bestemming bereiken, zullen het risico op niet-naleving van de accijnsregels en de belastingvrijstellingen bij invoer en bijgevolg de controlelast voor de douaneautoriteiten beperkt zijn. Om fraude, ontwijking of misbruik te voorkomen, moet Frankrijk evenwel de maatregelen nemen die nodig zijn om ervoor te zorgen dat de belastingvrijstelling in de taxfreeshops van de Franse terminal van de vaste Kanaalverbinding in Coquelles correct wordt toegepast. (6) Aangezien Richtlijn (EU) 2020/262 van de Raad ( 4 ) Richtlijn 2008/118/EG met ingang van 13 februari 2023 intrekt en vervangt, moet ook de overeenkomstige bepaling in Richtlijn (EU) 2020/262 worden gewijzigd. (7) Richtlijnen 2008/118/EG en (EU) 2020/262 moeten daarom dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Wijziging van Richtlijn 2008/118/EG Artikel 14 van Richtlijn 2008/118/EG wordt als volgt gewijzigd: 1) Het volgende lid wordt ingevoegd: “1 bis.   De in lid 1 bedoelde vrijstelling geldt ook voor accijnsgoederen die door taxfreeshops in de Franse terminal van de Kanaaltunnel in Coquelles zijn geleverd aan passagiers die in het bezit zijn van een geldig vervoersbewijs voor een reis naar het Verenigd Koninkrijk via de vaste Kanaalverbinding.”. 2) Lid 3 wordt vervangen door: “3.   De lidstaten nemen de nodige maatregelen om te garanderen dat de in de leden 1, 1 bis en 2 genoemde vrijstellingen zodanig worden toegepast dat elke vorm van fraude, ontwijking of misbruik wordt voorkomen.”. Artikel 2 Wijziging van Richtlijn (EU) 2020/262 Artikel 13 van Richtlijn (EU) 2020/262 wordt als volgt gewijzigd: 1) Het volgende lid wordt ingevoegd: “1 bis.   De in lid 1 bedoelde vrijstelling geldt ook voor accijnsgoederen die door taxfreeshops in de Franse terminal van de Kanaaltunnel in Coquelles zijn geleverd aan passagiers die in het bezit zijn van een geldig vervoersbewijs voor een reis naar het Verenigd Koninkrijk via de vaste Kanaalverbinding.”. 2) Lid 3 wordt vervangen door: “3.   De lidstaten nemen de nodige maatregelen om te garanderen dat de in de leden 1, 1 bis en 2 genoemde vrijstellingen zodanig worden toegepast dat elke vorm van fraude, ontwijking of misbruik wordt voorkomen.”. Artikel 3 Omzetting 1.   Wanneer een lidstaat besluit de in artikel 14, lid 1, van Richtlijn 2008/118/EG bedoelde vrijstelling overeenkomstig artikel 1 van deze richtlijn of de in artikel 13, lid 1, van Richtlijn (EU) 2020/262 bedoelde vrijstelling overeenkomstig artikel 2 van deze richtlijn toe te passen, en de nodige wettelijke en bestuursrechtelijke bepalingen vaststelt om uitvoering te geven aan deze richtlijn, stelt hij de Commissie onverwijld in kennis van krachtens deze richtlijn genomen maatregelen. 2.   Wanneer de lidstaat die maatregelen aanneemt, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. Artikel 4 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 5 Deze richtlijn is gericht tot de lidstaten. Gedaan te Luxemburg, 5 april 2022. Voor de Raad De voorzitter B. LE MAIRE ( 1 ) Advies van 9 maart 2022 (nog niet bekendgemaakt in het Publicatieblad). ( 2 ) Advies van 23 februari 2022 (nog niet bekendgemaakt in het Publicatieblad). ( 3 ) Richtlijn 2008/118/EG van de Raad van 16 december 2008 houdende een algemene regeling inzake accijns en houdende intrekking van Richtlijn 92/12/EEG ( PB L 9 van 14.1.2009, blz. 12 ). ( 4 ) Richtlijn (EU) 2020/262 van de Raad van 19 december 2019 houdende een algemene regeling inzake accijns ( PB L 58 van 27.2.2020, blz. 4 ).",
  "source": "EUR LEX"
}