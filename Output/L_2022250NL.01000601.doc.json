{
  "url": "http://www.w3.org/1999/xhtml\"><!--",
  "content": "L_2022250NL.01000601.xml 28.9.2022 NL Publicatieblad van de Europese Unie L 250/6 BESLUIT (EU) 2022/1660 VAN DE RAAD van 20 september 2022 over het namens de Europese Unie in te nemen standpunt in het Gemengd Comité dat is opgericht bij de overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten, met betrekking tot het wijzigen van de bijlagen III en IV bij de overeenkomst (Voor de EER relevante tekst) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 192, lid 1, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten ( 1 ) (“de overeenkomst”) is op 23 november 2017 ondertekend overeenkomstig Besluit (EU) 2017/2240 van de Raad ( 2 ) . (2) De overeenkomst is gesloten bij Besluit (EU) 2018/219 ( 3 ) van de Raad en is in werking getreden op 1 januari 2020. (3) Op grond van artikel 12, lid 3, van de overeenkomst kan het Gemengd Comité besluiten vaststellen die zodra zij in werking zijn getreden, bindend moeten zijn voor de partijen. (4) In artikel 13, lid 2, van de overeenkomst is bepaald dat het Gemengd Comité de bijlagen bij de overeenkomst kan wijzigen. (5) Het is passend de verenigbaarheid en de consistentie van de wettelijke voorschriften en de praktische toepassing daarvan te herstellen met het oog op de bescherming van gevoelige informatie, met name tegen ongeoorloofde openbaarmaking of verlies van integriteit. Om een consistente toepassing van de in de bijlagen III en IV bij de overeenkomst beschreven gevoeligheidsbestempeling te waarborgen, moeten die bijlagen overeenkomstig artikel 13, lid 2, van de overeenkomst worden gewijzigd. (6) Het Gemengd Comité moet tijdens zijn vijfde vergadering, of eerder via de schriftelijke procedure van artikel 8, lid 4, van het reglement van orde van het Gemengd Comité ( 4 ) , een besluit met betrekking tot het wijzigen van de bijlagen III en IV bij de overeenkomst vaststellen. (7) Het is passend het standpunt te bepalen dat namens de Unie moet worden ingenomen in het Gemengd Comité, met betrekking tot het wijzigen van de bijlagen III en IV bij de overeenkomst, aangezien de gewijzigde bijlagen voor de Unie bindend zullen zijn. (8) Het standpunt van de Unie in het Gemengd Comité moet derhalve worden gebaseerd op het aangehechte ontwerpbesluit, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens de vijfde vergadering van het Gemengd Comité, of eerder via de schriftelijke procedure van artikel 8, lid 4, van het reglement van orde van het Gemengd Comité, is gebaseerd op het aan dit besluit gehechte ontwerpbesluit van het Gemengd Comité. Artikel 2 Dit besluit treedt in werking op de datum van de vaststelling ervan. Gedaan te Brussel, 20 september 2022. Voor de Raad De voorzitter M. BEK ( 1 ) PB L 322 van 7.12.2017, blz. 3 ( 2 ) Besluit (EU) 2017/2240 van de Raad van 10 november 2017 betreffende de ondertekening, namens de Unie, en de voorlopige toepassing van de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten ( PB L 322 van 7.12.2017, blz. 1 ). ( 3 ) Besluit (EU) 2018/219 van de Raad van 23 januari 2018 betreffende de sluiting van de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten ( PB L 43 van 16.2.2018, blz. 1 ). ( 4 ) Besluit Nr. 1/2019 van het Gemengd Comité dat is opgericht bij de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten van 25 januari 2019 met betrekking tot de vaststelling van het reglement van orde van dat Gemengd Comité, en Besluit (EU) 2018/1279 van de Raad van 18 september 2018 betreffende het namens de Europese Unie in te nemen standpunt in het Gemengd Comité dat is opgericht bij de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten, over de vaststelling van het reglement van orde van dat Gemengd Comité ( PB L 239 van 24.9.2018, blz. 8 ). ONTWERP BESLUIT Nr. 1/2022 VAN HET GEMENGD COMITÉ DAT IS OPGERICHT BIJ DE OVEREENKOMST TUSSEN DE EUROPESE UNIE EN DE ZWITSERSE BONDSSTAAT INZAKE DE KOPPELING VAN HUN REGELINGEN VOOR DE HANDEL IN BROEIKASGASEMISSIERECHTEN van … betreffende de wijziging van de bijlagen III en IV bij de overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten HET GEMENGD COMITÉ, Gezien de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten ( 1 ) (hierna “de overeenkomst” genoemd), en met name artikel 9 en artikel 13, lid 2, Overwegende hetgeen volgt: (1) Op grond van artikel 9, lid 2, van de overeenkomst moet gevoelige informatie overeenkomstig het gevoeligheidsniveau ervan worden bestempeld. (2) In bijlage III bij de overeenkomst is uiteengezet hoe gevoelige informatie die in het kader van de overeenkomst wordt behandeld en uitgewisseld, wordt gerubriceerd. De partijen zijn verplicht van deze gevoeligheidsniveaus gebruik te maken om dergelijke gevoelige informatie te identificeren. (3) In bijlage IV bij de overeenkomst zijn de gevoeligheidsniveaus van emissiehandelsregelingen ( emissions trading systems – ETS) gedefinieerd en is het algemene gevoeligheidsniveau van de informatie vastgesteld. (4) Het bestempelen en het dienovereenkomstig behandelen van informatie is belangrijk om het noodzakelijke niveau van vertrouwelijkheid van informatie te waarborgen om schade als gevolg van ongeoorloofde openbaarmaking of verlies van integriteit te voorkomen. (5) De Europese Commissie heeft bij veiligheidsmededeling ( 2 ) de veiligheidsbestempeling van gevoelige, niet-gerubriceerde informatie voor intern gebruik door de Europese Commissie gewijzigd. De Europese Commissie heeft aanbevolen een overeenkomst met externe partners op te stellen waarin de instructies voor de behandeling van alle tussen hen uitgewisselde informatie wordt uiteengezet. (6) Om een consistente toepassing van de in de bijlagen III en IV bij de overeenkomst beschreven gevoeligheidsbestempeling te waarborgen, kan het Gemengd Comité deze bijlagen overeenkomstig artikel 13, lid 2, van de overeenkomst wijzigen. (7) Op zijn derde vergadering, die op 26 november 2020 werd gehouden, heeft het Gemengd Comité de instructies voor behandeling overeenkomstig bijlage III bij de overeenkomst en zoals bedoeld in artikel 8, lid 2, van de overeenkomst, goedgekeurd. (8) De bij Besluiten nr. 1/2020 ( 3 ) en nr. 2/2020 ( 4 ) van het Gemengd Comité opgerichte werkgroep heeft, overeenkomstig het bij die besluiten verleende mandaat, aanbevolen om de instructies voor behandeling te wijzigen om een consistente toepassing van gevoeligheidsbestempelingen te waarborgen, HEEFT HET VOLGENDE BESLUIT VASTGESTELD: Artikel 1 De bijlagen III en IV bij de overeenkomst worden vervangen door de tekst die is opgenomen in de bijlagen III en IV in het aanhangsel bij dit besluit van het Gemengd Comité. Artikel 2 Dit besluit treedt in werking op de datum van de vaststelling ervan. Gedaan te …, op …. Voor het Gemengd Comité Secretaris voor de Europese Unie De voorzitter Secretaris voor Zwitserland ( 1 ) PB L 322 van 7.12.2017, blz. 3 . ( 2 ) C(2019) 1904 final. ( 3 ) Besluit Nr. 1/2020 van het Gemengd Comité dat is opgericht bij de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten van 5 november 2020 betreffende de vaststelling van gemeenschappelijke operationele procedures [2021/1033] ( PB L 226 van 25.6.2021, blz. 2 ). ( 4 ) Besluit Nr. 2/2020 van het Gemengd Comité dat is opgericht bij de Overeenkomst tussen de Europese Unie en de Zwitserse Bondsstaat inzake de koppeling van hun regelingen voor de handel in broeikasgasemissierechten van 5 november 2020 met betrekking tot de wijziging van de bijlagen I en II bij de overeenkomst en tot vaststelling van koppelingstechnische normen (LTS) (2021/1034) ( PB L 226 van 25.6.2021, blz. 16 ). AANHANGSEL BIJLAGE III GEVOELIGHEIDSNIVEAUS EN INSTRUCTIES VOOR BEHANDELING De partijen komen overeen gebruik te maken van de volgende gevoeligheidsniveaus om gevoelige informatie te identificeren die in het kader van deze overeenkomst wordt behandeld en uitgewisseld. Daartoe wordt de bij artikel 9, lid 2, van deze overeenkomst vastgestelde bestempeling toegepast als volgt: — “ETS-beperkt” wordt in de Unie toegepast als “ SENSITIVE : ETS Joint Procurement”; in Zwitserland als “ LIMITED : ETS” — “ETS-gevoelig” wordt in de Unie en in Zwitserland toegepast als “ SENSITIVE : ETS” — “ETS-kritiek” wordt in de Unie en in Zwitserland toegepast als “ SPECIAL HANDLING : ETS Critical” Informatie die is bestempeld als “ SPECIAL HANDLING : ETS Critical” is gevoeliger dan informatie die is bestempeld als “ SENSITIVE : ETS”, en die is weer gevoeliger dan informatie die is bestempeld als “ SENSITIVE : ETS Joint Procurement” in de Unie of “ LIMITED : ETS” in Zwitserland. De partijen komen overeen instructies voor de behandeling van informatie te ontwikkelen op basis van het bestaande ETS-informatierubriceringsbeleid van de Unie en de informatiebeschermingsverordening en de federale gegevensbeschermingswet van Zwitserland. De instructies voor behandeling worden ter goedkeuring aan het Gemengd Comité voorgelegd. Na goedkeuring moet alle informatie naargelang het gevoeligheidsniveau volgens deze instructies worden behandeld. Indien de partijen het niveau verschillend beoordelen, wordt het hogere niveau toegepast. De wetgeving van elke partij moet gelijkwaardige essentiële veiligheidsvoorschriften omvatten voor de volgende behandelingsstappen, rekening houdend met de ETS-gevoeligheidsniveaus: — Genereren van een document — Middelen — Gevoeligheidsniveau — Opslag — Elektronisch document op netwerk — Elektronisch document in een lokale omgeving — Fysiek document — Elektronische verzending — Telefoon en mobiele telefoon — Fax — E-mail — Datatransmissie — Fysieke overdracht — Mondeling — Persoonlijke overhandiging — Post — Gebruik — Verwerking met IT-toepassingen — Afdrukken — Kopiëren — Verwijdering van de vaste plaats — Informatiebeheer — Geregelde evaluatie van de rubricering en de ontvangers — Archivering — Wissen en vernietigen BIJLAGE IV DEFINITIE VAN DE ETS-GEVOELIGHEIDSNIVEAUS A.1 –   Vertrouwelijkheids- en integriteitsrating “Vertrouwelijkheid”: het gereserveerde karakter van informatie of van een volledig informatiesysteem of een deel ervan (zoals algoritmen, programma's en documentatie) waartoe de toegang beperkt is tot gemachtigde personen en organen of op basis van machtigingsprocedures. “Integriteit”: de garantie dat het informatiesysteem en de verwerkte informatie alleen kunnen worden gewijzigd door doelbewust en rechtmatig handelen en dat het systeem het verwachte resultaat nauwkeurig en volledig zal produceren. Voor elke gevoelig geachte ETS-informatie moet het vertrouwelijkheidsaspect worden bezien uit het oogpunt van het potentiële effect op het bedrijfsleven indien deze informatie openbaar wordt gemaakt en het integriteitsaspect moet worden bezien uit het oogpunt van het potentiële effect op het bedrijfsleven indien deze informatie ongewild wordt gewijzigd, geheel wordt vernietigd of gedeeltelijk wordt vernietigd. Het niveau van vertrouwelijkheid van informatie en het niveau van integriteit van een informatiesysteem wordt beoordeeld door middel van een rating aan de hand van de criteria in punt A.2. Door deze rating kan het algehele gevoeligheidsniveau van de informatie worden geëvalueerd met behulp van de tabel in punt A.3. A.2 –   Vertrouwelijkheids- en integriteitsrating A.2.1 –   “Lage rating” Een lage rating wordt gegeven aan informatie over het ETS waarvan de openbaarmaking aan onbevoegden en/of het verlies van integriteit de partijen of andere instellingen matige schade zou toebrengen die wellicht: — een matige negatieve invloed zal hebben op de politieke of diplomatieke betrekkingen; — zal leiden tot negatieve publiciteit op lokaal niveau voor het imago of de reputatie van de partijen of andere instellingen; — personen in verlegenheid zal brengen; — het moreel van het personeel of de productiviteit nadelig zal beïnvloeden; — bij personen of bedrijven tot beperkte financiële verliezen zal leiden of oneigenlijke winsten of voordelen matig in de hand zal werken; — matig afbreuk zal doen aan de effectieve ontwikkeling of uitvoering van de beleidsmaatregelen van de partijen; — matig van invloed zal zijn op het goede beheer van de partijen en hun activiteiten. A.2.2 –   “Middelmatige rating” Een middelmatige rating wordt gegeven aan informatie over het ETS waarvan de openbaarmaking aan onbevoegden en/of het verlies van integriteit de partijen of andere instellingen schade zou toebrengen die wellicht: — de politieke of diplomatieke betrekkingen zal bemoeilijken; — schade zal toebrengen aan het imago of de reputatie van de partijen of andere instellingen; — personen in moeilijkheden zal brengen; — het personeel zal demotiveren of de productiviteit zal doen dalen; — de partijen of andere instellingen bij commerciële of beleidsonderhandelingen met anderen in verlegenheid zal brengen; — bij personen of bedrijven tot financiële verliezen zal leiden of oneigenlijke winsten of voordelen in de hand zal werken; — het onderzoek van misdrijven zal bemoeilijken; — wettelijke of contractuele verplichtingen inzake vertrouwelijkheid van informatie zal schenden; — de ontwikkeling of uitvoering van de beleidsmaatregelen van de partijen negatief zal beïnvloeden; — van invloed zal zijn op het goede beheer van de partijen en hun activiteiten. A.2.3 –   “Hoge rating” Een hoge rating wordt gegeven aan informatie over het ETS waarvan de openbaarmaking aan onbevoegden en/of het verlies van integriteit de partijen of andere instellingen catastrofale en/of onaanvaardbare schade zou toebrengen die wellicht: — de diplomatieke betrekkingen nadelig zal beïnvloeden; — personen in grote moeilijkheden zal brengen; — het moeilijker zal maken de operationele doeltreffendheid of de veiligheid van de strijdkrachten van de partijen of van andere contribuanten te handhaven; — bij personen of bedrijven tot financiële verliezen zal leiden of oneigenlijke winsten of voordelen in de hand zal werken; — correcte verbintenissen om de vertrouwelijkheid van de door derden verstrekte informatie te handhaven, zal verbreken; — statutaire beperkingen op de openbaarmaking van informatie zal schenden; — het onderzoek van misdrijven zal bemoeilijken of het plegen van een misdrijf zal vergemakkelijken; — de partijen bij commerciële of beleidsonderhandelingen met anderen zal benadelen; — de effectieve ontwikkeling of uitvoering van de beleidsmaatregelen van de partijen zal beletten; — het goede beheer van de partijen en hun activiteiten zal ondermijnen. A.3 –   Beoordeling van het niveau van ETS-gevoelige informatie Op basis van de ratings voor vertrouwelijkheid en integriteit als bedoeld in punt A.2 overeenkomstig de gevoeligheidsniveaus ingevolge bijlage III bij deze overeenkomst, wordt het algehele informatiegevoeligheidsniveau vastgesteld met behulp van de volgende overzichtstabel: Vertrouwelijkheidsrating Integriteitsrating Laag Middelmatig Hoog Laag Bestempeling EU: SENSITIVE: ETS Joint Procurement Bestempeling CH: LIMITED : ETS Bestempeling EU/CH: SENSITIVE: ETS (of ( *1 ) Bestempeling EU: SENSITIVE: ETS Joint Procurement Bestempeling CH: LIMITED : ETS ) Bestempeling EU/CH: SPECIAL HANDLING: ETS Critical Middelmatig Bestempeling EU/CH: SENSITIVE: ETS (of ( *1 ) Bestempeling EU: SENSITIVE: ETS Joint Procurement Bestempeling CH: LIMITED : ETS ) Bestempeling EU/CH: SENSITIVE: ETS (of ( *1 ) Bestempeling EU/CH: SPECIAL HANDLING: ETS Critical ) Bestempeling EU/CH: SPECIAL HANDLING: ETS Critical Hoog Bestempeling EU/CH: SPECIAL HANDLING: ETS Critical Bestempeling EU/CH: SPECIAL HANDLING: ETS Critical Bestempeling EU/CH: SPECIAL HANDLING: ETS Critical ( *1 ) Mogelijke variaties moeten per geval worden beoordeeld.",
  "source": "EUR LEX"
}