{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:52000AG0302(04):NL:HTML\">",
  "content": "EUR-Lex - 52000AG0302(04) - NL Avis juridique important | 52000AG0302(04) Advies van de Raad van 31 januari 2000 over het geactualiseerde convergentieprogramma van Griekenland voor de periode 1999-2002 Publicatieblad Nr. C 060 van 02/03/2000 blz. 0004 - 0004 ADVIES VAN DE RAAD van 31 januari 2000 over het geactualiseerde convergentieprogramma van Griekenland voor de periode 1999-2002 (2000/C 60/04) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), met name op artikel 9, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: Op 31 januari 2000 heeft de Raad het geactualiseerde convergentieprogramma 1999 van Griekenland voor de periode 1999-2002 besproken. De Raad merkt op dat ook dit programma als hoofddoel heeft te voldoen aan de convergentiecriteria om Griekenland in staat te stellen vanaf januari 2001 aan de Monetaire Unie deel te nemen. Het budgettaire en het structurele beleid die in dit programma zijn beschreven, zijn in overeenstemming met de globale richtsnoeren voor het economisch beleid 1999. De Raad stelt met voldoening vast dat er de afgelopen jaren een aanmerkelijke verbetering op het gebied van overheidsfinanciën heeft plaatsgevonden. De ontwikkelingen in het laatste jaar wijzen erop dat het begrotingsstreefcijfer van het convergentieprogramma 1998 is gehaald: het algemene begrotingstekort wordt geraamd op 1,5 % van het BBP eind 1999, hetgeen 0,6 % van het BBP minder is dan de raming in het programma 1998, en de schuldquote werd met 1,2 procentpunt verlaagd tot 104,2 % van het BBP. Het geactualiseerde programma is gebaseerd op macro-economische prognoses die wijzen op een krachtige, door de investeringen geleide groei en prijsstabiliteit op middellange termijn. De bijwerking 1999, die uitgaat van de tot dusver verwezenlijkte begrotingsconsolidatie en goede groeivooruitzichten, voorspelt dat het begrotingssaldo in 2002 zal omslaan in een overschot van 0,2 % van het BBP. De schuldquote zal naar verwachting dalen tot 98 % van het BBP in 2002. De Raad is van oordeel dat de achterliggende begrotingssituatie van de totale overheid in de loop van het programma een voldoende grote veiligheidsmarge biedt om overschrijding van de drempel van 3 % van het BBP in normale omstandigheden te voorkomen. In dit opzicht voldoet het geactualiseerde convergentieprogramma aan de eisen van het stabiliteits-en groeipact. In het laatste jaar zijn belangrijke vorderingen gemaakt op het gebied van de inflatie: het nationale indexcijfer van de consumptieprijzen lag in 1998 slechts iets hoger dan de prognose van het programma 1998, en voor 1999 wordt geen afwijking van de geraamde gemiddelde stijging van 2,5 % verwacht. Het desinflatieproces wordt momenteel echter afgeremd door de stijging van de aardolieprijzen. De Raad is van oordeel dat binnen het hoge groeikader van het convergentieprogramma bijzondere inspanningen door Griekenland moeten worden geleverd om de desinflatie een blijvend karakter te geven; dit is vooral nodig in verband met de convergentie van de monetaire voorwaarden in Griekenland met die in de eurozone en de mogelijke implicaties van een dergelijke ontwikkeling voor de vraag en de prijzen. In dit verband doet het de Raad genoegen dat de drachme op 17 januari 2000 werd gerevalueerd, hetgeen bevorderlijk zal zijn voor het desinflatieproces in Griekenland. De Raad dringt er bij de Griekse regering op aan een krachtigere anti-inflatoire koers te volgen met gebruikmaking van alle beschikbare instrumenten, waaronder de begrotingspolitiek en het inkomensbeleid. De loonakkoorden in 2000 zowel in de openbare als in de particuliere sector, en de medewerking van alle sociale partners zijn essentieel voor een lage inflatie. Wat de begrotingspolitiek betreft beschouwt de Raad de streefcijfers in het programma als een minimum, en de Griekse overheid wordt verzocht alles in het werk te stellen om nog betere resultaten te behalen. Bovendien is de Raad van oordeel dat de Griekse overheid bereid moet zijn om een restrictievere begrotingspolitik te voeren vanaf 2001 als de inflatoire druk mocht toenemen. De Raad erkent dat de jongste jaren aanzienlijke vorderingen zijn gemaakt bij de structurele hervormingen, met name wat betreft de werking van de openbare sector. Hij dringt er bij de Griekse overheid op aan op deze weg voort te gaan en de noodzakelijke hervormingen nog te bespoedigen, teneinde de concurrentievoorwaarden en de werking van de arbeids-, goederen- en kapitaalmarkt te verbeteren. Dergelijke hervormingen zijn nodig om de productiemogelijkheden van de economie te stimuleren en de inflatoire drukt te verminderen. (1) PB L 209 van 2.8.1997, blz. 1.",
  "source": "EUR LEX"
}