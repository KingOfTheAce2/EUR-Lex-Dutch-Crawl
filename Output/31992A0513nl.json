{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992A0513:NL:HTML\">",
  "content": "EUR-Lex - 31992A0513 - NL Avis juridique important | 31992A0513 92/513/EEG: Advies van de Commissie van 23 oktober 1992 aan de Franse Regering met betrekking tot een wetsvoorstel over de commerciële exploitatie van de binnenwateren (Slechts de tekst in de Franse taal is authentiek) Publicatieblad Nr. L 319 van 04/11/1992 blz. 0035 - 0036 ADVIES VAN DE COMMISSIE  van 23 oktober 1992  aan de Franse Regering met betrekking tot een wetsvoorstel over de commerciële exploitatie van de binnenwateren  (Slechts de tekst in de Franse taal is authentiek)  (92/513/EEG) In  overeenstemming met artikel 1 van de beschikking van de Raad van 21 maart 1962 houdende vaststelling van een procedure voor het voorafgaande onderzoek en overleg omtrent bepaalde wettelijke en bestuursrechtelijke bepalingen welke door de Lid-Staten op  het gebied van het vervoer worden overwogen (1), gewijzigd bij Beschikking 73/402/EEG (2), heeft de Franse Regering de Commissie bij schrijven van 27 juli 1992 in kennis gesteld van een wetsontwerp over de commerciële exploitatie van de binnenwateren. De brief van de Franse Regering is door de Commissie op 29 juli 1992 ontvangen. Overeenkomstig artikel 1 van de voornoemde beschikking heeft de Franse Regering ook de overige Lid-Staten van het wetsontwerp op de hoogte gesteld. Op grond van artikel 2 van de beschikking van de Raad brengt de Commissie het volgende advies uit: 1. De Commissie constateert dat het haar voorgelegde wetsvoorstel hoofdzakelijk betrekking heeft op de bevrachtingsregeling op het gebied van het binnenlands goederenvervoer over de binnenwateren. Het bedoelde wetsvoorstel heeft tot doel de wet van 22  maart 1941 betreffende de geregelde binnenvaart en de cooerdinatie van het vervoer per spoor en over de binnenwateren te wijzigen. Frankrijk wil hiermee bereiken dat het vervoer opnieuw de binnenvaart gaat gebruiken en wil hierdoor ook het concurrentievermogen van deze sector in het licht van de openstelling van de geregelde binnenvaartmarkt vergroten. Het wetsvoorstel kadert aldus  in een overgangs- en aanpassingsregeling met een geldigheidsduur van zes jaar die de overgang van de geregelde markten van het huidige stelsel naar een vrije markt, waarin het toerbeurtsysteem niet langer verplicht zou zijn, mogelijk moet maken. Het wetsvoorstel wijzigt de algemene organisatie van de binnenvaart die zou worden toevertrouwd aan specialisten uit die sector via een interprofessioneel comité voor de binnenvaart dat zou instaan voor de verdeling van de vracht onder de in het kader  van het toerbeurtsysteem gesloten contracten en de andere contracten. De bevrachting in deze sector zou geschieden in de vorm van tonnage-, tijd- en reisbevrachtingscontracten. Deze zouden vrij worden overeengekomen tussen de betrokken partijen, dat wil  zeggen tussen de verlader en de vervoerder, met uitzondering van de reiscontracten die onderworpen zouden blijven aan het toerbeurtsysteem. Het wetsontwerp geeft de minister van Vervoer ook de mogelijkheid om voor bepaalde tonnagecontracten de bevrachting bij besluit aan het toerbeurtsysteem te onderwerpen. 2. De Commissie constateert dat het wetsontwerp een bijdrage levert tot de openstelling van de binnenvaartmarkt, met name wat betreft de tonnagecontracten, en zij meent dat het ontwerp deze vervoerwijze kan bevorderen. Deze openstelling mag niet opnieuw  op losse schroeven komen te staan. 3. Algemeen genomen is de Commissie van oordeel dat een door vertegenwoordigers van de sector georganiseerde bevrachting via het toerbeurtsysteem in strijd zou zijn met de in artikel 85 van het EEG-Verdrag vastgelegde mededingingsregels. Bovendien kan  een Lid-Staat een comité van vertegenwoordigers van de betrokken sector niet gelasten de algemene bevrachtingsvoorwaarden en uitvoeringsbepalingen van contracten voor de binnenvaart (artikel 2, lid 3, eerste alinea) noch de voorschriften voor de werking  van de schippersbeurzen (artikel 4, lid 3) vast te stellen zonder inbreuk te plegen op het bepaalde in artikel 3, onder f), en artikel 5, tweede alinea, van het EEG-Verdrag, gelezen in samenhang met het bepaalde in artikel 85. 4. Los van de opmerkingen in de punten 2 en 3 is de Commissie bovendien van oordeel dat het toerbeurtsysteem moet worden gewijzigd om tot een stelsel van vrije transacties te komen. Rekening houdend met hetgeen voorafgaat en met het specifieke karakter  van de betrokken sector, met name het grote aantal kleinschalige bedrijven en de sterk fluctuerende vraag tegenover het starre aanbod van scheepsruimte, is de Commissie zich ervan bewust dat deze wijziging slechts geleidelijk tot stand kan worden  gebracht. 5. De Commissie verzoekt de Franse Regering alleszins haar van tevoren de in de artikelen 2, 5 en 9 bedoelde teksten van de uitvoeringsbepalingen toe te zenden en zij behoudt zich het recht voor zich daarover uit te spreken. 6. De Commissie stelt de andere Lid-Staten van dit advies in kennis. Gedaan te Brussel, 23 oktober 1992. Voor de Commissie Karel VAN MIERT Lid van de Commissie (1) PB nr. 23 van 3. 4. 1962, blz. 720/62. (2) PB nr. L 347 van 17. 12. 1973, blz. 48.",
  "source": "EUR LEX"
}