{
  "url": "http://www.w3.org/1999/xhtml\"><!--",
  "content": "L_2015128NL.01001301.xml 23.5.2015 NL Publicatieblad van de Europese Unie L 128/13 UITVOERINGSVERORDENING (EU) 2015/806 VAN DE COMMISSIE van 22 mei 2015 tot vaststelling van specificaties in verband met de vorm van het vertrouwensmerk van de EU voor gekwalificeerde vertrouwensdiensten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 910/2014 van het Europees Parlement en de Raad van 23 juli 2014 betreffende elektronische identificatie en vertrouwensdiensten voor elektronische transacties in de interne markt en tot intrekking van Richtlijn 1999/93/EG ( 1 ) , en met name artikel 23, lid 3, Overwegende hetgeen volgt: (1) In Verordening (EU) nr. 910/2014 is bepaald dat een vertrouwensmerk voor gekwalificeerde vertrouwensdiensten kan worden gebruikt door gekwalificeerde verleners van vertrouwensdiensten om het vertrouwen en het gebruiksgemak voor gebruikers te vergroten. Een dergelijk vertrouwensmerk maakt een duidelijk onderscheid tussen gekwalificeerde vertrouwensdiensten en andere vertrouwensdiensten, hetgeen bijdraagt tot transparantie van de markt, waardoor de voor gebruikers essentiële elementen, het vertrouwen in en het gebruiksgemak van onlinediensten, worden bevorderd zodat de gebruikers maximaal kunnen profiteren van en bewust kunnen vertrouwen op elektronische diensten. (2) De Commissie heeft een wedstrijd georganiseerd voor studenten grafische vormgeving uit de lidstaten om voorstellen te verzamelen voor een nieuw logo. Een jury van deskundigen heeft de drie beste voorstellen geselecteerd op basis van de criteria die in de technische en ontwerpspecificaties van de wedstrijd e-Mark U Trust zijn gespecificeerd. Van 14 oktober tot 14 november 2014 is een onlineraadpleging gehouden. Het voorgestelde logo dat in die periode door de meerderheid van de bezoekers van de website is gekozen en dat door een uiteindelijk besluit van de jury is goedgekeurd, moet nu worden goedgekeurd als het nieuwe vertrouwensmerk van de EU voor gekwalificeerde vertrouwensdiensten. (3) Om het gebruik van het logo mogelijk te maken, zodra dat overeenkomstig de wetgeving van de Unie van toepassing is, en om ervoor te zorgen dat de interne markt doeltreffend werkt, om eerlijke concurrentie te garanderen en om de consumentenbelangen te beschermen, is het nieuwe vertrouwensmerk van de EU voor gekwalificeerde vertrouwensdiensten geregistreerd als collectief merk bij het United Kingdom Intellectual Property Office (Bureau voor intellectuele eigendom van het Verenigd Koninkrijk), waardoor het geldig is, gebruikt kan worden en beschermd is. Het logo zal ook in het merkenregister van de Unie en in het internationale merkenregister worden opgenomen. (4) De in deze verordening vervatte maatregelen zijn in overeenstemming met het advies van het bij artikel 48 van Verordening (EU) nr. 910/2014 opgerichte comité, HEEFT DE VOLGENDE VERORDENING VASTGESTELD: Artikel 1 Het vertrouwensmerk van de EU voor gekwalificeerde vertrouwensdiensten heeft de vorm die in de bijlagen I en II wordt getoond, onverminderd het bepaalde in artikel 2. Artikel 2 1.   De referentiekleuren voor het vertrouwensmerk van de EU voor gekwalificeerde vertrouwensdiensten zijn: Pantone nrs. 654 en 116, dan wel blauw (100 % cyaan + 78 % magenta + 25 % geel + 9 % zwart) en geel (19 % magenta + 95 % geel), wanneer vierkleurendruk wordt toegepast; volgens het RGB-kleursysteem zijn de referentiekleuren: blauw (43 rood + 67 groen + 117 blauw) en geel (243 rood + 202 groen + 18 blauw). 2.   Het vertrouwensmerk van de EU voor gekwalificeerde vertrouwensdiensten mag alleen in zwart-wit worden toegepast, zoals getoond in bijlage II, indien het niet praktisch is om kleur te gebruiken. 3.   Indien het vertrouwensmerk van de EU voor gekwalificeerde vertrouwensdiensten op een donkere achtergrond wordt gebruikt, mag het in het negatief worden gebruikt met gebruikmaking van dezelfde achtergrondkleur, zoals getoond in de bijlagen I en II. 4.   Indien het vertrouwensmerk van de EU voor gekwalificeerde vertrouwensdiensten in kleur op een gekleurde achtergrond wordt gebruikt, waardoor het moeilijk te onderscheiden wordt, mag rond het vertrouwensmerk een begrenzende lijn worden aangebracht om het contrast met de achtergrondkleuren te verbeteren. Artikel 3 Het vertrouwensmerk van de EU voor gekwalificeerde vertrouwensdiensten heeft minimumafmetingen waardoor de visuele kenmerken en de belangrijkste vormen worden behouden, maar de afmetingen bedragen niet minder dan 64 × 85 pixels, 150 dpi. Artikel 4 Het vertrouwensmerk van de EU voor gekwalificeerde vertrouwensdiensten wordt zodanig gebruikt dat duidelijk wordt aangegeven op welke gekwalificeerde diensten het vertrouwensmerk betrekking heeft. Het vertrouwensmerk van de EU voor gekwalificeerde vertrouwensdiensten kan worden verbonden met grafische of tekstuele elementen die duidelijk aangeven voor welke vertrouwensdiensten het wordt toegepast, op voorwaarde dat zij de aard van het vertrouwensmerk niet veranderen, en de in artikel 23, lid 2, van Verordening (EU) nr. 910/2014 bedoelde koppeling met de toepasselijke vertrouwenslijsten niet wijzigen. Artikel 5 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 mei 2015. Voor de Commissie De voorzitter Jean-Claude JUNCKER ( 1 ) PB L 257 van 28.8.2014, blz. 73 . BIJLAGE I Vertrouwensmerk van de EU voor gekwalificeerde vertrouwensdiensten in kleur BIJLAGE II Vertrouwensmerk van de EU voor gekwalificeerde vertrouwensdiensten in zwart-wit",
  "source": "EUR LEX"
}