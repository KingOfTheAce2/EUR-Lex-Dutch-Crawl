{
  "url": "http://www.w3.org/1999/xhtml\">",
  "content": "C_2007180NL.01000101.xml 2.8.2007 NL Publicatieblad van de Europese Unie C 180/1 ADVIES VAN DE COMMISSIE van 1 augustus 2007 betreffende het plan voor de lozing van radioactieve afvalstoffen ten gevolge van de exploitatie van de Studsvik UK Metallic Recycling Facility in Workington, Cumbria, het Verenigd Koninkrijk (Alleen de Engelse tekst is authentiek) (2007/C 180/01) Op 15 januari 2007 heeft de Europese Commissie, overeenkomstig artikel 37 van het Euratom-Verdrag, van het Verenigd Koninkrijk algemene gegevens ontvangen betreffende het plan voor de lozing van radioactieve afvalstoffen ten gevolge van de exploitatie van de Studsvik UK Metallic Recycling Facility in het Verenigd Koninkrijk. Op basis van deze gegevens en de aanvullende op 7 december 2006 door de Commissie aangevraagde en op 22 januari 2007 en 4 april 2007 door de autoriteiten van het Verenigd Koninkrijk verstrekte informatie brengt de Commissie, na raadpleging van de groep van deskundigen, het volgende advies uit: 1. de afstand tussen de installatie en de meest nabije grens met een andere lidstaat, namelijk Ierland, is ongeveer 160 km; 2. bij een normale exploitatie veroorzaakt de lozing van vloeibare of gasvormige effluenten geen blootstelling aan straling die schadelijk is voor de gezondheid van inwoners van andere lidstaten; 3. na verwerking zal een deel van het materiaal worden ingedeeld als LLW (laagactief afval), terwijl een ander deel wordt bestemd voor hergebruik of recycling. Dit proces resulteert ook in de productie van een bepaalde hoeveelheid secundair LLW. De faciliteit is niet van plan om afval te verwerken dat niet kan voldoen aan de aanvaardingsvoorwaarden van de Drigg-opslagplaats. Radioactieve afvalstoffen worden vrijgegeven van de eisen van de basisnormen inzake de bescherming tegen ioniserende straling, hetzij na behandeling in Zweden (smelting), hetzij direct wanneer zij voldoen aan de criteria van de Substances of Low Activity Exemption Order van het VK; zij voldoen in ieder geval aan de criteria als neergelegd in de basisnormen inzake de bescherming tegen straling (Richtlijn 96/29/Euratom); 4. in het geval van een niet-geplande lozing van radioactieve afvalstoffen, ten gevolge van een ongeval van het type en de omvang als bedoeld in de algemene gegevens, zal de stralingsdosis die wordt ontvangen in andere lidstaten naar verwachting geen schadelijk effect hebben op de volksgezondheid. Concluderend is de Commissie van mening dat de uitvoering van het plan voor de lozing van radioactieve afvalstoffen, in welke vorm ook, ten gevolge van de exploitatie van de Studsvik UK Metallic Recycling Facility in Workington, Cumbria, het Verenigd Koninkrijk, zowel bij normale bedrijfsvoering als bij een ongeval van het type en de omvang als bedoeld in de algemene gegevens, niet het risico doet ontstaan van radioactieve besmetting van het water, de bodem of het luchtruim van een andere lidstaat.",
  "source": "EUR LEX"
}