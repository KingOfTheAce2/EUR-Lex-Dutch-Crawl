{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0696:NL:HTML\">",
  "content": "EUR-Lex - 31998D0696 - NL Avis juridique important | 31998D0696 98/696/EG: Beschikking van de Commissie van 24 november 1998 tot vaststelling van de regeling inzake de communautaire vergelijkende onderzoeken van pootaardappelen krachtens Richtlijn 66/403/EEG van de Raad (kennisgeving geschied onder nummer C(1998) 3633) Publicatieblad Nr. L 332 van 08/12/1998 blz. 0017 - 0018 BESCHIKKING VAN DE COMMISSIE van 24 november 1998 tot vaststelling van de regeling inzake de communautaire vergelijkende onderzoeken van pootaardappelen krachtens Richtlijn 66/403/EEG van de Raad (kennisgeving geschied onder nummer C(1998) 3633) (98/696/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 66/403/EEG van de Raad van 14 juni 1966 betreffende het in de handel brengen van pootaardappelen (1), laatstelijk gewijzigd bij Beschikking 98/111/EG van de Commissie (2), en met name op artikel 14, lid 4, Overwegende dat in artikel 14, lid 4, van Richtlijn 66/403/EEG is bepaald dat communautaire vergelijkende onderzoeken van pootaardappelen moeten worden georganiseerd; Overwegende dat alle lidstaten, voorzover op hun grondgebied normaliter pootaardappelen worden vermeerderd of geteeld, aan het communautaire vergelijkende onderzoek moeten deelnemen om ervoor te zorgen dat valabele conclusies kunnen worden getrokken; Overwegende dat de Commissie de nodige regelingen moet vaststellen met het oog op het communautaire vergelijkende onderzoek; Overwegende dat deze regelingen onder meer ook betrekking moeten hebben op bepaalde schadelijke organismen die binnen de werkingssfeer vallen van zowel Richtlijn 66/403/EEG als Richtlijn 77/93/EEG van de Raad van 21 december 1976 betreffende de beschermende maatregelen tegen het binnenbrengen op het grondgebied van de lidstaten van voor planten en voor plantaardige producten schadelijke organismen (3), laatstelijk gewijzigd bij Richtlijn 98/2/EG van de Commissie (4), Richtlijn 93/85/EEG van de Raad van 4 oktober 1993 betreffende bestrijding van aardappelringrot (5), alsmede Richtlijn 98/57/EG van de Raad van 20 juli 1998 betreffende de bestrijding van Ralstonia solanacearum (Smith) yabuuchi et al (6); Overwegende dat de in deze beschikking vervatte maatregelen in overeenstemming zijn met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 1. In 1999 worden communautaire vergelijkende onderzoeken van in 1998 geoogste pootaardappelen uitgevoerd. 2. Alle lidstaten nemen aan de communautaire vergelijkende onderzoeken deel. Artikel 2 1. De algemene regeling voor de uitvoering van communautaire vergelijkende onderzoeken is opgenomen in de bijlage. 2. Nadere bepalingen voor de uitvoering van communautaire vergelijkende onderzoeken worden vastgesteld in het Permanent Comité voor teeltmateriaal voor land-, tuin- en bosbouw. Artikel 3 Deze beschikking is gericht tot de lidstaten. Gedaan te Brussel, 24 november 1998. Voor de Commissie Franz FISCHLER Lid van de Commissie (1) PB 125 van 11. 7. 1966, blz. 2320/66. (2) PB L 28 van 4. 2. 1998, blz. 42. (3) PB L 26 van 31. 1. 1977, blz. 20. (4) PB L 15 van 21. 1. 1998, blz. 34. (5) PB L 259 van 18. 10. 1993, blz. 1. (6) PB L 235 van 21. 8. 1998, blz. 1. BIJLAGE ALGEMENE REGELING VOOR DE COMMUNAUTAIRE VERGELIJKENDE ONDERZOEKEN VAN POOTAARDAPPELEN IN 1998/1999 1. Verantwoordelijke instantie Landbrugs- og fiskeriministeriet Plantedirektoratet Danmark 2. Aantal monsters In totaal moeten 250 monsters worden genomen, waarvan: a) 223 monsters in de producerende lidstaten; b) 20 extra monsters in de lidstaat van bestemming als pootgoed uit een producerende lidstaat naar een andere lidstaat worden verzonden; c) 7 monsters in Zwitserland, in het kader van de in artikel 15, lid 1, van Richtlijn 66/403/EEG vermelde regeling inzake de gelijkwaardigheid van pootgoed. 3. Monsters Voor het nemen van de in punt 2, onder a), bedoelde monsters wordt een officiële bemonsteringsprocedure vastgesteld. Voor de bemonstering van de partij moet een adequate techniek worden toegepast. De diensten van de Commissie wijzen de personen aan die de monsters nemen; deze personen handelen onder verantwoordelijkheid van de diensten van de Commissie. De bemonstering vindt plaats op het bedrijf van de producent, op de plaats van lading, in sorteerinrichtingen of op enige andere plaats waar pootaardappelen zijn opgeslagen. Een monster als bedoeld in punt 2 bestaat uit 320 knollen. 4. Controles om na te gaan of pootaardappelen van de eerste nabouw van het monster aan de minimumeisen voldoen Op proefvelden worden nacontroles verricht, waarvan de resultaten zo nodig worden bevestigd door middel van laboratoriumproeven. Elk monster bestaat uit 100 knollen. 5. Controles om na te gaan of pootaardappelen vrij zijn van aardappelbruinrot (Pseudomonas solanacearum) en aardappelringrot (Corynebacterium sepedonicum/Clavibacter michiganensis) Laboratoriumproeven worden uitgevoerd volgens adequate methoden. Elk monster bestaat uit 200 knollen. 6. Controles om na te gaan of pootaardappelen vrij zijn van \"Potato Spindle Tuber Viroid\" (PSTV) Laboratoriumproeven worden uitgevoerd volgens adequate methoden. De in punt 1 genoemde verantwoordelijke instantie ziet erop toe dat de monsters de voor de betrokken methoden eventueel vastgestelde omvang hebben. 7. Vertrouwelijke behandeling van gegevens Voor de in de punten 5 en 6 bedoelde controles wordt, onder verantwoordelijkheid van de diensten van de Commissie, door de in punt 1 genoemde verantwoordelijke instantie vooraf een code toegekend aan elk monster voor laboratoriumproeven. Als een van de bovengenoemde schadelijke organismen op een monster wordt aangetroffen, ziet de Commissie erop toe dat de nodige maatregelen worden genomen als bepaald in Richtlijn 77/93/EEG of Richtlijn 93/85/EEG, of de voorschriften ter uitvoering van deze richtlijnen. Deze bepalingen gelden onverminderd de algemene regels voor het onderzoek van de jaarlijkse verslagen over de geconfirmeerde resultaten en conclusies van communautaire vergelijkende onderzoeken.",
  "source": "EUR LEX"
}