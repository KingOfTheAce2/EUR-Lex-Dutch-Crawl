{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997R2006:NL:HTML\">",
  "content": "EUR-Lex - 31997R2006 - NL Avis juridique important | 31997R2006 Verordening (EG) Nr. 2006/97 van de Raad van 9 oktober 1997 tot vaststelling van uitvoeringsbepalingen van de speciale regeling voor de invoer van olijfolie van oorsprong uit Marokko Publicatieblad Nr. L 284 van 16/10/1997 blz. 0013 - 0014 VERORDENING (EG) Nr. 2006/97 VAN DE RAAD van 9 oktober 1997 tot vaststelling van uitvoeringsbepalingen van de speciale regeling voor de invoer van olijfolie van oorsprong uit Marokko DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, Gezien het voorstel van de Commissie, Overwegende dat bij de artikelen 17 en 18 en bijlage B van de Samenwerkingsovereenkomst tussen de Europese Economische Gemeenschap en het Koninkrijk Marokko (1) hierna \"Samenwerkingsovereenkomst\" te noemen, een speciale regeling is vastgesteld voor de invoer van olijfolie van de GN-codes 1509 en 1510 die volledig in Marokko is verkregen en rechtstreeks van dat land naar de Gemeenschap is vervoerd; Overwegende dat voor olijfolie van de GN-codes 1509 10 10, 1509 10 90 en 1510 00 10 de geldende heffing forfaitair met 0,7245 ecu per 100 kg wordt verminderd uit hoofde van de vermindering bedoeld in artikel 17, lid 1, onder a), van de Samenwerkingsovereenkomst; dat, mits Marokko een bijzondere uitvoerheffing toepast, de heffing bij invoer bovendien wordt verminderd met een bedrag gelijk aan de bijzondere uitvoerheffing, met een maximum van 14,60 ecu per 100 kilogram, uit hoofde van de vermindering bedoeld in artikel 17, lid 1, onder b), van de Samenwerkingsovereenkomst en met nog eens 14,60 ecu per 100 kilogram uit hoofde van het aanvullende bedrag bedoeld in bijlage B bij de Samenwerkingsovereenkomst; Overwegende dat de Gemeenschap met Marokko een Overeenkomst in de vorm van een briefwisseling heeft gesloten waarbij de speciale regeling na 1 januari 1994 voor de duur van de Samenwerkingsovereenkomst wordt voortgezet in de vorm van een forfaitaire vermindering van de douanerechten (2); Overwegende dat de bij invoer van landbouwproducten toegepaste variabele heffingen, op grond van de in het kader van de multilaterale handelsbesprekingen van de Uruguay-ronde gesloten Landbouwovereenkomst (3), met ingang van 1 juli 1995 door vaste douanerechten moeten worden vervangen; Overwegende dat voor de voortzetting van de regeling nieuwe uitvoeringsbepalingen moeten worden vastgesteld en Verordening (EEG) nr. 1521/76 van de Raad van 24 juni 1976 betreffende de invoer van olijfolie van oorsprong uit Marokko (4) moet worden ingetrokken; Overwegende dat moet worden bepaald dat, overeenkomstig de Samenwerkingsovereenkomst, de bijzondere uitvoerheffing wordt doorberekend in de prijs van de olijfolie bij invoer in de Gemeenschap; dat, met het oog op de correcte toepassing van de betrokken regeling, moet worden bepaald dat de heffing uiterlijk bij de invoer van de olijfolie wordt betaald; Overwegende dat bij wijziging van de huidige bepalingen van de bij de Samenwerkingsovereenkomst vastgestelde speciale regeling, met name van de bedragen, en bij sluiting van een nieuwe overeenkomst, deze verordening kan worden aangepast om er de betrokken wijzigingen in op te nemen; dat moet worden bepaald dat deze eventuele aanpassingen door de Commissie kunnen worden vastgesteld via de procedure van artikel 38 van Verordening nr. 136/66/EEG van de Raad van 22 september 1966 houdende een gemeenschappelijke ordening der markten in de sector oliÃ«n en vetten (5); Overwegende dat de Commissie bij Verordening nr. 2146/95 (6), bij wijze van overgangsmaatregel, een autonome regeling heeft ingesteld die afloopt op 30 juni 1997; dat derhalve moet worden bepaald dat deze verordening met ingang van 1 juli 1997 van toepassing is, HEEFT DE VOLGENDE VERORDENING VASTGESTELD: Artikel 1 Bij deze verordening worden bepalingen vastgesteld voor de uitvoering van de speciale regeling voor invoer van olijfolie van oorsprong uit Marokko. Artikel 2 1. Het toe te passen recht bij invoer in de Gemeenschap van olijfolie van de GN-codes 1509 10 10, 1509 10 90 en 1510 00 10 die geen raffinageproces heeft ondergaan, volledig in Marokko is verkregen en rechtstreeks van dat land naar de Gemeenschap is vervoerd, wordt verminderd met 0,7245 ecu per 100 kilogram. 2. Als Marokko een bijzondere uitvoerheffing toepast op die olijfolie die volledig in Marokko is verkregen en rechtstreeks van dat land naar de Gemeenschap wordt vervoerd, wordt het toe te passen recht bovendien verminderd met een bedrag dat gelijk is aan dat van de bijzondere uitvoerheffing, maar met maximaal 14,60 ecu per 100 kilogram, welk bedrag met nogmaals 14,60 ecu per 100 kilogram wordt verhoogd. 3. De in lid 2 bedoelde vermindering van het douanerecht is van toepassing voor alle invoer van olijfolie waarvoor de importeur bij de invoer het bewijs levert dat de bijzondere uitvoerheffing in de invoerprijs is doorberekend. Artikel 3 1. Het toe te passen recht bij invoer in de Gemeenschap van olijfolie van GN-code 1509 90 00 die een raffinageproces heeft ondergaan, volledig in Marokko is verkregen en rechtstreeks van dat land naar de Gemeenschap is vervoerd, wordt verminderd met 4,661 ecu per 100 kilogram. 2. Het toe te passen recht bij invoer in de Gemeenschap van olijfolie van GN-code 1510 00 90 die een raffinageproces heeft ondergaan, volledig in Marokko is verkregen en rechtstreeks van dat land naar de Gemeenschap is vervoerd, wordt verminderd met 8,754 ecu per 100 kilogram. Artikel 4 De uitvoeringsbepalingen van deze verordening worden door de Commissie vastgesteld volgens de procedure van artikel 38 van Verordening nr. 136/66/EEG. Artikel 5 Bij wijziging van de huidige bepalingen van de bij de Samenwerkingsovereenkomst vastgestelde speciale regeling, met name van de bedragen, en bij sluiting van een nieuwe overeenkomst zal de Commissie de daaruit voor deze verordening voortvloeiende aanpassingen vaststellen volgens de procedure van artikel 38 van Verordening nr. 136/66/EEG. Artikel 6 Verordening (EEG) nr. 1521/76 wordt ingetrokken. Artikel 7 Deze verordening treedt in werking op de dag volgende op die van haar bekendmaking in het Publicatieblad van de Europese Gemeenschappen. Zij is van toepassing met ingang van 1 juli 1997. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 9 oktober 1997. Voor de Raad De Voorzitter M. DELVAUX-STEHRES (1) PB L 264 van 27. 9. 1978, blz. 2. (2) PB L 277 van 30. 10. 1996, blz. 35. (3) PB L 336 van 23. 12. 1994, blz. 1. (4) PB L 169 van 28. 6. 1976, blz. 43. Verordening laatstelijk gewijzigd bij Verordening (EG) nr. 2062/96 (PB L 277 van 30. 10. 1996, blz. 3). (5) PB 172 van 30. 9. 1966, blz. 3025/66. Verordening laatstelijk gewijzigd bij Verordening (EG) nr. 1581/96 (PB L 206 van 16. 8. 1996, blz. 11). (6) PB L 215 van 9. 9. 1995, blz. 1. Verordening laatstelijk gewijzigd bij Verordening (EG) nr. 1235/96 (PB L 161 van 29. 6. 1996, blz. 105).",
  "source": "EUR LEX"
}