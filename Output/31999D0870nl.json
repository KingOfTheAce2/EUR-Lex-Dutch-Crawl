{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0870:NL:HTML\">",
  "content": "EUR-Lex - 31999D0870 - NL Avis juridique important | 31999D0870 1999/870/EG: Besluit van de Raad van 17 december 1999 houdende machtiging van de plaatsvervangend secretaris-generaal van de Raad van de Europese Unie om op te treden als vertegenwoordiger van bepaalde lidstaten bij de sluiting van contracten met betrekking tot de installatie en de werking van de communicatie-infrastructuur voor de Schengenomgeving, \"SISNET\", alsmede om die contracten te beheren Publicatieblad Nr. L 337 van 30/12/1999 blz. 0041 - 0042 BESLUIT VAN DE RAAD van 17 december 1999 houdende machtiging van de plaatsvervangend secretaris-generaal van de Raad van de Europese Unie om op te treden als vertegenwoordiger van bepaalde lidstaten bij de sluiting van contracten met betrekking tot de installatie en de werking van de communicatie-infrastructuur voor de Schengenomgeving, \"SISNET\", alsmede om die contracten te beheren (1999/870/EG) DE RAAD VAN DE EUROPESE UNIE, Op grond van artikel 7 van het aan het Verdrag betreffende de Europese Unie en aan het Verdrag tot oprichting van de Europese Gemeenschap gehechte protocol tot opneming van het Schengenacquis in het kader van de Europese Unie (hierna te noemen \"het Schengenprotocol\"), (1) Overwegende dat de secretaris-generaal van de Raad gemachtigd is namens de betrokken lidstaten het contract met betrekking tot de installatie en de werking van Sirene-netwerk fase II(1) te beheren; (2) Overwegende dat de betrokken lidstaten besloten hebben het contract voor het Sirene-netwerk fase II niet te verlengen, waardoor het op 23 augustus 2001 verstrijkt; (3) Overwegende dat derhalve tegen 23 augustus 2001 moet worden voorzien in een nieuwe communicatie-infrastructuur ten behoeve van de Schengenomgeving, SISNET genaamd, hetgeen voorbereidende werkzaamheden voor de sluiting van de desbetreffende contracten vereist alsmede de sluiting van de contracten zelf en het beheer daarvan inhoudt; (4) Overwegende dat de betrokken lidstaten de plaatsvervangend secretaris-generaal van de Raad hebben verzocht hen te vertegenwoordigen bij de uitvoering van de noodzakelijke voorbereidende maatregelen alsmede bij de sluiting en het beheer van de desbetreffende contracten; (5) Overwegende dat deze taak, die de plaatsvervangend secretaris-generaal van de Raad namens een aantal lidstaten zal uitvoeren, een opdracht is die los staat van de taken die de plaatsvervangend secretaris-generaal vervult uit hoofde van zijn verplichtingen krachtens het Verdrag tot oprichting van de Europese Gemeenschap en het Verdrag betreffende de Europese Unie; (6) Overwegende dat het derhalve wenselijk is dat deze taak via een uitdrukkelijk besluit van de Raad wordt toegewezen aan de plaatsvervangend secretaris-generaal, BESLUIT: Artikel 1 1. De Raad machtigt de plaatsvervangend secretaris-generaal van de Raad op te treden als de vertegenwoordiger van de betrokken lidstaten (België, Denemarken, Duitsland, Griekenland, Spanje, Frankrijk, Italië, Luxemburg, Nederland, Oostenrijk, Portugal, Finland en Zweden) met betrekking tot: a) de uitvoering van een aanbesteding voor de levering, de installatie en het beheer van het SISNET en van alle andere nodige voorbereidende maatregelen in dit verband; en b) de sluiting en het beheer van de contracten voor de levering, de installatie en het beheer van het SISNET alsmede inzake het verstrekken van de met het gebruik ervan samenhangende diensten. 2. De in lid 1 bedoelde machtiging geldt voor de tijd dat de betalingen uit hoofde van bovengenoemde contracten niet ten laste komen van de algemene begroting van de Europese Unie, maar voor rekening van de betrokken lidstaten blijven. 3. De plaatsvervangend secretaris-generaal wordt tevens gemachtigd op te treden als vertegenwoordiger van Ierland en/of het Verenigd Koninkrijk voor de in lid 1 bedoelde aangelegenheden, overeenkomstig toekomstige besluiten van de Raad betreffende de deelneming van een van deze lidstaten aan enkele of aan alle bepalingen van het Schengenacquis en in overeenstemming met de bepalingen van artikel 4 van het Schengenprotocol. Artikel 2 De werkzaamheden in verband met de voorbereiding van de aanbesteding en het beheer van de daaruit voortvloeiende contracten als bedoeld in artikel 1, lid 1, namens de betrokken lidstaten worden door het secretariaat-generaal van de Raad als onderdeel van zijn gewone administratieve taken verricht. Artikel 3 Alle aangelegenheden omtrent de niet-contractuele aansprakelijkheid op grond van handelen of nalaten door het secretariaat-generaal van de Raad bij het vervullen van zijn administratieve taken uit hoofde van dit besluit, vallen onder artikel 288, tweede alinea, van het Verdrag tot oprichting van de Europese Gemeenschap. Artikel 235 van dat Verdrag is dientengevolge van toepassing op eventuele geschillen betreffende schadevergoeding. Artikel 4 1. De op naam van de secretaris-generaal van de Raad gestelde speciale bankrekening, die is geopend met het oog op het beheer van de in Besluit 1999/322/EG vermelde contracten, wordt gebruikt voor de begroting betreffende de sluiting en het beheer van de in artikel 1, lid 1, bedoelde contracten. 2. De plaatsvervangend secretaris-generaal wordt gemachtigd de in lid 1 genoemde bankrekening te gebruiken om zijn verplichtingen uit hoofde van dit besluit na te komen. Artikel 5 Dit besluit wordt van kracht op de dag waarop het wordt aangenomen. Artikel 6 Dit besluit wordt bekendgemaakt in het Publicatieblad van de Europese Gemeenschappen. Gedaan te Brussel, 17 december 1999. Voor de Raad De voorzitter K. HEMILÄ (1) Besluit van de Raad 1999/322/EG van 3 mei 1999 (PB L 123 van 13.5.1999, blz. 49).",
  "source": "EUR LEX"
}