{
  "url": "http://www.w3.org/1999/xhtml\">",
  "content": "L_2010304NL.01000701.xml 20.11.2010 NL Publicatieblad van de Europese Unie L 304/7 VERORDENING (EU) Nr. 1065/2010 VAN DE COMMISSIE van 19 november 2010 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, moeten bepalingen worden vastgesteld voor de indeling van de in de bijlage bij onderhavige verordening vermelde goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die geheel of gedeeltelijk of met toevoeging van onderverdelingen op de gecombineerde nomenclatuur is gebaseerd en die bij specifieke wetgeving van de Unie is vastgesteld met het oog op de toepassing van tariefmaatregelen en andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage beschreven goederen worden ingedeeld onder de in kolom 2 van die tabel vermelde GN-code, om de in kolom 3 vermelde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De bepalingen van deze verordening zijn in overeenstemming met het advies van het Comité Douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 vermelde GN-codes. Artikel 2 Op een door de douane van een lidstaat verstrekte bindende tariefinlichting die niet in overeenstemming is met de bepalingen van deze verordening, kan nog gedurende drie maanden een beroep worden gedaan overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 november 2010. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een product bestaande uit een kartonnen rol en een handvat van gevormde kunststof (een zogenaamde „textielroller”). De kartonnen rol is aan de buitenkant bekleed met zelfklevend papier en aan de binnenkant met synthetische kunststof. De kartonnen rol, met het zelfklevend papier, is wegwerpbaar en verwisselbaar. Zij is verpakt in een beschermende laag papier met een beschrijving van de werking van het product. Het product is bestemd om te worden gebruikt voor het verwijderen van bijvoorbeeld stof, pluis, haar, roos van textielkleding en dergelijke. 9603 90 91 De indeling is vastgesteld op basis van de algemene regels 1, 4 en 6 voor de interpretatie van de gecombineerde nomenclatuuren de tekst van de GN-codes 9603, 9603 90 en 9603 90 91. Het product, dat op het eerste gezicht niet kan worden ingedeeld onder een specifieke post, is nog het meest verwant met borstels van post 9603. Post 9603 omvat een hele reeks artikelen die zowel qua materiaal als qua vorm aanzienlijke verschillen vertonen (zie ook de toelichting bij het geharmoniseerde systeem op post 9603). Het product moet daarom worden ingedeeld onder GN-code 9603 90 91 als andere borstels.",
  "source": "EUR LEX"
}