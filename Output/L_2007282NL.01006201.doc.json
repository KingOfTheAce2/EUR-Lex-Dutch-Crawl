{
  "url": "http://www.w3.org/1999/xhtml\">",
  "content": "L_2007282NL.01006201.xml 26.10.2007 NL Publicatieblad van de Europese Unie L 282/62 BESLUIT 2007/690/GBVB VAN DE RAAD van 22 oktober 2007 tot uitvoering van Gemeenschappelijk Optreden 2005/557/GBVB inzake het civiel-militaire optreden van de Europese Unie ter ondersteuning van de missies van de Afrikaanse Unie in de regio Darfur in Sudan en in Somalië DE RAAD VAN DE EUROPESE UNIE, Gezien Gemeenschappelijk Optreden 2005/557/GBVB van de Raad van 18 juli 2005 inzake het civiel-militaire optreden van de Europese Unie ter ondersteuning van de missies van de Afrikaanse Unie in de regio Darfur in Sudan en in Somalië ( 1 ) , en met name op artikel 8, lid 1, tweede alinea, in samenhang met artikel 23, lid 2, van het Verdrag betreffende de Europese Unie, Overwegende hetgeen volgt: (1) De Raad heeft op 23 april 2007 Besluit 2007/244/GBVB tot uitvoering van Gemeenschappelijk Optreden 2005/557/GBVB inzake het civiel-militaire optreden van de Europese Unie ter ondersteuning van de missies van de Afrikaanse Unie in de regio Darfur in Sudan en in Somalië ( 2 ) aangenomen. Bij dat besluit is de financiering van de civiele component ervan verlengd tot en met 31 oktober 2007. (2) In afwachting van de overgang van de missie van de Afrikaanse Unie naar een hybride operatie van de VN en de AU (UNAMID) is besloten het civiel-militaire optreden van de Europese Unie ter ondersteuning van de missies van de Afrikaanse Unie in de regio Darfur in Sudan en in Somalië voort te zetten tot en met 31 december 2007. (3) In Resolutie 1769 van de VN-Veiligheidsraad van 31 juli 2007 is bepaald dat het gezag uiterlijk op 31 december 2007 van AMIS aan UNAMID moet worden overgedragen. (4) Het Politiek en Veiligheidscomité is op 21 september 2007 overeengekomen dat de civiele component van het civiel-militaire optreden van de Europese Unie ter ondersteuning van de missies van de Afrikaanse Unie in de regio Darfur in Sudan en in Somalië moet worden beëindigd op de datum waarop de overdracht van het gezag van AMIS aan UNAMID plaatsvindt. (5) Wat de civiele component betreft, dient de Raad derhalve een besluit te nemen over de voortzetting van de financiering van het ondersteunend optreden op basis van het hierboven vermelde tijdschema. (6) Het ondersteunend optreden heeft mogelijk plaats in een verslechterende situatie die de doelstellingen van het GBVB, uiteengezet in artikel 11 van het Verdrag, kan schaden, BESLUIT: Artikel 1 1.   Het financieel referentiebedrag ter dekking van de uitgaven in verband met de uitvoering van afdeling II van Gemeenschappelijk Optreden 2005/557/GBVB van 1 mei 2007 tot en met 30 april 2008 bedraagt EUR 2 125 000. Dit bedrag dekt de periode van het huidige mandaat van de missie van de AU in de regio Darfur in Sudan (AMIS II) en de daaropvolgende periode van liquidatie van de civiele component van het civiel-militaire optreden van de Europese Unie ter ondersteuning van de missies van de Afrikaanse Unie in de regio Darfur in Sudan en in Somalië. 2.   De uit het in lid 1 genoemde bedrag gefinancierde uitgaven worden beheerd volgens de procedures en voorschriften van de Europese Gemeenschap die van toepassing zijn op de algemene begroting van de Europese Unie met dien verstande dat eventuele prefinancieringen evenwel niet het eigendom van de Gemeenschap blijven. Onderdanen van derde staten mogen inschrijven bij aanbestedingen. 3.   Uitgaven komen met ingang van 1 mei 2007 in aanmerking voor financiering. Artikel 2 Besluit 2007/244/GBVB van de Raad wordt hierbij ingetrokken. Artikel 3 Dit besluit wordt van kracht op de dag waarop het wordt aangenomen. Artikel 4 Dit besluit wordt in het Publicatieblad van de Europese Unie bekendgemaakt. Gedaan te Luxemburg, 22 oktober 2007. Voor de Raad De voorzitter J. SILVA ( 1 ) PB L 188 van 20.7.2005, blz. 46 . Gemeenschappelijk Optreden gewijzigd bij Gemeenschappelijk Optreden 2007/245/GBVB van de Raad ( PB L 106 van 24.4.2007, blz. 65 ). ( 2 ) PB L 106 van 24.4.2007, blz. 63 .",
  "source": "EUR LEX"
}