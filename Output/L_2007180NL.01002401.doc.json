{
  "url": "http://www.w3.org/1999/xhtml\">",
  "content": "L_2007180NL.01002401.xml 10.7.2007 NL Publicatieblad van de Europese Unie L 180/24 BESLUIT VAN DE COMMISSIE van 25 juni 2007 inzake de verenigbaarheid met de Gemeenschapswetgeving van maatregelen die door België zijn genomen overeenkomstig artikel 3 bis, lid 1, van Richtlijn 89/552/EEG van de Raad betreffende de coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisieomroepactiviteiten (2007/479/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 89/552/EEG betreffende de coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisieomroepactiviteiten, ( 1 ) en met name op artikel 3 bis, lid 2, Gezien het advies van het bij artikel 23 bis van Richtlijn 89/552/EEG ingestelde Comité, Overwegende hetgeen volgt: (1) Bij schrijven van 10 december 2003 heeft België de Commissie in kennis gesteld van de maatregelen die ingevolge artikel 3 bis, lid 1, van Richtlijn 89/552/EEG moeten worden genomen. (2) De Commissie is, binnen een periode van drie maanden vanaf deze kennisgeving, nagegaan of deze maatregelen, met name de evenredigheid van de maatregelen en de transparantie van de nationale overlegprocedure, verenigbaar zijn met het Gemeenschapsrecht. (3) Bij haar onderzoek heeft de Commissie de over het Belgische medialandschap beschikbare gegevens in aanmerking genomen. (4) De lijst van evenementen van aanzienlijk belang voor de samenleving in de Belgische maatregelen was duidelijk en transparant opgesteld en er vond een uitgebreide raadpleging plaats in België. (5) De Commissie is ervan overtuigd dat de in de aangemelde Belgische maatregelen opgenomen evenementen aan minstens twee van de volgende criteria voldoen, die als betrouwbare indicatoren van het belang van evenementen voor de samenleving worden beschouwd: i) een bijzondere algemene weerklank binnen de lidstaat en niet alleen van belang voor diegenen die de sport of activiteit in kwestie gewoonlijk volgen; ii) een algemeen erkend, onmiskenbaar cultureel belang voor de bevolking in de lidstaat, met name als katalysator van culturele identiteit; iii) deelname van de nationale ploeg aan het betrokken evenement in de context van een wedstrijd of toernooi van internationaal belang; en het feit dat het evenement traditioneel op de kosteloze televisie wordt uitgezonden en hoge kijkcijfers haalt. (6) Een aantal van de in de aangemelde Belgische maatregelen opgenomen evenementen, met inbegrip van de Olympische zomer- en winterspelen, alsmede de finales in het wereldkampioenschap en het Europees kampioenschap voetbal (mannen), vallen binnen de categorie van evenementen die traditioneel beschouwd worden als van aanzienlijk belang voor de samenleving, zoals uitdrukkelijk vermeld in overweging 18 van Richtlijn 97/36/EG. Deze evenementen vinden een bijzondere algemene weerklank in België omdat zij bijzonder populair zijn bij het algemene publiek en niet alleen bij diegenen die sportevenementen over het algemeen volgen. (7) Omdat de twee beste Belgische clubs normaal gesproken tegen elkaar uit komen in de finale om de Belgische voetbalbeker (mannen) en de winnaar met een trofee naar huis gaat (de beker), is deze wedstrijd ook bij diegenen die sportevenementen over het algemeen niet volgen zeer populair en vindt hij dus een bijzondere algemene weerklank in België. (8) De aangemelde voetbalevenementen waaraan wordt deelgenomen door nationale ploegen vinden een bijzondere algemene weerklank in België omdat zij Belgische ploegen de gelegenheid bieden het Belgisch voetbal op internationaal niveau te promoten. (9) De finales en de halve finales van de Champions League en de UEFA-beker vinden een bijzondere algemene weerklank in België gezien de populariteit van voetbal in België en het prestige van deze wedstrijden die gevolgd worden door het algemene publiek en niet alleen door diegenen die sportevenementen over het algemeen volgen. (10) Wielrennen op de weg is een populaire sport in België. Een deel van de Ronde van Frankrijk (mannen), het belangrijkste wielerevenement ter wereld, vindt plaats in België. Het kampioenschap van België wielrennen op de weg (mannen) vindt een bijzondere algemene weerklank in België omdat dit evenement de afsluiting vormt van het wielerseizoen voor beroepsrenners en gevolgd wordt door het algemene publiek en de Belgische media. De andere aangemelde wielerevenementen vinden een bijzondere algemene weerklank in België als gevolg van de successen die de Belgische deelnemers gewoonlijk op internationaal niveau boeken. De aangemelde internationale wielerwedstrijden die plaatsvinden in België bieden tevens een gelegenheid om het land België te promoten. (11) De Memorial Ivo Van Damme die deel uitmaakt van de Golden League, vindt een bijzondere algemene weerklank in België omdat dit een internationaal atletiekevenement op hoog niveau is dat in België wordt gehouden ter nagedachtenis van een groot Belgisch atleet waarbij sport en muziek worden gecombineerd zodat het zeer populair is bij het algemene publiek. (12) De aangemelde onderdelen van het Wereldkampioenschap atletiek waaraan wordt deelgenomen door Belgische atleten vinden een bijzondere algemene weerklank in België omdat zij Belgische atleten een gelegenheid bieden zich op internationaal niveau met andere atleten te meten. (13) De Grote Prijs van België Formule 1 vindt een bijzondere algemene weerklank omdat deze een zeer mooi Belgisch circuit promoot dat deel uitmaakt van de nationale trots. (14) De aangemelde tenniswedstrijden waaraan wordt deelgenomen door nationale spelers of teams vinden een bijzondere algemene weerklank in België als gevolg van de successen van Belgische tennisspelers op internationaal niveau. (15) De finale van de Koningin Elisabethwedstrijd heeft een onmiskenbaar cultureel belang met name als katalysator van de Belgische culturele identiteit, als gevolg van de belangrijke bijdrage van Koningin Elisabeth en haar echtgenoot Koning Albert aan de Belgische geschiedenis en de extreem hoge kwaliteit en het wereldwijde belang van dat culturele evenement. (16) De aangemelde evenementen, met inbegrip van de evenementen die als één geheel en niet als een reeks individuele evenementen moeten worden beschouwd, worden traditioneel op kosteloze televisie uitgezonden en halen hoge kijkcijfers. In die gevallen waarin bij uitzondering geen specifieke kijkcijfers beschikbaar zijn (finales van het Europees kampioenschap voetbal) is opneming van het evenement in de lijst verder gerechtvaardigd als gevolg van het algemeen erkende, onmiskenbare culturele belang voor de Belgische bevolking, gezien de belangrijke bijdrage aan het onderling begrip tussen volkeren en het belang van voetbal voor de Belgische samenleving als geheel en voor de nationale trots omdat Belgische sportlieden de gelegenheid wordt geboden successen te boeken in deze belangrijke internationale wedstrijd. (17) De Belgische maatregelen blijken evenredig en rechtvaardigen, om de doorslaggevende reden van het publieke belang dat erin bestaat te zorgen voor brede toegang van het publiek tot uitzendingen van evenementen die van grote betekenis zijn voor de samenleving, een afwijking van de fundamentele vrijheid van dienstverlening van het EG-Verdrag. (18) De Belgische maatregelen zijn verenigbaar met de concurrentieregels van de EG voor zover de aanwijzing van gekwalificeerde omroeporganisaties voor het uitzenden van in de lijst opgenomen evenementen steunt op objectieve criteria die werkelijke en potentiële concurrentie mogelijk maken bij de verwerving van de rechten om deze evenementen uit te zenden. Bovendien is het aantal in de lijst opgenomen evenementen niet onevenredig waardoor de verdere concurrentie op de markt van downstream kosteloze en betaaltelevisie zou worden verstoord. (19) Nadat de Commissie de andere lidstaten de Belgische maatregelen had meegedeeld en na overleg met het op grond van artikel 23 bis van Richtlijn 89/552/EEG opgerichte comité deelde de directeur-generaal voor onderwijs en cultuur België bij schrijven van 7 april 2004 mee dat de Europese Commissie niet voornemens was bezwaar te maken tegen de aangemelde maatregelen. (20) De Belgische maatregelen werd in de Vlaamse Gemeenschap goedgekeurd op 28 mei 2004 en in de Franse Gemeenschap op 8 juni 2004. (21) Deze maatregelen werden bekendgemaakt in de C-reeks van het Publicatieblad van de Europese Unie ( 2 ) overeenkomstig artikel 3 bis, lid 2, van Richtlijn 89/552/EEG. (22) Uit het arrest van het Gerecht van eerste aanleg van het Hof van Justitie in zaak T-33/01, Infront WM tegen de Commissie, volgt dat de verklaring dat maatregelen die zijn genomen overeenkomstig artikel 3 bis, lid 1, van Richtlijn 89/552/EEG verenigbaar zijn met het Gemeenschapsrecht, een besluit vormt in de zin van artikel 249 van het EG-Verdrag, dat derhalve door de Commissie moet worden genomen. Bijgevolg moet bij dit besluit worden verklaard dat de door België aangemelde maatregelen verenigbaar zijn met het Gemeenschapsrecht. De uiteindelijk door België genomen en in de bijlage bij dit besluit vermelde maatregelen moeten overeenkomstig artikel 3 bis, lid 2, van Richtlijn 89/552/EEG in het Publicatieblad worden bekendgemaakt. BESLUIT: Artikel 1 De door België bij de Commissie op 10 december 2003 aangemelde maatregelen overeenkomstig artikel 3 bis, lid 1, van Richtlijn 89/552/EEG, zoals bekendgemaakt in het Publicatieblad van de Europese Unie C 158 van 29 juni 2005 , zijn verenigbaar met het Gemeenschapsrecht. Artikel 2 De uiteindelijk door België genomen en in de bijlage bij dit besluit vermelde maatregelen worden overeenkomstig artikel 3 bis, lid 2, van Richtlijn 89/552/EEG in het Publicatieblad bekendgemaakt. Gedaan te Brussel, 25 juni 2007. Voor de Commissie Viviane REDING Lid van de Commissie ( 1 ) PB L 298 van 17.10.1989, blz. 23 . Richtlijn gewijzigd bij Richtlijn 97/36/EG van het Europees Parlement en de Raad ( PB L 202 van 30.7.1997, blz. 60 ). ( 2 ) PB C 158 van 29.6.2005, blz. 13 . BIJLAGE Bekendmaking overeenkomstig artikel 3 bis, lid 2, van Richtlijn 89/552/EEG van de Raad betreffende de coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisieomroepactiviteiten De door België genomen maatregelen die overeenkomstig artikel 3 bis, lid 2, van Richtlijn 89/552/EEG moeten worden bekendgemaakt, worden omschreven in de hiernavolgende passages van door achtereenvolgens de Franse en de Vlaamse Gemeenschappen goedgekeurde en in het Staatsblad gepubliceerd teksten: — voor de Franse Gemeenschap in het decreet betreffende de radio-omroep van 27 februari 2003 (MB nr. 137 van 17.4.2003) en het besluit van 8 juni 2004 (MB nr. 318 van 6.9.2004); — voor de Vlaamse Gemeenschap in het besluit van 25 januari 1995 (DVR nr. 1995-01-25/38) en het besluit van 28 mei 2004 (BS nr. 295 van 19.8.2004). Een geconsolideerde lijst van evenementen van aanzienlijk belang voor België is opgenomen in de overeenkomst die werd gesloten tussen de Franse Gemeenschap en de Vlaamse Gemeenschap op 28 november 2003: FRANSE GEMEENSCHAP „1.   Decreet betreffende de radio-omroep […] Art. 4, lid 1 Na het advies van de Hoge Raad te hebben ingewonnen, kan de Regering de lijst vaststellen van de evenementen die zij van het hoogste belang acht voor het publiek van de Franse Gemeenschap. Voor die evenementen kan geen exclusiviteitsrecht worden verleend aan een uitgever van televisie-omroepdiensten of aan de RTBF, zodat een belangrijk deel van het publiek van die Gemeenschap geen toegang tot die evenementen zou hebben via een televisie-omroepdienst met vrije toegang. De Regering bepaalt of die evenementen rechtstreeks of onrechtstreeks, volledig of gedeeltelijk, dienen te worden uitgezonden. Art. 4, lid 2 Een evenement wordt geacht als van het hoogste belang voor het publiek van de Franse Gemeenschap als het beantwoordt aan ten minste twee criteria die hierna vermeld zijn: 1. het evenement wekt een grote belangstelling bij het publiek van de Franse Gemeenschap in het algemeen en niet alleen bij het publiek dat een dergelijk evenement gewoonlijk volgt; 2. het evenement is van cultureel belang, zoals dit globaal wordt erkend door het publiek van de Franse Gemeenschap, en werkt als een katalysator van zijn culturele identiteit; 3. een belangrijke persoon of een nationale ploeg neemt deel aan het betrokken evenement in het kader van een zeer belangrijke internationale competitie of manifestatie; 4. het evenement wordt traditioneel uitgezonden in een programma van een televisie-omroepdienst met vrije toegang in de Franse Gemeenschap en wekt de belangstelling van een breed publiek. Na het advies van de Hoge Raad te hebben ingewonnen, stelt de Regering de nadere regels vast volgens welke de hierboven vermelde evenementen toegankelijk moeten worden gemaakt. Art. 4, lid 3 Een televisie-omroepdienst wordt beschouwd als een dienst met vrije toegang, als hij in het Frans wordt uitgezonden en kan worden ontvangen door 90 % van de gezinnen die over een apparatuur beschikken voor ontvangst van televisie-omroepdiensten gelegen in het Frans taalgebied en in het tweetalig gebied Brussel-Hoofdstad. Naast de technische kosten, kan de ontvangst van deze dienst niet afhankelijk worden gemaakt van een andere betaling dan de eventuele abonnementsprijs voor het basisaanbod van een kabeldistributiedienst. Art. 4, lid 4 De uitgevers van televisie-omroepdiensten en de RTBF mogen geen exclusiviteitsrechten, die ze na 30 juli 1997 zouden hebben verworven, uitoefenen, waardoor ze de toegang, via een televisie-omroepdienst met vrije toegang, zouden beletten tot evenementen van het hoogste belang, waarvan de lijst werd bekendgemaakt in het Publicatieblad van de Europese Gemeenschappen , aan een belangrijk deel van het publiek van een lidstaat van de Europese Unie. Ze schikken zich naar de bijzondere voorwaarden die werden vastgesteld naar aanleiding van de bekendmaking van de voormelde lijsten en die betrekking hebben op de rechtstreekse, onrechtstreekse, volledige of gedeeltelijke toegang. 2.   Besluit van de Regering van de Franse Gemeenschap tot bepaling van evenementen van het hoogste belang en tot vaststelling van de nadere regels voor de toegang ertoe voor het publiek Artikel 1 Binnen de perken van dit besluit gebeurt de toegang van het publiek van de Franse Gemeenschap tot evenementen, rechtstreeks, onrechtstreeks, volledig of gedeeltelijk overeenkomstig de bijlage bij dit besluit. Artikel 2 De dienstenuitgever van de televisie-omroep behorend tot de Franse Gemeenschap, die van plan is een exclusiviteitsrecht op heruitzending, dat hij verworven heeft voor een evenement van het hoogste belang, is ertoe gehouden dit uit te zenden via een programma van een televisie-omroepdienst met vrije toegang en overeenkomstig de bijlage bij dit besluit. Artikel 3 De dienstenuitgever van de televisie-omroep die het recht op rechtstreekse en volledige uitzending van een evenement verworven heeft, kan het evenement onrechtstreeks uitzenden via een programma van een televisie-omroepdienst met vrije toegang in de volgende gevallen: — het evenement gebeurt tussen 0 uur en 8 uur, Belgisch uur; — het evenement gebeurt tijdens de zendtijd van een algemeen nieuwsjournaal dat gewoonlijk voor deze uitgever wordt uitgezonden; — het evenement omvat elementen die gelijktijdig gebeuren. Artikel 4 Dit besluit schept geen enkele verplichting om uit te zenden in hoofde van de RTBF en van de dienstenuitgevers van de televisie-omroep van de Franse Gemeenschap. Artikel 5 De Minister tot wiens bevoegdheid de Audiovisuele sector behoort, wordt belast met de uitvoering van dit besluit. Brussel, 8 juni 2004. Vanwege de Regering van de Franse Gemeenschap: De Minister van de Audiovisuele sector, O. CHASTEL 3.   Bijlage bij het besluit Lijst van evenementen en categorieën evenementen van het hoogste belang en nadere regels voor de toegang ertoe voor het publiek: de Olympische zomerspelen en winterspelen, rechtstreekse verslaggeving en samenvattingen; de finale van de Beker van België voor voetbal, mannen, rechtstreekse integrale verslaggeving; alle wedstrijden van het Belgische voetbalteam, mannen, rechtstreekse integrale verslaggeving; de eindronde van het wereldkampioenschap voetbal, mannen, rechtstreekse integrale verslaggeving; de eindronde van het Europees kampioenschap voetbal, mannen, rechtstreekse integrale verslaggeving; de wedstrijden van de Champions League waaraan een Belgisch clubteam deelneemt, rechtstreekse integrale verslaggeving; de wedstrijden voor de UEFA-Cup waaraan een Belgisch clubteam deelneemt, rechtstreekse integrale verslaggeving; de Ronde van Frankrijk voor beroepsrenners, mannen, rechtstreekse verslaggeving en samenvattingen; Luik-Bastenaken-Luik, rechtstreekse verslaggeving en samenvattingen; de Amstel Gold Race, rechtstreekse verslaggeving en samenvattingen; de Ronde van Vlaanderen, rechtstreekse verslaggeving en samenvattingen; Parijs-Roubaix, rechtstreekse verslaggeving en samenvattingen; Milaan-San Remo, rechtstreekse verslaggeving en samenvattingen; het kampioenschap van België wielrennen op de weg voor beroepsrenners, mannen, rechtstreekse verslaggeving en samenvattingen; het wereldkampioenschap wielrennen op de weg voor beroepsrenners, mannen, rechtstreekse verslaggeving en samenvattingen; de Memorial Ivo Van Damme, rechtstreekse integrale verslaggeving; de Grote Prijs van België Formule 1, rechtstreekse integrale verslaggeving; de volgende Grand Slam-tennistoernooien: Roland Garros en Wimbledon, alle kwartfinales, halve finales en finales met Belgische deelnemers, rechtstreekse integrale verslaggeving; De Davis Cup en de Fed Cup, alle kwartfinales, halve finales en finales waaraan het Belgische team deelneemt, rechtstreekse integrale verslaggeving; de finale van de Koningin Elisabethwedstrijd, rechtstreekse integrale verslaggeving; de Waalse Pijl, rechtstreekse verslaggeving en samenvattingen; de wedstrijden van het wereldkampioenschap atletiek waaraan Belgische atleten deelnemen, rechtstreekse integrale verslaggeving. Gezien om te worden gevoegd bij het besluit van 8 juni 2004. De Minister van de Audiovisuele sector, O. CHASTEL ” VLAAMSE GEMEENSCHAP „1.   Besluit van 25 januari 1995 Art. 76 § 1 De Vlaamse regering stelt een lijst op van evenementen die van aanzienlijk belang voor de samenleving worden geacht en die, om die reden, niet op een exclusieve basis zodanig mogen worden uitgezonden dat een belangrijk deel van het publiek in de Vlaamse Gemeenschap dergelijke evenementen niet via rechtstreekse of uitgestelde verslaggeving op de kosteloze televisie kan volgen. De Vlaamse regering bepaalt of deze evenementen via volledige of gedeeltelijke rechtstreekse verslaggeving dan wel, waar nodig of passend om objectieve redenen van algemeen belang, via volledige of gedeeltelijke uitgestelde verslaggeving beschikbaar moeten zijn. Art. 76 § 2 De televisieomroepen van of erkend door de Vlaamse Gemeenschap mogen de door hen verworven exclusieve rechten niet zodanig uitoefenen dat een belangrijk deel van het publiek in een andere lidstaat van de Europese Gemeenschap de door die andere lidstaat aangewezen evenementen, niet op de kosteloze televisie kan volgen via volledige of gedeeltelijke rechtstreekse verslaggeving dan wel, waar nodig of passend om objectieve redenen van openbaar belang, via volledige of gedeeltelijke uitgestelde verslaggeving, zoals door die andere lidstaat is bepaald. 2.   Besluit van de Vlaamse Regering houdende vaststelling van de lijst van evenementen van aanzienlijk belang voor de samenleving Overwegende dat een evenement als een evenement van aanzienlijk belang voor de samenleving kan worden beschouwd wanneer aan 2 van de volgende voorwaarden wordt voldaan: 1. het evenement heeft een belangrijke algemene nieuwswaarde en ontlokt een brede interesse bij het publiek; 2. het evenement vindt plaats in het kader van een belangrijke internationale competitie of is een wedstrijd waaraan de nationale ploeg, een Belgisch clubteam of één of meerdere Belgische sportman/-vrouw deelneemt; 3. het evenement behoort tot een belangrijke sportdiscipline en heeft een belangrijke culturele waarde in de Vlaamse Gemeenschap; 4. het evenement wordt traditioneel uitgezonden via kosteloze televisie en haalt hoge kijkcijfers in zijn categorie. […] Artikel 1 § 1 De volgende evenementen worden beschouwd als een evenement van aanzienlijk belang voor de samenleving: 1. De Olympische zomerspelen; 2. Voetbal (mannen): alle wedstrijden van de nationale ploeg en alle wedstrijden van de eindronde van de Wereldbeker en van het Europees kampioenschap; 3. Champions League en UEFA-Cup: — de wedstrijden waaraan een Belgisch clubteam deelneemt; — halve finales en finales; 4. De finale van de Beker van België voetbal (mannen); 5. Wielrennen: De Ronde van Frankrijk voor eliterenners (mannen): alle ritten; De volgende wereldbekerwedstrijden: Milaan-San Remo, Ronde van Vlaanderen, Parijs-Roubaix, Luik-Bastenaken-Luik, Amstel Gold Race, Parijs-Tours en Ronde van Lombardije; Het kampioenschap van België en het wereldkampioenschap op de weg voor eliterenners (mannen); 6. Veldrijden: het kampioenschap van België en het wereldkampioenschap voor eliterenners (mannen); 7. Tennis: Grand Slam-toernooien: alle wedstrijden met Belgische spelers/speelsters vanaf de kwartfinales en alle finales (enkelspel); Davis- en Fed Cup: kwartfinales, halve finales en finales waaraan Belgische ploeg deelneemt; 8. De Grote Prijs van België Formule 1; 9. Atletiek: de Memorial Van Damme; 10. De Koningin Elisabethwedstrijd. Artikel 1 § 2 De evenementen bedoeld in 2, 3, 4, 6, 7, 8, 9 en 10 zijn via volledige rechtstreekse verslaggeving beschikbaar. De evenementen bedoeld in 1 en 5 en zijn via gedeeltelijke rechtstreekse verslaggeving beschikbaar. Art. 2 De exclusieve rechten op de in artikel 1, § 1, vermelde evenementen kunnen niet zodanig worden uitgeoefend dat zij een belangrijk deel van de bevolking verhinderen deze evenementen te volgen op kosteloze televisie. Een belangrijk deel van de bevolking in de Vlaamse Gemeenschap wordt geacht een evenement van aanzienlijk belang voor de samenleving op kosteloze televisie te kunnen volgen wanneer het evenement wordt uitgezonden door een televisieomroep die in het Nederlands uitzendt en die door ten minste 90 % van de bevolking kan worden ontvangen zonder extra betaling bovenop de prijs van het kabelabonnement. Art. 3 § 1 Televisieomroepen die niet voldoen aan de bepalingen van artikel 2 en die exclusieve uitzendrechten voor uitzending in het Nederlandse taalgebied en het tweetalig gebied Brussel-Hoofdstad verwerven voor de subartikel 1, § 1, vermelde evenementen, kunnen deze rechten niet uitoefenen tenzij zij via afgesloten overeenkomsten kunnen waarborgen dat een belangrijk deel van de bevolking niet verhinderd zal worden deze evenementen te volgen op kosteloze televisie zoals bepaald in artikel 1, § 2, en artikel 2. Art. 3 § 2 Televisieomroepen die exclusieve uitzendrechten hebben, kunnen sublicenties verlenen tegen redelijke marktprijzen en binnen tussen de omroepen in onderling overleg af te spreken termijnen aan omroepen die voldoen aan de bepalingen van artikel 2. Art. 3 § 3 Indien geen enkele omroep bereid wordt gevonden om onder deze voorwaarden sublicenties te nemen, mag de betrokken omroep in afwijking van de bepalingen uit artikel 2 en artikel 3, § 1, alsnog gebruik maken van de verworven uitzendrechten. Art. 4 De Vlaamse minister, bevoegd voor het mediabeleid, is belast met de uitvoering van dit besluit. Brussel, 28 mei 2004. De minister-president van de Vlaamse Regering, B. SOMERS De Vlaamse minister van Wonen, Media en Sport, M. KEULEN ” Geconsolideerde lijst van belangrijke evenementen voor België 1. De Olympische zomerspelen Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 2. De finale van de Beker van België voetbal, mannen Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 3. Alle wedstrijden van het Belgische voetbalteam, mannen Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 4. De eindronde van het wereldkampioenschap voetbal, mannen Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 5. De eindronde van het Europees kampioenschap voetbal, mannen Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 6. De wedstrijden van de Champions League waaraan een Belgisch clubteam deelneemt Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 7. De wedstrijden voor de UEFA-Cup waaraan een Belgisch clubteam deelneemt Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 8. De Ronde van Frankrijk voor beroepsrenners, mannen Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 9. Luik-Bastenaken-Luik Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 10. De Amstel Gold Race Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 11. De Ronde van Vlaanderen Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 12. Parijs-Roubaix Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 13. Milaan-San Remo Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 14. Het kampioenschap van België wielrennen op de weg voor beroepsrenners, mannen Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 15. Het wereldkampioenschap wielrennen op de weg voor beroepsrenners, mannen Vlaamse Gemeenschap: rechtstreekse verslaggeving en samenvattingen Franse Gemeenschap: rechtstreekse verslaggeving en samenvattingen 16. De Memorial Ivo Van Damme Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 17. De Grote Prijs van België Formule 1 Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 18. De volgende Grand Slam-tennistoernooien: Roland Garros en Wimbledon, alle kwartfinales, halve finales en finales met Belgische deelnemers Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 19. De Davis Cup en de Fed Cup, alle kwartfinales, halve finales en finales waaraan het Belgische team deelneemt Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving 20. De finale van de Koningin Elisabethwedstrijd Vlaamse Gemeenschap: rechtstreekse integrale verslaggeving Franse Gemeenschap: rechtstreekse integrale verslaggeving Evenementen die uitsluitend op de lijst van de Franse Gemeenschap staan: 1. De Waalse Pijl: rechtstreekse verslaggeving en samenvattingen 2. De Olympische winterspelen: rechtstreekse verslaggeving en samenvattingen 3. De wedstrijden van het wereldkampioenschap atletiek waaraan Belgische atleten deelnemen: rechtstreekse integrale verslaggeving Evenementen die uitsluitend op de lijst van de Vlaamse Gemeenschap staan: 1. De finales en halve finales van de Champions League: rechtstreekse integrale verslaggeving 2. De finales en halve finales voor de UEFA-Cup: rechtstreekse integrale verslaggeving 3. Parijs-Tours en de Ronde van Lombardije (wielrennen): rechtstreekse verslaggeving en samenvattingen 4. Het Belgisch en wereldkampioenschap veldrijden voor beroepsrenners, mannen: rechtstreekse integrale verslaggeving 5. De volgende Grand Slam-tennistoernooien: de Australian en de US Open, alle kwartfinales, halve finales en finales met Belgische deelnemers: rechtstreekse integrale verslaggeving.",
  "source": "EUR LEX"
}