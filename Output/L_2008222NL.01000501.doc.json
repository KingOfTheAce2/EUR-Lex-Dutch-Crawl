{
  "url": "http://www.w3.org/1999/xhtml\">",
  "content": "L_2008222NL.01000501.xml 20.8.2008 NL Publicatieblad van de Europese Unie L 222/5 BESCHIKKING VAN DE COMMISSIE van 23 oktober 2007 inzake de steunmaatregel C 33/06 (ex N 576/04) die de Bondsrepubliek Duitsland voornemens is ten uitvoer te leggen voor de invoering van digitale terrestrische televisie in Beieren (Kennisgeving geschied onder nummer C(2007) 5094) (Slechts de tekst in de Duitse taal is authentiek) (Voor de EER relevante tekst) (2008/680/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, inzonderheid op artikel 88, lid 2, eerste alinea, Gelet op de Overeenkomst betreffende de Europese Economische Ruimte, met name op artikel 62, lid 1, onder a), Na de belanghebbenden overeenkomstig de genoemde bepalingen te hebben uitgenodigd hun opmerkingen kenbaar te maken ( 1 ) , Overwegende hetgeen volgt: I.   PROCEDURE (1) Bij schrijven van 8 december 2004, geregistreerd op 10 december 2004, heeft Duitsland de Commissie overeenkomstig artikel 88, lid 3 van het EG-Verdrag in kennis gesteld van een maatregel ter financiering van de invoering van digitale terrestrische televisie in Beieren door middel van subsidiëring van de transmissiekosten van commerciële televisiezenders die het digitale terrestrische platform gebruiken. (2) Bij brief van 31 januari 2005 verzocht de Commissie om aanvullende informatie, die na verlenging van de termijn door Duitsland is verstrekt bij schrijven van 22 maart 2005, geregistreerd dezelfde dag. Bij brief van 20 mei 2005 werd nogmaals gevraagd om nadere inlichtingen, die door Duitsland zijn meegedeeld bij schrijven van 16 juni 2005, geregistreerd op 24 juni 2005. De maatregel vertoonde gelijkenis met de overheidssteun voor digitale terrestrische televisie in Berlijn en Brandenburg, ten aanzien waarvan de Commissie op 14 juli 2004 een formele onderzoeksprocedure had ingeleid en op 9 november 2005 een eindbeschikking gaf waarbij de steun niet verenigbaar met de gemeenschappelijke markt werd verklaard ( 2 ) . (3) Gelet op de gelijkenis van beide dossiers, kwamen de Commissie en Duitsland overeen de kennisgevingsprocedure in dit dossier te schorsen in afwachting dat de autoriteiten onderzochten wat de gevolgen van de Berlijn-Brandenburgbeschikking voor dit dossier waren. (4) Bij brief van 12 april 2006 verzocht de Commissie Duitsland binnen één maand zijn standpunt ten aanzien van de in overweging 2 bedoelde kennisgevingsprocedure kenbaar te maken. Bij schrijven van 12 mei 2006 deelde Duitsland de Commissie mee dat het niet voornemens was de aangemelde maatregel in te trekken of fundamenteel aan te passen. Wel werd een kleine wijziging van de aangemelde maatregel in Beieren aangekondigd, die bij schrijven van 19 mei 2006 werd gemeld. De wijziging betrof een onderscheid tussen de subsidie voor plaatselijke televisiezenders en die voor landelijke televisiezenders. Bij brief van 19 juli 2006, kenmerk C(2006) 3175 definitief, stelde de Commissie Duitsland ervan in kennis dat zij had besloten de procedure van artikel 88, lid 2, van het EG-Verdrag in te leiden wegens twijfels omtrent de verenigbaarheid van de maatregel met het EG-Verdrag. (5) Het besluit van de Commissie tot inleiding van de procedure werd gepubliceerd in het Publicatieblad van de Europese Unie ( 3 ) . De Commissie nodigde de belanghebbenden uit hun opmerkingen kenbaar te maken. (6) Duitsland maakte zijn opmerkingen kenbaar bij schrijven dat werd geregistreerd op 2 oktober 2006. Er werden ook opmerkingen ontvangen van de ESOA (European Satellite Operators Association) op 22 september 2006, ANGA (Verband Privater Kabelnetzbetrieber e. V.) op 22 september 2006, het Deutscher Kabelverband op 26 september 2006 en ProSiebenSat.1 op 26 september 2006. (7) Na verdere informatie-uitwisselingen tussen de Commissie en Duitsland, stelde de lidstaat de Commissie er bij schrijven van 11 juli 2007, geregistreerd op 17 juli 2007, van in kennis dat zij afzag van de voorgenomen maatregel, dat de kennisgeving werd ingetrokken en dat slechts de-minimissteun overeenkomstig Verordening (EG) nr. 1998/2006 van de Commissie van 15 december 2006 betreffende de toepassing van de artikelen 87 en 88 van het Verdrag op de-minimissteun was verleend aan drie plaatselijke commerciële zenders in Beieren ( 4 ) . II.   BESCHRIJVING VAN DE MAATREGEL (8) De maatregel had tot doel de invoering van digitale terrestrische televisie in Beieren te ondersteunen door middel van subsidiëring van de transmissiekosten van commerciële televisiezenders ( 5 ) . III.   OPMERKINGEN VAN DUITSLAND (9) De Duitse autoriteiten hebben de Commissie er bij schrijven van 11 juli 2007 van in kennis gesteld dat zij afzagen van de aangemelde maatregel en dat deze derhalve werd ingetrokken. IV.   BEOORDELING (10) Na de intrekking van de kennisgeving is de procedure zonder voorwerp geworden. V.   CONCLUSIE (11) De Commissie heeft daarom besloten de procedure van artikel 88, lid 2, van het EG-Verdrag te beëindigen omdat zij door de intrekking van de maatregel door Duitsland zonder voorwerp is geworden, HEEFT DE VOLGENDE BESCHIKKING GEGEVEN: Artikel 1 Na de intrekking van de aangemelde maatregel door Duitsland is de onderhavige procedure zonder voorwerp. De Commissie heeft daarom besloten de procedure van artikel 88, lid 2, van het EG-Verdrag te beëindigen. Artikel 2 Deze beschikking is gericht tot de Bondsrepubliek Duitsland. Gedaan te Brussel, 23 oktober 2007. Voor de Commissie Neelie KROES Lid van de Commissie ( 1 ) Steunmaatregel C 33/06 (ex N 576/04) — Invoering van digitale terrestrische televisie (DVB-T) in Beieren — Uitnodiging, overeenkomstig artikel 88, lid 2, van het EG-Verdrag, om opmerkingen te maken ( PB C 202 van 25.8.2006, blz. 18 ). ( 2 ) PB L 200 van 22.7.2006, blz. 14 . ( 3 ) Steunmaatregel C 33/06 (ex N 576/04) — Invoering van digitale terrestrische televisie (DVB-T) in Beieren — Uitnodiging, overeenkomstig artikel 88, lid 2, van het EG-Verdrag, om opmerkingen te maken ( PB C 202 van 25.8.2006, blz. 18 ). ( 4 ) PB L 379 van 28.12.2006, blz. 5 . ( 5 ) Voor een uitvoerige beschrijving van de maatregel wordt verwezen naar het besluit tot inleiding van de procedure.",
  "source": "EUR LEX"
}