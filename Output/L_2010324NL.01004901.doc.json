{
  "url": "http://www.w3.org/1999/xhtml\">",
  "content": "L_2010324NL.01004901.xml 9.12.2010 NL Publicatieblad van de Europese Unie L 324/49 BESLUIT VAN DE COMMISSIE van 8 december 2010 tot goedkeuring van een financieringsbesluit voor 2010 in het kader van de voedselveiligheid (Kennisgeving geschied onder nummer C(2010) 8620) (2010/764/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 1 ) (hierna het „Financieel Reglement” genoemd), en met name artikel 75, Gezien Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het Financieel Reglement van toepassing op de algemene begroting van de Europese Gemeenschappen ( 2 ) (hierna de „uitvoeringsvoorschriften” genoemd), en met name artikel 90, Gezien Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( 3 ) , en met name artikel 66, lid 1, onder c), Overwegende hetgeen volgt: (1) Overeenkomstig artikel 75 van het Financieel Reglement en artikel 90, lid 1, van de uitvoeringsvoorschriften moet de vastlegging van een uitgave uit de EU-begroting worden voorafgegaan door een financieringsbesluit waarin de essentiële elementen worden uiteengezet van de actie die een uitgave meebrengt, en dat is vastgesteld door de instelling of door de door haar gedelegeerde autoriteiten. (2) Er zijn verschillende acties gepland tot wijziging van Verordening (EG) nr. 882/2004, als aangegeven in het verslag van de Commissie aan het Europees Parlement en de Raad inzake de toepassing van voornoemde verordening ( 4 ) , met name die in verband met de wijziging van Richtlijn 96/23/EG van de Raad ( 5 ) inzake controlemaatregelen ten aanzien van bepaalde stoffen en residuen daarvan in levende dieren en in producten daarvan en inzake de herziening van de voorschriften betreffende de financiering van officiële controles (vergoeding van keuringen — de artikelen 26 tot en met 29 van Verordening (EG) nr. 882/2004). (3) Volgens plan worden in 2010 studies uitgevoerd ter evaluatie van de mogelijke effecten van de verschillende opties voor de herziening van de huidige Europese wetgeving inzake keuringsvergoedingen en de controle van residuen van veterinaire geneesmiddelen in levensmiddelen van dierlijke oorsprong. (4) Artikel 66 van Verordening (EG) nr. 882/2004 machtigt de Commissie tot financiering van maatregelen om te zorgen voor de toepassing van Verordening (EG) nr. 882/2004, waaronder de uitvoering van studies. (5) Er moeten de nodige financiële middelen worden uitgetrokken voor de uitvoering van studies in verband met een mogelijke herziening van de huidige voorschriften inzake residucontroles en keuringsvergoedingen. (6) Dit financieringsbesluit kan ook bepalingen over de betaling van achterstandsrente omvatten op basis van artikel 83 van het Financieel Reglement en artikel 106, lid 5, van de uitvoeringsvoorschriften. (7) Voor de toepassing van dit besluit wordt de term „belangrijke wijziging” omschreven in de zin van artikel 90, lid 4, van de uitvoeringsvoorschriften, HEEFT HET VOLGENDE BESLUIT VASTGESTELD: Artikel 1 De uitvoering van studies ter ondersteuning van de herziening van de huidige voorschriften inzake residucontroles en keuringsvergoedingen wordt goedgekeurd. Dit besluit vormt een financieringsbesluit in de zin van artikel 75 van het Financieel Reglement. Artikel 2 De bij dit besluit toegekende maximumbijdrage voor de uitvoering van de studies inzake de keuringsvergoedingen wordt vastgesteld op 70 000 EUR en voor de residucontrole op 30 000 EUR, te financieren uit het volgende begrotingsonderdeel van de algemene begroting van de Europese Unie voor 2010: — begrotingsonderdeel nr. 17 04 07 01. Deze kredieten kunnen ook de betaling van achterstandsrente dekken. Artikel 3 Gecumuleerde wijzigingen van de toewijzingen aan de specifieke acties die niet meer bedragen dan 20 % van de bij dit besluit toegekende maximumbijdrage worden niet als belangrijk beschouwd, als zij de aard en de doelstelling van het werkprogramma niet wezenlijk aantasten. De ordonnateur mag deze wijzigingen goedkeuren overeenkomstig de beginselen van goed financieel beheer en evenredigheid. Artikel 4 Dit besluit is gericht tot de ordonnateurs bij delegatie. Gedaan te Brussel, 8 december 2010. Voor de Commissie John DALLI Lid van de Commissie ( 1 ) PB L 248 van 16.9.2002, blz. 1 . ( 2 ) PB L 357 van 31.12.2002, blz. 1 . ( 3 ) PB L 165 van 30.4.2004, blz. 1 . ( 4 ) COM(2009) 334 definitief. ( 5 ) PB L 125 van 23.5.1996, blz. 10 . BIJLAGE Keuringsvergoedingen en residucontroles: in de context van het lopende onderzoek bestaat behoefte aan specifieke informatie en analyse met betrekking tot de mogelijke effecten van de verschillende opties voor wijziging die door de Commissie zijn geïdentificeerd. Voor dit gedeelte van de activiteiten zal de externe consultant met wie een contract zal worden gesloten, worden belast met de verzameling van de nodige gegevens en informatie. De resultaten van deze werkzaamheden moeten volgens plan voor het einde van het tweede kwartaal 2011 door de Commissie zijn ontvangen.",
  "source": "EUR LEX"
}