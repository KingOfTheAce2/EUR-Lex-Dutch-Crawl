{
  "url": "http://www.w3.org/1999/xhtml\">",
  "content": "L_2022025NL.01002001.xml 4.2.2022 NL Publicatieblad van de Europese Unie L 25/20 UITVOERINGSBESLUIT (EU) 2022/155 VAN DE COMMISSIE van 31 januari 2022 betreffende de verlenging van de door de Health and Safety Executive van het Verenigd Koninkrijk genomen maatregel om het op de markt aanbieden en het gebruik van het biocide Clinisept + Skin Disinfectant toe te staan overeenkomstig artikel 55, lid 1, van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2022) 457) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, in samenhang met artikel 5, lid 4, van het protocol inzake Ierland/Noord-Ierland bij het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, Overwegende hetgeen volgt: (1) Op 5 mei 2021 heeft de Health and Safety Executive van het Verenigd Koninkrijk (“de bevoegde autoriteit van het Verenigd Koninkrijk”), die optreedt namens de Health and Safety Executive van Noord-Ierland, overeenkomstig artikel 55, lid 1, eerste alinea, van Verordening (EU) nr. 528/2012 een besluit vastgesteld om het op de markt aanbieden en het gebruik van het biocide Clinisept + Skin Disinfectant tot en met 1 november 2021 toe te staan (“de maatregel”). De bevoegde autoriteit van het Verenigd Koninkrijk heeft de Commissie en de bevoegde autoriteiten van de lidstaten overeenkomstig artikel 55, lid 1, tweede alinea, van die verordening ingelicht over de maatregel en de redenen daarvoor. (2) Volgens de door de bevoegde autoriteit van het Verenigd Koninkrijk verstrekte informatie was de maatregel noodzakelijk om de volksgezondheid te beschermen. Op 11 maart 2020 heeft de Wereldgezondheidsorganisatie (WHO) verklaard dat de uitbraak van de coronavirusziekte (COVID-19) voortaan als een pandemie kan worden aangemerkt. De regering van het Verenigd Koninkrijk heeft het risico voor het Verenigd Koninkrijk als “hoog” bestempeld, waarna op 23 maart 2020 beperkende maatregelen van kracht zijn geworden. Als alternatief voor het wassen van de handen met water en zeep raadt de WHO ter preventie van de verspreiding van COVID-19 het gebruik van handontsmettingsmiddelen op basis van alcohol aan. (3) Clinisept + Skin Disinfectant bevat als werkzame stof uit natriumhypochloriet vrijgekomen actief chloor. Uit natriumhypochloriet vrijgekomen actief chloor is goedgekeurd voor gebruik in biociden van productsoort 1, namelijk “menselijke hygiëne”, zoals gedefinieerd in bijlage V bij Verordening (EU) nr. 528/2012. (4) Sinds de uitbraak van COVID-19 is er in het Verenigd Koninkrijk een zeer grote vraag naar handontsmettingsmiddelen, wat heeft geleid tot een ongekend tekort aan dergelijke producten. Vóór de maatregel waren er in het Verenigd Koninkrijk slechts zeer weinig handontsmettingsmiddelen uit hoofde van Verordening (EU) nr. 528/2012 toegelaten. COVID-19 vormt een ernstige bedreiging voor de volksgezondheid in het Verenigd Koninkrijk en extra handontsmettingsmiddelen zijn van cruciaal belang om de verspreiding ervan te voorkomen. (5) Op 29 oktober 2021 heeft de Commissie een met redenen omkleed verzoek ontvangen van de bevoegde autoriteit van het Verenigd Koninkrijk, namens de Health and Safety Executive voor Noord-Ierland, om de maatregel in het Verenigd Koninkrijk met betrekking tot Noord-Ierland overeenkomstig artikel 55, lid 1, derde alinea, van Verordening (EU) nr. 528/2012 te verlengen. Het met redenen omkleed verzoek werd gedaan op basis van de vrees dat de volksgezondheid ook na 1 november 2021 door COVID-19 in gevaar zou kunnen zijn, en rekening houdend met het feit dat het toestaan van extra handontsmettingsmiddelen op de markt van cruciaal belang is om de gevaren van COVID-19 te beperken. (6) Volgens de bevoegde autoriteit van het Verenigd Koninkrijk blijft de vraag naar handontsmettingsmiddelen hoog en moet de maatregel in het Verenigd Koninkrijk met betrekking tot Noord-Ierland derhalve worden verlengd. (7) Bedrijven die overeenkomstig artikel 55, lid 1, eerste alinea, van Verordening (EU) nr. 528/2012 een afwijking voor handontsmettingsmiddelen hebben gekregen na de afkondiging van de pandemie door de WHO, werden aangemoedigd om zo spoedig mogelijk een reguliere toelating voor hun producten aan te vragen. Tot op heden heeft de bevoegde autoriteit van het Verenigd Koninkrijk echter geen nieuwe aanvragen voor een reguliere producttoelating ontvangen. (8) Aangezien COVID-19 een gevaar blijft vormen voor de volksgezondheid en een dergelijk gevaar in het Verenigd Koninkrijk met betrekking tot Noord-Ierland niet adequaat kan worden ingeperkt als er geen extra handontsmettingsmiddelen op de markt worden toegelaten, is het passend de bevoegde autoriteit van het Verenigd Koninkrijk toe te staan de maatregel in het Verenigd Koninkrijk met betrekking tot Noord-Ierland te verlengen. (9) Aangezien de maatregel sinds 1 november 2021 niet meer geldig is, moet dit besluit met terugwerkende kracht worden toegepast. (10) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 De Health and Safety Executive van het Verenigd Koninkrijk, die optreedt namens de Health and Safety Executive voor Noord-Ierland, mag de maatregel in het Verenigd Koninkrijk met betrekking tot Noord-Ierland om het op de markt aanbieden en het gebruik van het biocide Clinisept + Skin Disinfectant toe te laten, tot en met 6 mei 2023 verlengen. Artikel 2 Dit besluit is gericht tot de Health and Safety Executive van het Verenigd Koninkrijk, die optreedt namens de Health and Safety Executive voor Noord-Ierland. Het is van toepassing met ingang van 2 november 2021. Gedaan te Brussel, 31 januari 2022. Voor de Commissie Stella KYRIAKIDES Lid van de Commissie ( 1 ) PB L 167 van 27.6.2012, blz. 1 .",
  "source": "EUR LEX"
}