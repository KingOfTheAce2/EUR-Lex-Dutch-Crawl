{
  "url": "http://www.w3.org/1999/xhtml\"><!--",
  "content": "L_2021031NL.01019801.xml 29.1.2021 NL Publicatieblad van de Europese Unie L 31/198 GEDELEGEERDE VERORDENING (EU) 2021/95 VAN DE COMMISSIE van 28 januari 2021 tot wijziging van Gedelegeerde Verordening (EU) 2020/592 inzake tijdelijke buitengewone maatregelen waarbij wordt afgeweken van enkele bepalingen van Verordening (EU) nr. 1308/2013 van het Europees Parlement en de Raad om de marktverstoring in de sector groenten en fruit en de wijnsector als gevolg van de COVID-19-pandemie en de daarmee samenhangende maatregelen te verhelpen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 219, lid 1, in samenhang met artikel 228, Overwegende hetgeen volgt: (1) Bij Gedelegeerde Verordening (EU) 2020/592 van de Commissie ( 2 ) werden een aantal afwijkingen van de bestaande regels in onder meer de wijnsector ingevoerd die erop waren gericht de marktdeelnemers verlichting te bieden en hen te helpen de gevolgen van de COVID-19-pandemie het hoofd te bieden. Ondanks het nut van die maatregelen is de wijnmarkt er nog niet in geslaagd het evenwicht tussen vraag en aanbod te herstellen en wordt gezien de aanhoudende pandemie niet verwacht dat dat evenwicht op korte tot middellange termijn zal worden bereikt. (2) Bovendien worden de maatregelen die zijn genomen om de COVID-19-pandemie te bestrijden, in de meeste lidstaten en in de rest van de wereld voortgezet. Die maatregelen omvatten onder meer het opleggen van beperkingen met betrekking tot de omvang van sociale bijeenkomsten en vieringen en met betrekking tot de mogelijkheden om buitenshuis te eten of te drinken. In sommige gebieden blijven lockdowns van toepassing, evenals de annulering van openbare evenementen en particuliere feesten. Deze beperkingen hebben geleid tot een verdere daling van de wijnconsumptie in de Unie en van de uitvoer van wijn naar derde landen. De onzekerheid over de duur van de crisis, die naar verwachting zal voortduren tot na eind 2020, berokkent de wijnsector van de Unie tevens langetermijnschade, aangezien de wijnconsumptie waarschijnlijk niet meer hetzelfde niveau zal halen en uitvoermarkten verloren zullen gaan. Deze combinatie van factoren heeft een aanzienlijk negatief effect op de prijsstelling op de wijnmarkt in de Unie. De voorraden, die aan het begin van het verkoopseizoen 2019-2020 al een recordomvang hadden aangenomen, zijn nog groter geworden. Tot slot zal de situatie nog achteruitgaan door de komende, rijke oogst van 2020, die naar verwachting ongeveer 10 miljoen hectoliter wijn meer zal opleveren dan de oogst van 2019. (3) Gezien de lange duur van de door de lidstaten opgelegde beperkingen om de COVID-19-pandemie te bestrijden en de noodzaak om de beperkingen te handhaven, is de ernstige economische ontwrichting van de belangrijkste afzetkanalen voor wijn en de daaruit voortvloeiende negatieve impact op de vraag naar wijn nog verergerd. (4) Door deze uitzonderlijk ernstige verstoring van de markt en de opeenstapeling van moeilijke omstandigheden in de wijnsector, gaande van de instelling door de Verenigde Staten van rechten op de invoer van wijn uit de Unie in oktober 2019 tot de gevolgen van de voortdurende beperkende maatregelen ten gevolge van de wereldwijde COVID-19-pandemie, ondervinden de marktdeelnemers in de wijnsector van de Unie nog steeds uitzonderlijke moeilijkheden. Verdere steun aan de wijnsector is derhalve gerechtvaardigd. (5) De voortzetting van de uitvoering van de maatregelen om de crisis aan te pakken en de verhogingen van de maximale bijdrage van de Unie die zijn ingevoerd bij Gedelegeerde Verordening (EU) 2020/592, worden essentieel geacht om de marktsituatie in de wijnsector van de Unie te verbeteren. Deze maatregelen zijn met name van cruciaal belang om hoeveelheden wijn die de marktprijzen anders negatief zouden beïnvloeden, van de markt van de Unie te halen, en om de kasstroom van de marktdeelnemers te verbeteren door middel van een verlaging van de eigen financiële bijdrage aan hun concrete acties. De uitvoering van Gedelegeerde Verordening (EU) 2020/592, zoals onlangs gewijzigd bij Gedelegeerde Verordening (EU) 2020/1275 ( 3 ) , heeft echter aangetoond dat het met de huidige uiterste datum van 15 oktober 2020, als vastgesteld in artikel 10 van Gedelegeerde Verordening (EU) 2020/592, voor de lidstaten en de marktdeelnemers in de wijnsector niet mogelijk is om alle noodzakelijke maatregelen efficiënt uit te voeren. Met name was het door de onstabiele gezondheidssituatie en de onvoorspelbare duur van de verschillende nationale beperkingen voor de lidstaten moeilijk om aanvullende maatregelen zodanig te plannen en in te voeren in hun steunprogramma’s voor de wijnsector dat de marktdeelnemers binnen de termijn van 15 oktober 2020 van de maatregelen en de verhoogde financiering zouden kunnen profiteren. Met een verlenging van de termijn tot en met 15 oktober 2021 zouden de lidstaten een aantal maatregelen later in het seizoen kunnen invoeren en zouden de marktdeelnemers extra mogelijkheden krijgen om steun aan te vragen. Die verlenging zou niet alleen helpen om de huidige marktverstoring aan te pakken, maar ook om een verdere verslechtering van de situatie te voorkomen, aangezien de COVID-19-pandemie naar verwachting tot na eind 2020 en dus gedurende een aanzienlijk deel van het begrotingsjaar 2021 zal voortduren. (6) Daarom wordt het noodzakelijk geacht de toepassing van de maatregelen die zijn vastgelegd in de artikelen 2, 3 en 4 en de artikelen 5 bis tot en met 9 van Gedelegeerde Verordening (EU) 2020/592 te verlengen tot en met 15 oktober 2021. (7) Gedelegeerde Verordening (EU) 2020/592 moet dan ook dienovereenkomstig worden gewijzigd. (8) Om dwingende reden van urgentie, en met name de huidige marktverstoring, de ernstige gevolgen ervan voor de wijnsector van de Unie en het voortduren van deze situatie, die waarschijnlijk nog zal verslechteren, moet onmiddellijk actie worden ondernomen en moeten de maatregelen die reeds werden ingevoerd om deze negatieve gevolgen te verzachten, dringend worden verlengd. Bij uitstel van onmiddellijke actie dreigt een nog ernstigere marktverstoring in de wijnsector, en dit uitstel zou ook schadelijk zijn voor de productie en marktomstandigheden in die sector. Gezien deze situatie moet deze verordening worden vastgesteld overeenkomstig de spoedprocedure van artikel 228 van Verordening (EU) nr. 1308/2013. (9) Gezien de noodzaak om onmiddellijke actie te ondernemen, om verstoring van de uitvoering van de maatregelen ter bestrijding van de crisis in de wijnsector van de Unie te vermijden en om een soepele overgang tussen de twee begrotingsjaren te waarborgen, moet deze verordening in werking treden op de dag van de bekendmaking ervan in het Publicatieblad van de Europese Unie en met terugwerkende kracht van toepassing zijn met ingang van 16 oktober 2020, HEEFT DE VOLGENDE VERORDENING VASTGESTELD: Artikel 1 Wijzigingen van Gedelegeerde Verordening (EU) 2020/592 Gedelegeerde Verordening (EU) 2020/592 wordt als volgt gewijzigd: 1) Artikel 2 wordt vervangen door: “Artikel 2 Afwijkingen van artikel 43 van Verordening (EU) nr. 1308/2013 In afwijking van artikel 43 van Verordening (EU) nr. 1308/2013 kunnen de maatregelen van de artikelen 3 en 4 van de onderhavige verordening in de begrotingsjaren 2020 en 2021 worden gefinancierd door voorschotten of betalingen in het kader van steunprogramma’s in de wijnsector.”. 2) In artikel 7 wordt lid 1 vervangen door: “1.   In afwijking van artikel 47, lid 1, van Verordening (EU) nr. 1308/2013 wordt in 2020 en 2021 onder “groen oogsten” verstaan de volledige vernietiging of verwijdering van onrijpe druiventrossen op het gehele bedrijf dan wel op een deel van het bedrijf mits het groen oogsten plaatsvindt op volledige percelen.”. 3) Artikel 10 wordt vervangen door: “Artikel 10 Toepassing van de tijdelijk verhoogde bijdrage van de Unie Artikel 5 bis, artikel 6, artikel 7, lid 2, en de artikelen 8 en 9 gelden voor concrete acties die de bevoegde autoriteiten in de lidstaten hebben geselecteerd vanaf de datum van inwerkingtreding van deze verordening, doch niet later dan 15 oktober 2021.”. Artikel 2 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 16 oktober 2020. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 januari 2021. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2020/592 van de Commissie van 30 april 2020 inzake tijdelijke buitengewone maatregelen waarbij wordt afgeweken van enkele bepalingen van Verordening (EU) nr. 1308/2013 van het Europees Parlement en de Raad om de marktverstoring in de sector groenten en fruit en de wijnsector als gevolg van de COVID-19-pandemie en de daarmee samenhangende maatregelen te verhelpen ( PB L 140 van 4.5.2020, blz. 6 ). ( 3 ) Gedelegeerde Verordening (EU) 2020/1275 van de Commissie van 6 juli 2020 tot wijziging van Gedelegeerde Verordening (EU) 2020/592 inzake tijdelijke buitengewone maatregelen waarbij wordt afgeweken van enkele bepalingen van Verordening (EU) nr. 1308/2013 van het Europees Parlement en de Raad om de marktverstoring in de sector groenten en fruit en de wijnsector als gevolg van de COVID-19-pandemie en de daarmee samenhangende maatregelen te verhelpen ( PB L 300 van 14.9.2020, blz. 26 ).",
  "source": "EUR LEX"
}