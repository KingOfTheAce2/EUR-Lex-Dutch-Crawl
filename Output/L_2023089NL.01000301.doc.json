{
  "url": "http://www.w3.org/1999/xhtml\">",
  "content": "L_2023089NL.01000301.xml 27.3.2023 NL Publicatieblad van de Europese Unie L 89/3 BESLUIT (EU) 2023/684 VAN DE RAAD van 20 maart 2023 inzake de ondertekening, namens de Unie, en de voorlopige toepassing van de Overeenkomst inzake luchtvervoer tussen ten eerste, de Verenigde Staten van Amerika, ten tweede, de Europese Unie en haar lidstaten, ten derde, IJsland en ten vierde, het Koninkrijk Noorwegen, en inzake de ondertekening, namens de Unie, en de voorlopige toepassing van de Aanvullende Overeenkomst tussen ten eerste, de Europese Unie en haar lidstaten, ten tweede, IJsland, en ten derde, het Koninkrijk Noorwegen, betreffende de toepassing van de Overeenkomst inzake luchtvervoer tussen ten eerste, de Verenigde Staten van Amerika, ten tweede, de Europese Unie en haar lidstaten, ten derde, IJsland en ten vierde, het Koninkrijk Noorwegen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 5, en artikel 218, lid 8, eerste alinea, Gezien het voorstel van de Europese Commissie, Overwegende hetgeen volgt: (1) De Overeenkomst inzake luchtvervoer tussen de Europese Gemeenschap en haar lidstaten, enerzijds, en de Verenigde Staten van Amerika, anderzijds ( 1 ) (“de EU-VS-luchtvervoersovereenkomst”) is op 25 en 30 april 2007 ondertekend na de vaststelling van Besluit 2007/339/EG van de Raad en van de vertegenwoordigers van de regeringen van de lidstaten van de Europese Unie, in het kader van de Raad bijeen ( 2 ) . Zij wordt sinds 30 maart 2008 voorlopig toegepast en werd gesloten door middel van Besluit (EU) 2020/1110 van de Raad ( 3 ) . Zij is op 29 juni 2020 in werking getreden. Zij werd gewijzigd door het Protocol van 24 juni 2010 tot wijziging van de luchtvervoersovereenkomst tussen de Verenigde Staten van Amerika en de Europese Gemeenschap en haar lidstaten, ondertekend op 25 en 30 april 2007 ( 4 ) (het “protocol”), dat op 5 mei 2022 in werking is getreden. Het protocol voorziet in de toetreding van derde landen tot de EU-VS-luchtvervoersovereenkomst. (2) Via de Overeenkomst betreffende de Europese Economische Ruimte zijn IJsland en Noorwegen volledig geïntegreerde leden van de eengemaakte Europese luchtvaartmarkt. In 2007 hebben zij formeel om toetreding tot de EU-VS-luchtvervoersovereenkomst verzocht. Overeenkomstig artikel 18, lid 5, van de EU-VS-luchtvervoersovereenkomst heeft het in het kader van die overeenkomst opgerichte Gemengd Comité tijdens zijn vergadering van 16 november 2010 een luchtvervoersovereenkomst tussen ten eerste, de Verenigde Staten van Amerika, ten tweede, de Europese Unie en haar lidstaten, ten derde, IJsland en ten vierde, het Koninkrijk Noorwegen (“de toetredingsovereenkomst”) voorgesteld. (3) De Commissie heeft onderhandelingen gevoerd over een Aanvullende Overeenkomst tussen ten eerste, de Europese Unie en haar lidstaten, ten tweede, IJsland, en ten derde, het Koninkrijk Noorwegen, betreffende de toepassing van de Overeenkomst inzake luchtvervoer tussen ten eerste, de Verenigde Staten van Amerika, ten tweede, de Europese Unie en haar lidstaten, ten derde, IJsland en ten vierde, het Koninkrijk Noorwegen (“de aanvullende overeenkomst”). (4) Op 2 mei 2011 heeft de Commissie een voorstel vastgesteld voor een besluit van de Raad inzake de ondertekening, namens de Unie, en de voorlopige toepassing, van de toetredingsovereenkomst en de aanvullende overeenkomst. (5) Op 16 juni 2011 hebben de Raad en de vertegenwoordigers van de regeringen van de lidstaten van de Europese Unie, in het kader van de Raad bijeen, Besluit 2011/708/EU ( 5 ) vastgesteld inzake de ondertekening, namens de Unie, en voorlopige toepassing van de toetredingsovereenkomst ( 6 ) en de aanvullende overeenkomst ( 7 ) . In artikel 3 van dat besluit is bepaald dat zowel de toetredingsovereenkomst als de aanvullende overeenkomst voorlopig toegepast wordt vanaf de datum van ondertekening, die plaatsvond op 21 juni 2011. Sinds die datum worden de twee overeenkomsten voorlopig toegepast. (6) In zijn arrest van 28 april 2015 in zaak C-28/12, Commissie tegen Raad ( 8 ) (“het arrest”) heeft het Hof van Justitie Besluit 2011/708/EU nietig verklaard op grond van het feit dat de Raad niet rechtsgeldig machtiging kon verlenen voor de ondertekening en de voorlopige toepassing van de toetredingsovereenkomst en van de aanvullende overeenkomst in een besluit dat samen met de vertegenwoordigers van de regeringen van de lidstaten, in het kader van de Raad bijeen, werd vastgesteld. Het Hof van Justitie heeft de gevolgen van Besluit 2011/708/EU gehandhaafd tot de inwerkingtreding, binnen een redelijke termijn na de uitspraak van het arrest, van een door de Raad krachtens artikel 218, leden 5 en 8, van het Verdrag betreffende de werking van de Europese Unie vast te stellen nieuw besluit. (7) Ter uitvoering van het arrest moet de Raad een nieuw besluit inzake de ondertekening en de voorlopige toepassing van de toetredingsovereenkomst en de aanvullende overeenkomst vaststellen, onder voorbehoud van de sluiting ervan op een latere datum, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van de Overeenkomst inzake luchtvervoer tussen ten eerste de Verenigde Staten van Amerika, ten tweede de Europese Unie en haar lidstaten, ten derde IJsland en ten vierde het Koninkrijk Noorwegen (“de toetredingsovereenkomst”), en van de Aanvullende Overeenkomst tussen ten eerste, de Europese Unie en haar lidstaten, ten tweede, IJsland, en ten derde, het Koninkrijk Noorwegen, betreffende de toepassing van de Overeenkomst inzake luchtvervoer tussen ten eerste, de Verenigde Staten van Amerika, ten tweede, de Europese Unie en haar lidstaten, ten derde, IJsland en ten vierde, het Koninkrijk Noorwegen (“de aanvullende overeenkomst”), onder voorbehoud van de sluiting van die overeenkomsten ( 9 ) 1. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) om de toetredingsovereenkomst en de aanvullende overeenkomst namens de Unie te ondertekenen. Artikel 3 De toetredingsovereenkomst en de aanvullende overeenkomst worden voorlopig toegepast vanaf de datum van de ondertekening ervan, in afwachting van de voltooiing van de voor de inwerkingtreding ervan vereiste procedures. Artikel 4 Dit besluit treedt in werking op de datum van de vaststelling ervan. Het is van toepassing met ingang van 16 juni 2011. Gedaan te Brussel, 20 maart 2023. Voor de Raad De voorzitter P. KULLGREN ( 1 ) PB L 134 van 25.5.2007, blz. 4 . ( 2 ) Besluit 2007/339/EG van de Raad en de vertegenwoordigers van de regeringen van de lidstaten van de Europese Unie, in het kader van de Raad bijeen, van 25 april 2007 inzake de ondertekening en voorlopige toepassing van de Overeenkomst inzake luchtvervoer tussen de Europese Gemeenschap en haar lidstaten, enerzijds, en de Verenigde Staten van Amerika, anderzijds ( PB L 134 van 25.5.2007, blz. 1 ). ( 3 ) Besluit (EU) 2020/1110 van de Raad van 23 januari 2018 inzake de sluiting, namens de Europese Unie, van de Overeenkomst inzake luchtvervoer tussen de Europese Gemeenschap en haar lidstaten, enerzijds, en de Verenigde Staten van Amerika, anderzijds ( PB L 244 van 29.7.2020, blz. 6 ). ( 4 ) PB L 223 van 25.8.2010, blz. 3 . ( 5 ) Besluit 2011/708/EU van de Raad en de vertegenwoordigers van de regeringen der lidstaten van de Europese Unie, in het kader van de Raad bijeen van 16 juni 2011 inzake de ondertekening, namens de Unie, en voorlopige toepassing van de Overeenkomst inzake luchtvervoer tussen ten eerste, de Verenigde Staten van Amerika, ten tweede, de Europese Unie en haar lidstaten, ten derde, IJsland en ten vierde, het Koninkrijk Noorwegen; en inzake de ondertekening, namens de Unie, en voorlopige toepassing van de Aanvullende Overeenkomst tussen ten eerste, de Europese Unie en haar lidstaten, ten tweede, IJsland en ten derde, het Koninkrijk Noorwegen betreffende de toepassing van de Overeenkomst inzake luchtvervoer tussen ten eerste, de Verenigde Staten van Amerika, ten tweede, de Europese Unie en haar lidstaten, ten derde, IJsland en ten vierde, het Koninkrijk Noorwegen ( PB L 283 van 29.10.2011, blz. 1 ). ( 6 ) PB L 283 van 29.10.2011, blz. 3 . ( 7 ) PB L 283 van 29.10.2011, blz. 16 . ( 8 ) Arrest van het Hof (Grote kamer) van 28 april 2015, Europese Commissie tegen Raad van de Europese Unie , C-28/12, ECLI:EU:C:2015:282. ( 9 ) De tekst van de toetredingsovereenkomst is bekendgemaakt in PB L 283 van 29.10.2011, blz. 3 . De tekst van de aanvullende overeenkomst is bekendgemaakt in PB L 283 van 29.10.2011, blz. 16 .",
  "source": "EUR LEX"
}