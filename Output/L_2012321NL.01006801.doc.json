{
  "url": "http://www.w3.org/1999/xhtml\"><!--",
  "content": "L_2012321NL.01006801.xml 20.11.2012 NL Publicatieblad van de Europese Unie L 321/68 BESLUIT 2012/712/GBVB VAN DE RAAD van 19 november 2012 betreffende de in 2013 te houden conferentie ter toetsing van het Verdrag tot verbod van de ontwikkeling, de productie, de aanleg van voorraden en het gebruik van chemische wapens en inzake de vernietiging van deze wapens (CWC) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29 en artikel 31, lid 1, Overwegende hetgeen volgt: (1) Op 29 april 1997 is het Verdrag tot verbod van de ontwikkeling, de productie, de aanleg van voorraden en het gebruik van chemische wapens en inzake de vernietiging van deze wapens (CWC) in werking getreden. Doel van het CWC is een hele categorie massavernietigingswapens te elimineren middels een verbod op het ontwikkelen, produceren, verwerven, opslaan, in bezit houden, overdragen en gebruiken van chemische wapens. (2) De Europese Unie beschouwt het CWC als een cruciaal onderdeel van het kader voor non-proliferatie en ontwapening en als een uniek instrument voor ontwapening en non-proliferatie, waarvan de integriteit en de strikte toepassing volledig moeten worden gewaarborgd. Alle lidstaten van de Europese Unie zijn partij bij het CWC. (3) De Unie is voorts van oordeel dat het CWC een zeer succesvol instrument is gebleken, aangezien bijna universele toetreding is bereikt en de staten die over chemische wapens beschikken reeds een groot gedeelte van hun voorraden chemische wapens hebben vernietigd. Ofschoon de vernietiging van de wapens een prioriteit blijft voor de Organisatie voor het verbod van chemische wapens (OPCW) die is ingesteld bij het CWC, dient deze organisatie zich tegelijkertijd evenwel aan te passen aan de nieuwe uitdagingen en dreigingen waarmee ze af te rekenen krijgt, teneinde de integriteit van het CWC te handhaven en te beschermen. (4) De Unie is voorts van oordeel dat regelmatig nauw contact met de civiele samenleving, onder meer vóór en tijdens de toetsingsconferentie, de werkzaamheden van de OPCW ten goede komt. (5) De Raad van de Europese Unie heeft op 17 november 2003 Gemeenschappelijk Standpunt 2003/805/GBVB vastgesteld, betreffende de universalisering en versterking van multilaterale overeenkomsten op het gebied van de non-proliferatie van massavernietigingswapens en overbrengingsmiddelen daarvoor ( 1 ) . Het CWC is een van die multilaterale overeenkomsten die door dat gemeenschappelijk standpunt worden bestreken. (6) Op 12 december 2003 heeft de Europese Raad de EU-strategie ter bestrijding van de verspreiding van massavernietigingswapens aangenomen, waarin de verknochtheid van de Unie aan het stelsel van multilaterale verdragen wordt herbevestigd en onder meer de essentiële rol wordt benadrukt die het CWC en de OPCW vervullen bij het tot stand brengen van een wereld zonder chemische wapens. (7) De Veiligheidsraad van de Verenigde Naties heeft op 28 april 2004 met eenparigheid van stemmen Resolutie 1540 (2004) aangenomen, waarin wordt bevestigd dat de verspreiding van massavernietigingswapens en overbrengingsmiddelen een bedreiging voor de internationale vrede en veiligheid vormt. De Veiligheidsraad heeft vervolgens bij de Resoluties 1673 (2006), 1810 (2008) en 1977 (2011) de doelstellingen van Resolutie 1540 (2004) herhaald en het voornemen geuit zijn inspanningen ter bevordering van de volledige uitvoering van die resolutie op te voeren. De uitvoering van het CWC en de uitvoering van Resolutie 1540 (2004) en de daaropvolgende gerelateerde resoluties versterken elkaar. (8) Op 22 november 2004 heeft de Raad van de Europese Unie een eerste Gemeenschappelijk Optreden 2004/797/GBVB betreffende de ondersteuning van OPCW-activiteiten in het kader van de uitvoering van maatregelen van de strategie van de Europese Unie tegen de verspreiding van massavernietigingswapens ( 2 ) vastgesteld. Dat gemeenschappelijk optreden werd gevolgd door Gemeenschappelijk Optreden 2005/913/GBVB van de Raad ( 3 ) , vastgesteld op 12 december 2005, Gemeenschappelijk Optreden 2007/185/GBVB van de Raad ( 4 ) , vastgesteld op 19 maart 2007, Besluit 2009/569/GBVB van de Raad ( 5 ) , vastgesteld op 27 juli 2009 en Besluit 2012/166/GBVB van de Raad ( 6 ) , vastgesteld op 23 maart 2012. (9) Op 8 september 2006 heeft de Algemene Vergadering van de Verenigde Naties de mondiale terrorismebestrijdingsstrategie aangenomen, waarbij de lidstaten van de Verenigde Naties onder meer hebben besloten alle resoluties van de Veiligheidsraad in verband met internationaal terrorisme uit te voeren en ten volle samen te werken met de nevenorganen voor terrorismebestrijding van de Veiligheidsraad bij het vervullen van hun taken, en waarbij de OPCW voorts wordt aangespoord om haar inspanningen binnen het kader van haar mandaat verder te zetten, en de staten te helpen bij de opbouw van capaciteit om terroristen te beletten toegang te krijgen tot chemische materialen, de veiligheid in de betrokken inrichtingen te garanderen, en doeltreffend te reageren bij een aanval waarbij chemische materialen worden gebruikt. (10) Op 2 december 2011 heeft de Algemene Vergadering van de Verenigde Naties bij consensus een resolutie aangenomen over de uitvoering van het CWC. (11) In 2013 vindt de derde conferentie ter toetsing van het CWC („derde toetsingsconferentie”) plaats en daarom moet de aanpak van de Europese Unie, die voor de lidstaten van de Europese Unie tijdens die conferentie de leidraad zal zijn, worden bepaald, HEEFT HET VOLGENDE BESLUIT VASTGESTELD: Artikel 1 1.   Doel van de Europese Unie is het Verdrag tot verbod van de ontwikkeling, de productie, de aanleg van voorraden en het gebruik van chemische wapens en inzake de vernietiging van deze wapens (CWC), te versterken door voort te bouwen op de vorderingen die tot nu toe zijn gemaakt wat betreft de vernietiging van opgegeven voorraden van chemische wapens en het voorkomen dat nieuwe voorraden worden aangelegd, onder meer door verscherping van de verificatieregeling van het CWC, verbetering van de uitvoering op nationaal niveau, en streven naar universele toepassing. 2.   De Unie beoogt het CWC tevens te versterken door de uitvoering ervan aan te passen aan het veranderende veiligheidsklimaat en de ontwikkeling van wetenschap en technologie, en door te beklemtonen dat de derde toetsingsconferentie politieke steun en algemene sturing moet verstrekken voor de werkzaamheden die in de periode tussen de zittingen moeten worden verricht in verband met de toekomstige prioriteiten van de OPCW. 3.   Om de in dit artikel opgenomen doelstelling te bereiken, legt de Unie concrete voorstellen voor aan de derde toetsingsconferentie. Artikel 2 Ter verwezenlijking van de in artikel 1 vervatte doelstellingen wordt door de Unie: a) ertoe bijgedragen dat de werking van het CWC tijdens de derde toetsingsconferentie aan een algehele toetsing onderworpen wordt, waarbij in het bijzonder rekening gehouden wordt met de wetenschappelijke en technologische ontwikkelingen, en dat een solide basis gelegd wordt voor het aanpakken van de uitdagingen waaraan het CWC in de toekomst het hoofd moet bieden; b) ertoe bijgedragen dat een consensus met het oog op het welslagen van de derde toetsingsconferentie ontstaat, en onder meer op de volgende essentiële punten aansporing gegeven: i) het alomvattende karakter van het verbod op chemische wapens, zoals vastgelegd in het criterium „algemeen gebruik”, herbevestigen door: — nogmaals te verzekeren dat de verbodsbepalingen van het CWC gelden voor alle giftige chemische stoffen, tenzij deze stoffen bestemd zijn voor ingevolge artikel II, lid 9, niet verboden doeleinden en mits de soorten en hoeveelheden stroken met die doeleinden, en dat de bepalingen derhalve in overeenstemming zijn met de wetenschappelijke en technologische ontwikkelingen sedert de tweede toetsingsconferentie van 2008; — te benadrukken dat het criterium „algemeen gebruik” zijn afspiegeling moet vinden in de uitvoeringswetgeving en de bestuurlijke handhavingspraktijk van de lidstaten die partij zijn; ii) benadrukken dat de staten die partij zijn bij het CWC alle bij artikel III opgelegde opgaveverplichtingen volledig en tijdig moeten nakomen, met name ten aanzien van chemische wapens, en ook ten aanzien van oproerbestrijdingsmiddelen; iii) het technisch secretariaat van het CWC („technisch secretariaat”) gerichte, passende methoden voor het verwezenlijken van de universaliteit van het CWC laten ontwikkelen en toepassen, in nauwe coördinatie en samenwerking met de staten die partij zijn, mede gelet op het feit dat ten minste één staat die geen partij is, namelijk Syrië, in juli 2012 heeft toegegeven chemische wapens te bezitten; iv) bevestigen dat staten die chemische wapens bezitten verplicht zijn deze te vernietigen, en besef tonen van de tot nu toe gerealiseerde eliminatie van chemische wapens, en wel als volgt: — de inspanningen van de staten die chemische wapens hebben, en hun vorderingen bij de vernietiging van de door hen opgegeven voorraden, goed onthalen, en benadrukken dat een wereld zonder chemische wapens snel naderbij komt; — erkennen dat de kwestie van de ultieme tijdslimieten voor de vernietiging van chemische wapens door de staten die ze bezitten, succesvol is aangepakt; — de staten die chemische wapens bezitten, oproepen de vernietiging van hun voorraden zo spoedig mogelijk te voltooien, overeenkomstig de bepalingen van het CWC en de verificatiebijlage, alsmede het besluit van de zestiende zitting van de Conferentie van de staten die partij zijn over de kwestie van de ultieme tijdslimieten voor de vernietiging van de resterende voorraden; — er opnieuw op wijzen hoe belangrijk het is de vernietiging systematisch door het technisch secretariaat te laten verifiëren, zoals voorgeschreven door het CWC en de verificatiebijlage; — beklemtonen dat de expertise en de capaciteit om met chemische wapens en oude chemische wapens om te gaan, alsmede met achtergelaten chemische wapens, weliswaar behouden moet blijven, maar dat de OPCW zich voort moet aanpassen aan het veranderende veiligheidsklimaat; v) de verificatieregeling betreffende de bij het CWC niet verboden activiteiten aanscherpen om in sterkere mate te voorkomen dat chemische wapens weer opduiken door: — te beklemtonen dat alle staten die partij zijn verplicht zijn de in artikel VI bedoelde opgaven naar behoren en tijdig in te dienen; — een toereikend aantal inspecties in de zin van artikel VI te verrichten, met een passende geografische spreiding en frequentie, volgens de overeengekomen instructies; — de in artikel VI bedoelde inspecties meer af te stemmen op het voorwerp en het doel van het CWC en te zorgen voor een doeltreffende selectie van de geïnspecteerde vestigingen, onder meer door evaluatie van de resultaten van de voorlopige selectiemethode betreffende de „andere inrichtingen voor de productie van stoffen”; — de gegevensbasis voor verificatie van de industrie te verbeteren, onder meer door het technisch secretariaat aan te moedigen gebruik te maken van reeds beschikbare informatie, onder meer informatie welke door staten die partij zijn vrijwillig wordt meegedeeld en informatie uit voorgaande inspectieverslagen, alsmede passende algemeen beschikbare informatie; — te beklemtonen dat de lijsten van chemische stoffen („lijsten”) van het CWC in de eerste plaats zijn opgesteld voor de toepassing van verschillende verificatiemaatregelen; — inspanningen te leveren om de lijsten relevant te houden in het licht van de ontwikkelingen van wetenschap en technologie, onder meer door te onderzoeken of regelmatige toetsing van de lijsten in de periode tussen de toetsingsconferenties voordeel kan opleveren; — het onderhouden van contacten en de interactie met de chemische industrie verder te bevorderen en de inspanningen van het technisch secretariaat op dat gebied te ondersteunen; — aanvullende maatregelen met het oog op de kwaliteit en doeltreffendheid van het inspectieproces te overwegen, bijvoorbeeld passende maatregelen voor meer flexibele en beter gestroomlijnde inspecties; — ervoor te zorgen dat het technisch secretariaat in staat is tijdens inspecties van de industrie effectieve bemonstering en analyse uit te voeren; vi) de nationale uitvoeringsmaatregelen gestaag verbeteren en eraan blijven herinneren dat volledige naleving van artikel VII van vitaal belang is, wil het CWC doeltreffend zijn en blijven, onder meer door: — een gerichte, adequate benadering te volgen bij het aanmoedigen en bijstaan van staten die partij zijn en die nog naar behoren uitvoering moeten geven aan het CWC; — bijstand te bieden aan staten die partij zijn die daaraan behoefte hebben, naar het voorbeeld van de gemeenschappelijke optredens en de besluiten van de Raad van de Europese Unie ter ondersteuning van activiteiten van de OPCW; — de nationale import- en exportcontroles, die nodig zijn om te voorkomen dat chemische wapens worden verworven, te intensiveren, en ervoor te zorgen dat de OPCW beter in staat is bijstand te verlenen bij het tot stand brengen van nationale regelingen voor de controle van internationale overdrachten; — passende maatregelen te nemen om de beveiliging van chemische installaties en de chemische veiligheid te verbeteren; — te onderzoeken welk onderling synergetisch effect de OPCW en andere bevoegde internationale organisaties kunnen bewerkstelligen bij ondersteuning van de uitvoering en bij capaciteitsopbouw; vii) de bepalingen van het CWC over overleg, samenwerking en vaststelling van de feiten uitvoeren, in het bijzonder het mechanisme van de uitdagingsinspecties, dat een goed en bruikbaar hulpmiddel van de verificatieregeling van de OPCW blijft; beklemtonen dat de staten die partij zijn, kunnen verzoeken om een uitdagingsinspectie zonder voorafgaand overleg, en in voorkomend geval het gebruik van dit mechanisme aanmoedigen ter opheldering en oplossing van aangelegenheden in verband met mogelijke schending van het CWC; in dit verband, onderstrepen dat het van belang is dat het technisch secretariaat het technische vermogen, de deskundigheid en de paraatheid behoudt en blijft ontwikkelen om de uitdagingsinspecties te kunnen verrichten, en dat de staten die partij zijn de plicht hebben om voortdurend bereid en in staat te zijn uitdagingsinspecties te ontvangen; viii) bijstand en bescherming in OPCW-verband krachtig blijven ondersteunen, en in het bijzonder ervoor zorgen dat de OPCW haar vermogens en deskundigheid behoudt en dat het technisch secretariaat en de staten die partij zijn beter in staat zijn om misbruik van of aanvallen met giftige chemische stoffen te voorkomen, daar op te reageren en de gevolgen ervan te milderen, met name door: — alle staten die partij zijn aan te moedigen om de bij artikel X voorgeschreven opgaven overeenkomstig het CWC naar behoren en tijdig in te dienen, en de staten die partij zijn aan te moedigen meer bijstand te bieden; — te beklemtonen hoe belangrijk het is dat de vermogens en deskundigheid van het technisch secretariaat op peil blijven, en dat het de paraatheid behoudt en verder ontwikkelt om onderzoeken naar vermoedelijk gebruik te kunnen instellen; — te onderstrepen dat de OPCW beslist de nationale beschermingsprogramma's hoort te blijven steunen en beter in staat moet worden gesteld als bemiddelaar op te treden bij het aanbieden van deskundig advies en bijstand; — de OPCW aan te moedigen de staten bij te staan bij de capaciteitsopbouw voor het voorkomen en het milderen van de gevolgen van terroristische aanslagen waarbij chemische wapens worden gebruikt, onder meer door advies te verlenen over een betere beveiliging van chemische installaties en een grotere chemische veiligheid; — te beklemtonen dat het van belang is de samenwerking met regionale en subregionale organisaties te intensiveren, onder meer door deel te nemen aan internationale inspanningen voor het tot stand brengen van regionale kenniscentra inzake bijstand en bescherming, en door te overwegen om dit te combineren met de inspanningen in het kader van artikel VII en artikel XI, overeenkomstig het besluit betreffende artikel XI van de zestiende zitting van de Conferentie van de staten die partij zijn; — na te gaan hoe ervoor kan worden gezorgd dat de OPCW beter in staat is om conflictsituaties en postconflictsituaties waarbij sprake is van chemische wapens, af te handelen; — het technisch secretariaat te verzoeken om nauwere samenwerking met andere bevoegde internationale organisaties in situaties waarin dringend gereageerd moet worden op het gebruik of dreigend gebruik van chemische wapens, met name in conflictsituaties en postconflictsituaties, en in het bijzonder om samenwerking met de Verenigde Naties bij onderzoek naar mogelijk gebruik van chemische wapens; ix) internationale samenwerking overeenkomstig het CWC bevorderen, door: — gunstig te reageren op concrete en praktische voorstellen die rekening houden met bestaande initiatieven, naar het voorbeeld van de gemeenschappelijke optredens en de besluiten van de Raad van de Europese Unie, in het bijzonder voorstellen betreffende aangelegenheden zoals beveiliging van chemische installaties en chemische veiligheid en het beheer van chemische stoffen, overeenkomstig het besluit betreffende artikel XI van de zestiende zitting van de Conferentie van de staten die partij zijn; — het technisch secretariaat aan te moedigen de staten die partij zijn bij te staan bij de naleving van hun nationale verplichtingen door middel van passende en duurzame technische bijstand, teneinde een sterkere internationale samenwerking op het gebied van chemie te faciliteren; — het technisch secretariaat aan te moedigen om samen te werken met andere organisaties en zijn programma's te evalueren, teneinde ervoor te zorgen dat ze het gewenste effect hebben en dat de hulpmiddelen optimaal worden gebruikt; x) de bijdrage van de OPCW tot de mondiale inspanningen op het gebied van terrorismebestrijding versterken, door: — de werkzaamheden in de open werkgroep terrorisme voort te zetten en te intensiveren; — de nadruk te leggen op de naleving van de verplichtingen die Resolutie 1540 (2004) van de Veiligheidsraad van de Verenigde Naties en de andere toepasselijke resoluties van de Verenigde Naties opleggen, en met name oproepen tot praktische samenwerking tussen de OPCW en de bevoegde organisaties met als doel het risico weg te nemen dat chemische wapens worden aangeschaft of gebruikt voor terroristische doeleinden en dat terroristen toegang krijgen tot materialen, apparatuur en kennis die kunnen worden gebruikt bij de ontwikkeling en de productie van chemische wapens; — te onderstrepen dat moet worden gestreefd naar wereldwijd strengere beveiliging van chemische installaties en grotere chemische veiligheid, en naar scherpere nationale controle op internationale overdrachten, onder meer doordat staten die partij zijn, worden geassisteerd bij de uitvoering van praktische, gerichte maatregelen die tegelijk ertoe kunnen bijdragen dat de samenwerking bij het vreedzame gebruik van chemie, bijstand en bescherming wordt geïntensiveerd. Artikel 3 Het optreden van de Unie voor de toepassing van artikel 2 omvat: a) waar passend, stappen teneinde: i) de universele toetreding tot het CWC te stimuleren; ii) de nationale uitvoering van het CWC door de staten die partij zijn te bevorderen; iii) de staten die partij zijn aan te sporen een daadwerkelijke en volledige toetsing van het CWC te steunen en hieraan deel te nemen, en zodoende hun verknochtheid aan deze fundamentele internationale norm ter bestrijding van chemische wapens te bevestigen; iv) te ijveren voor de uitvoering van de in artikel 2 vermelde voorstellen waarmee een verdere versterking van het CWC wordt beoogd; b) verklaringen en werkdocumenten die vóór en tijdens de derde toetsingsconferentie ter bestudering aan de staten die partij zijn, zullen worden voorgelegd. Artikel 4 Dit besluit treedt in werking op de dag waarop het wordt vastgesteld. Gedaan te Brussel, 19 november 2012. Voor de Raad De voorzitter C. ASHTON ( 1 ) PB L 302 van 20.11.2003, blz. 34 . ( 2 ) PB L 349 van 25.11.2004, blz. 63 . ( 3 ) PB L 331 van 17.12.2005, blz. 34 . ( 4 ) PB L 85 van 27.3.2007, blz. 10 . ( 5 ) PB L 197 van 29.7.2009, blz. 96 . ( 6 ) PB L 87 van 24.3.2012, blz. 49 .",
  "source": "EUR LEX"
}