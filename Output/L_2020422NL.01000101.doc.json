{
  "url": "http://www.w3.org/1999/xhtml\"><!--",
  "content": "L_2020422NL.01000101.xml 14.12.2020 NL Publicatieblad van de Europese Unie L 422/1 GEDELEGEERDE VERORDENING (EU) 2020/1987 VAN DE COMMISSIE van 14 juli 2020 tot aanvulling van Verordening (EU) nr. 1308/2013 van het Europees Parlement en de Raad en van Verordening (EU) nr. 1306/2013 van het Europees Parlement en de Raad wat betreft het stellen en vrijgeven van zekerheden bij het beheer van tariefcontingenten op basis van de chronologische volgorde van indiening van de aanvragen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 186, Gezien Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( 2 ) , en met name artikel 66, lid 3, Overwegende hetgeen volgt: (1) Bij Verordening (EU) nr. 1308/2013 zijn voorschriften vastgesteld voor het beheer van tariefcontingenten en de bijzondere behandeling van uit derde landen ingevoerde producten. Voorts is de Commissie krachtens die verordening bevoegd om gedelegeerde handelingen en uitvoeringshandelingen vast te stellen met het oog op een vlot beheer van de tariefcontingenten. (2) Ter wille van de administratieve vereenvoudiging worden onderbenutte tariefcontingenten voor landbouwproducten beheerd volgens het beginsel “wie het eerst komt, het eerst maalt” overeenkomstig de artikelen 49 tot en met 54 van Uitvoeringsverordening (EU) 2015/2447 van de Commissie ( 3 ) , waarin het beheer is geregeld van tariefcontingenten die bestemd zijn om te worden gebruikt in chronologische volgorde van de data van aanvaarding van de douaneaangiften. (3) Er dient te worden bepaald dat deelneming aan deze tariefcontingenten afhankelijk kan worden gesteld van het stellen van een zekerheid die moet waarborgen dat aan bepaalde voorschriften met betrekking tot de verwerking, het eindgebruik, de kwaliteitsnormen voor producten en het slachten en mesten van dieren wordt voldaan. Deze voorschriften worden voor elk van de betrokken tariefcontingenten in detail beschreven in een krachtens artikel 187 van Verordening (EU) nr. 1308/2013 vastgestelde uitvoeringshandeling. (4) Ter vereenvoudiging van de procedure en de wetgeving is het passend dat de bestaande regels voor het beheer van tariefcontingenten volgens de methode op basis van het beginsel “wie het eerst komt, het eerst maalt” die in tal van handelingen van de Unie zijn vervat, door één handeling worden vervangen. De Verordeningen (EG) nr. 440/96 ( 4 ) , (EG) nr. 1831/96 ( 5 ) , (EG) nr. 2133/2001 ( 6 ) , (EG) nr. 2094/2004 ( 7 ) , (EG) nr. 937/2006 ( 8 ) , (EG) nr. 437/2009 ( 9 ) , (EG) nr. 438/2009 ( 10 ) , (EG) nr. 933/2009 ( 11 ) , (EG) nr. 1064/2009 ( 12 ) , (EU) nr. 1085/2010 ( 13 ) en (EU) nr. 59/ 2011 ( 14 ) van de Commissie en de Uitvoeringsverordeningen (EU) nr. 1354/2011 ( 15 ) , (EU) nr. 481/2012 ( 16 ) , (EU) nr. 988/2014 ( 17 ) , (EU) nr. 989/2014 ( 18 ) , (EU) nr. 1233/2014 ( 19 ) , (EU) 2015/2405 ( 20 ) , (EU) 2017/1466 ( 21 ) en (EU) 2018/567 ( 22 ) van de Commissie moeten derhalve worden ingetrokken. (5) Om te zorgen voor een vlotte overgang naar de in deze verordening vastgestelde regels en om te voldoen aan de verplichting om de nieuwe regels vóór de toepassing ervan aan de Wereldhandelsorganisatie mee te delen, is het passend de toepassing van deze verordening uit te stellen tot de tariefcontingentperioden die ingaan op of na 1 januari 2021, HEEFT DE VOLGENDE VERORDENING VASTGESTELD: Artikel 1 Toepassingsgebied Bij deze verordening worden voorschriften vastgesteld tot aanvulling van de Verordeningen (EU) nr. 1308/2013 en (EU) nr. 1306/2013 wat betreft het stellen en vrijgeven van zekerheden bij het beheer van tariefcontingenten op basis van de chronologische volgorde van indiening van de aanvragen. Artikel 2 Stellen van een zekerheid Het in aanmerking komen voor een verlaagd invoerrecht in het kader van een tariefcontingent op basis van de chronologische volgorde van indiening van de aanvragen kan afhankelijk worden gesteld van het indienen van een zekerheid bij de bevoegde autoriteiten. Marktdeelnemers stellen de zekerheid op het moment waarop zij een aanvraag indienen voor een vergunning voor bijzondere bestemming overeenkomstig artikel 211 van Verordening (EU) nr. 952/2013 van het Europees Parlement en de Raad ( 23 ) , of wanneer zij de douaneaangifte voor het vrije verkeer van de goederen indienen, naargelang het geval. De wisselkoers wordt vastgesteld overeenkomstig artikel 106 van Verordening (EU) nr. 1306/2013. Artikel 3 Vrijgave en verbeurdverklaring van zekerheden 1.   De zekerheid wordt onmiddellijk vrijgegeven zodra de bevoegde autoriteit afdoende bewijs heeft ontvangen dat aan de vereisten in verband met die zekerheid is voldaan. 2.   Wanneer niet volledig aan de betrokken vereisten is voldaan, wordt de zekerheid vrijgegeven in verhouding tot de hoeveelheid waarvoor aan de vereisten is voldaan. Het bedrag van de zekerheid dat niet is vrijgegeven, wordt verbeurd overeenkomstig artikel 24 van Gedelegeerde Verordening (EU) nr. 907/2014 van de Commissie ( 24 ) . Artikel 4 Intrekkingen De Verordeningen (EG) nr. 440/96, (EG) nr. 1831/96, (EG) nr. 2133/2001, (EG) nr. 2094/2004, (EG) nr. 937/2006, (EG) nr. 437/2009, (EG) nr. 438/2009, (EG) nr. 933/2009, (EG) nr. 1064/2009, (EU) nr. 1085/2010 en (EU) nr. 59/2011 en de Uitvoeringsverordeningen (EU) nr. 1354/2011, (EU) nr. 481/2012, (EU) nr. 988/2014, (EU) nr. 989/2014, (EU) nr. 1233/2014, (EU) 2015/2405, (EU) 2017/1466 en (EU) 2018/567 worden met ingang van 1 januari 2021 ingetrokken. Zij blijven evenwel van toepassing voor tariefcontingentperioden die op die datum nog niet zijn verstreken. Artikel 5 Inwerkingtreding en toepassing Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Deze verordening is van toepassing op de tariefcontingentperioden die ingaan op of na 1 januari 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 juli 2020. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) PB L 347 van 20.12.2013, blz. 549 . ( 3 ) Uitvoeringsverordening (EU) 2015/2447 van de Commissie van 24 november 2015 houdende nadere uitvoeringsvoorschriften voor enkele bepalingen van Verordening (EU) nr. 952/2013 van het Europees Parlement en de Raad tot vaststelling van het douanewetboek van de Unie ( PB L 343 van 29.12.2015, blz. 558 ). ( 4 ) Verordening (EG) nr. 440/96 van de Commissie van 11 maart 1996 houdende opening en wijze van beheer van communautaire tariefcontingenten voor bepaalde mengsels van haarwortels van moutkiemen en resten van het zeven van gerst ( PB L 61 van 12.3.1996, blz. 2 ). ( 5 ) Verordening (EG) nr. 1831/96 van de Commissie van 23 september 1996 betreffende de opening en de wijze van beheer van in het kader van de GATT geconsolideerde communautaire tariefcontingenten voor bepaalde soorten groenten en fruit en voor bepaalde verwerkte producten op basis van groenten en fruit vanaf 1996 ( PB L 243 van 24.9.1996, blz. 5 ). ( 6 ) Verordening (EG) nr. 2133/2001 van de Commissie van 30 oktober 2001 houdende opening en vaststelling van de wĳze van beheer van communautaire tariefcontingenten en van tariefplafonds in de sector granen en houdende intrekking van de Verordeningen (EG) nr. 1897/94, (EG) nr. 306/96, (EG) nr. 1827/96, (EG) nr. 1970/96, (EG) nr. 1405/97, (EG) nr. 1406/97, (EG) nr. 2492/98, (EG) nr. 2809/98 en (EG) nr. 778/1999 ( PB L 287 van 31.10.2001, blz. 12 ). ( 7 ) Verordening (EG) nr. 2094/2004 van de Commissie van 8 december 2004 houdende opening en vaststelling van de wijze van beheer van een tariefcontingent van 10 000 t op andere wijze bewerkte granen van haver van GN-code 1104 22 98 ( PB L 362 van 9.12.2004, blz. 12 ). ( 8 ) Verordening (EG) nr. 937/2006 van de Commissie van 23 juni 2006 houdende opening en wijze van beheer van een communautair tariefcontingent voor maïsgluten van oorsprong uit de Verenigde Staten van Amerika ( PB L 172 van 24.6.2006, blz. 9 ). ( 9 ) Verordening (EG) nr. 437/2009 van de Commissie van 26 mei 2009 betreffende de opening en de wijze van beheer van een communautair tariefcontingent voor de invoer van jonge mannelijke mestrunderen ( PB L 128 van 27.5.2009, blz. 54 ). ( 10 ) Verordening (EG) nr. 438/2009 van de Commissie van 26 mei 2009 betreffende de opening en de wijze van beheer van communautaire invoertariefcontingenten voor stieren, koeien en vaarzen, niet bestemd voor de slacht, van bepaalde bergrassen ( PB L 128 van 27.5.2009, blz. 57 ). ( 11 ) Verordening (EG) nr. 933/2009 van de Commissie van 6 oktober 2009 houdende uitvoeringsbepalingen van Verordening (EG) nr. 779/98 van de Raad, wat betreft de opening en vaststelling van de wijze van beheer van communautaire tariefcontingenten voor de invoer in de Gemeenschap van producten van de sector vlees van pluimvee van oorsprong uit Turkije ( PB L 263 van 7.10.2009, blz. 9 ). ( 12 ) Verordening (EG) nr. 1064/2009 van de Commissie van 4 november 2009 betreffende de opening en de wijze van beheer van een communautair tariefcontingent voor de invoer van brouwgerst uit derde landen ( PB L 291 van 7.11.2009, blz. 14 ). ( 13 ) Verordening (EU) nr. 1085/2010 van de Commissie van 25 november 2010 houdende opening en vaststelling van de wijze van beheer van bepaalde jaarlijkse tariefcontingenten voor de invoer van bataten (zoete aardappelen), maniok, maniokzetmeel en andere producten van de GN-codes 0714 90 11 en 0714 90 19 en tot wijziging van Verordening (EU) nr. 1000/2010 ( PB L 310 van 26.11.2010, blz. 3 ). ( 14 ) Verordening (EU) nr. 59/2011 van de Commissie van 25 januari 2011 betreffende de opening en de wijze van beheer van EU-tariefcontingenten voor wijn van oorsprong uit de Republiek Servië ( PB L 22 van 26.1.2011, blz. 1 ). ( 15 ) Uitvoeringsverordening (EU) nr. 1354/2011 van de Commissie van 20 december 2011 houdende opening van jaarlijkse uniale tariefcontingenten voor schapen, geiten, schapenvlees en geitenvlees ( PB L 338 van 21.12.2011, blz. 36 ). ( 16 ) Uitvoeringsverordening (EU) nr. 481/2012 van de Commissie van 7 juni 2012 houdende voorschriften voor het beheer van een tariefcontingent voor rundvlees van hoge kwaliteit ( PB L 148 van 8.6.2012, blz. 9 ). ( 17 ) Uitvoeringsverordening (EU) nr. 988/2014 van de Commissie van 18 september 2014 betreffende de opening en de wĳze van beheer van tariefcontingenten van de Unie voor landbouwproducten van oorsprong uit de Republiek Moldavië ( PB L 278 van 20.9.2014, blz. 12 ). ( 18 ) Uitvoeringsverordening (EU) nr. 989/2014 van de Commissie van 19 september 2014 betreffende de opening en de wĳze van beheer van tariefcontingenten van de Unie voor landbouwproducten van oorsprong uit Georgië ( PB L 278 van 20.9.2014, blz. 16 ). ( 19 ) Uitvoeringsverordening (EU) nr. 1233/2014 van de Commissie van 18 november 2014 tot wijziging van Verordening (EG) nr. 2597/2001 wat betreft de opening en de wijze van beheer van communautaire tariefcontingenten voor bepaalde wijnen van oorsprong uit de Republiek Kroatië en de voormalige Joegoslavische Republiek Macedonië ( PB L 332 van 19.11.2014, blz. 11 ). ( 20 ) Uitvoeringsverordening (EU) 2015/2405 van de Commissie van 18 december 2015 betreffende de opening en de wijze van beheer van tariefcontingenten van de EU voor landbouwproducten van oorsprong uit Oekraïne ( PB L 333 van 19.12.2015, blz. 89 ). ( 21 ) Uitvoeringsverordening (EU) 2017/1466 van de Commissie van 11 augustus 2017 betreffende de opening en de wijze van beheer van Unietariefcontingenten voor wijnen van oorsprong uit Kosovo ( PB L 209 van 12.8.2017, blz. 8 ). ( 22 ) Uitvoeringsverordening (EU) 2018/567 van de Commissie van 12 april 2018 betreffende de opening en de wijze van beheer van tariefcontingenten voor worst en varkensvlees van oorsprong uit IJsland ( PB L 95 van 13.4.2018, blz. 11 ). ( 23 ) Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( PB L 269 van 10.10.2013, blz. 1 ). ( 24 ) Gedelegeerde Verordening (EU) nr. 907/2014 van de Commissie van 11 maart 2014 tot aanvulling van Verordening (EU) nr. 1306/2013 van het Europees Parlement en de Raad wat betreft de betaalorganen en andere instanties, het financieel beheer, de goedkeuring van de rekeningen, de zekerheden en het gebruik van de euro ( PB L 255 van 28.8.2014, blz. 18 ).",
  "source": "EUR LEX"
}