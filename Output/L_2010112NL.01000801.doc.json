{
  "url": "http://www.w3.org/1999/xhtml\">",
  "content": "L_2010112NL.01000801.xml 5.5.2010 NL Publicatieblad van de Europese Unie L 112/8 BESLUIT VAN DE COMMISSIE van 30 april 2010 tot wijziging van Beschikking 92/216/EEG wat betreft de bekendmaking van de lijst van de coördinerende autoriteiten voor paardenwedstrijden (Kennisgeving geschied onder nummer C(2010) 2630) (Voor de EER relevante tekst) (2010/256/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Richtlijn 90/428/EEG van de Raad van 26 juni 1990 inzake het handelsverkeer in voor wedstrijden bestemde paardachtigen en houdende vaststelling van de voorwaarden voor deelneming aan deze wedstrijden ( 1 ) , en met name op artikel 4, lid 3, Overwegende hetgeen volgt: (1) Bij Richtlijn 90/428/EEG worden de voorwaarden vastgesteld voor het handelsverkeer in voor wedstrijden bestemde paardachtigen, alsmede de voorwaarden voor deelneming van deze paardachtigen aan deze wedstrijden. Met name artikel 4, lid 2, voorziet in mogelijkheden voor de lidstaten om via de daartoe officieel goedgekeurde of erkende organisaties voor bepaalde wedstrijden of wedstrijdtypes, als bedoeld in dat artikel, een bepaald percentage van de prijzen of winsten te bestemmen voor het behoud, de ontwikkeling en de verbetering van de fokkerij. (2) Overeenkomstig artikel 1, lid 2, van Beschikking 92/216/EEG van de Commissie van 26 maart 1992 met betrekking tot het verzamelen van de gegevens over wedstrijden voor paardachtigen als bedoeld in artikel 4, lid 2, van Richtlijn 90/428/EEG van de Raad ( 2 ) moeten de lidstaten aan de Commissie de naam en het adres meedelen van de coördinerende autoriteit die is aangewezen voor verzameling van de nodige gegevens over wedstrijden en de verdeling van de middelen, als bedoeld in artikel 4, lid 2, van Richtlijn 90/428/EEG. De Commissie maakt die gegevens bekend. (3) Richtlijn 2008/73/EG van de Raad van 15 juli 2008 tot vereenvoudiging van de procedures voor het opstellen en publiceren van lijsten met informatie op veterinair en zoötechnisch gebied ( 3 ) heeft onder meer artikel 4, lid 2, van Richtlijn 90/428/EEG gewijzigd door de lidstaten de verplichting op te leggen de onder hun verantwoordelijkheid gegenereerde informatie bekend te maken. (4) Overeenkomstig artikel 4, lid 2, van Richtlijn 90/428/EEG is het nu de verantwoordelijkheid van elke lidstaat om de andere lidstaten en het publiek in kennis te stellen van het gebruik van de mogelijkheden, bedoeld in artikel 4, lid 2, eerste streepje, van die richtlijn, en van de criteria voor de verdeling van de middelen, als bedoeld in artikel 4, lid 2, tweede streepje. (5) Zoals op andere gebieden van de wetgeving van de Europese Unie waar bij Richtlijn 2008/73/EG webgebaseerde informatieprocedures zijn ingevoerd, wordt het nodig geacht dat de Commissie de lidstaten en het publiek bijstaat bij het verlenen van toegang tot dergelijke informatie door het opzetten van een website waarvoor de lidstaten een link naar hun nationale website verstrekken. (6) De lidstaten moeten voldoende tijd hebben om hun nationale website op te zetten. Bijgevolg moeten de bij dit besluit ingevoerde wijzigingen met ingang van 1 mei 2010 van toepassing zijn. (7) Beschikking 92/216/EEG moet daarom dienovereenkomstig worden gewijzigd. (8) De in dit besluit vervatte maatregelen zijn in overeenstemming met het advies van het Permanent Zoötechnisch Comité, HEEFT HET VOLGENDE BESLUIT VASTGESTELD: Artikel 1 Artikel 1, lid 2 van Beschikking 92/216/EEG wordt vervangen door: „2.   Elke lidstaat maakt de naam en het adres van de coördinerende autoriteit die overeenkomstig lid 1 is aangewezen, op een website bekend aan de Commissie, de andere lidstaten en het publiek. 3.   Om de lidstaten bij te staan bij het bekendmaken van deze informatie stelt de Commissie een website beschikbaar waarvoor de lidstaten een link met hun overeenkomstig lid 2 opgezette website verstrekken. De lidstaten verstrekken die link uiterlijk op 30 april 2010 aan de Commissie.”. Artikel 2 Dit besluit is van toepassing met ingang van 1 mei 2010. Artikel 3 Dit besluit is gericht tot de lidstaten. Gedaan te Brussel, 30 april 2010. Voor de Commissie John DALLI Lid van de Commissie ( 1 ) PB L 224 van 18.8.1990, blz. 60 . ( 2 ) PB L 104 van 22.4.1992, blz. 77 . ( 3 ) PB L 219 van 14.8.2008, blz. 40 .",
  "source": "EUR LEX"
}