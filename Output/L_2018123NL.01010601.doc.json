{
  "url": "http://www.w3.org/1999/xhtml\"><!--",
  "content": "L_2018123NL.01010601.xml 18.5.2018 NL Publicatieblad van de Europese Unie L 123/106 GEDELEGEERDE RICHTLIJN (EU) 2018/740 VAN DE COMMISSIE van 1 maart 2018 tot wijziging, met het oog op aanpassing aan de wetenschappelijke en technische vooruitgang, van bijlage III bij Richtlijn 2011/65/EU van het Europees Parlement en de Raad betreffende een vrijstelling voor een toepassing van lood als legeringselement in aluminium (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, onder a), Overwegende hetgeen volgt: (1) Richtlijn 2011/65/EU verplicht lidstaten ervoor te zorgen dat elektrische en elektronische apparatuur die in de handel wordt gebracht, geen lood bevat. (2) De bestaande vrijstelling 6(b) van bijlage III bij Richtlijn 2011/65/EU staat het gebruik toe van lood als legeringselement in aluminium met ten hoogste 0,4 gewichtsprocent lood tot en met 21 juli 2016. De Commissie heeft vóór 21 januari 2015 een verzoek om verlenging van die vrijstelling met betrekking tot de categorieën 1 tot en met 7 en 10 ontvangen overeenkomstig artikel 5, lid 5, van Richtlijn 2011/65/EU. (3) Lood wordt opzettelijk aan aluminium toegevoegd om de bewerkbaarheid tijdens het industrieel productieproces te vergroten. Onlangs zijn een aantal loodvrije alternatieven op de markt aangeboden. De technische uitvoerbaarheid en betrouwbaarheid van deze alternatieven zijn nog onduidelijk. (4) Bovendien is de recycling van loodhoudend aluminiumschroot milieuvriendelijk, terwijl het nog niet technisch mogelijk is om dit onopzettelijk toegevoegde lood uit de recyclagestroom van aluminium te verwijderen. (5) In de formulering van punt 6(b) van bijlage III bij Richtlijn 2011/65/EU moet een onderscheid worden gemaakt tussen aluminiumlegeringen waaraan onopzettelijk lood wordt toegevoegd en aluminiumlegeringen waaraan opzettelijk lood wordt toegevoegd om bepaalde eigenschappen te bevorderen, overeenkomstig artikel 5, lid 1, onder a), van die richtlijn. (6) Voor de categorieën 1 tot en met 7 en 10 is in het geval van een onopzettelijk loodgehalte ten gevolge van de recycling van loodhoudend aluminiumschroot een vrijstelling tot 21 juli 2021 gerechtvaardigd, omdat het niet mogelijk is om het lood te verwijderen en omdat de milieu-impact van het gebruik van gerecycleerd aluminium kleiner is. In het geval van lood in aluminiumlegeringen voor verspanningsdoeleinden zou voor de categorieën 1 tot en met 7 en 10 een vrijstelling voor een periode van drie jaar vanaf de bekendmaking van de gedelegeerde richtlijn in het Publicatieblad van de Europese Unie moeten worden toegekend om de sector de tijd te geven om de nodige evaluaties uit te voeren van de alternatieven die op de markt worden aangeboden en om zich aan eventuele veranderingen aan te passen. Voor andere categorieën dan de categorieën 1 tot en met 7 en 10 blijft de huidige vrijstelling gelden gedurende de in artikel 5, lid 2, tweede alinea, van Richtlijn 2011/65/EU vastgestelde perioden. (7) Richtlijn 2011/65/EU moet derhalve dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Bijlage III bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten zorgen ervoor dat de wettelijke en bestuursrechtelijke bepalingen die nodig zijn om aan deze richtlijn te voldoen uiterlijk op 30 juni 2019 worden vastgesteld en bekendgemaakt. Zij delen de Commissie de tekst van die bepalingen onverwijld mee. Zij passen die bepalingen toe vanaf 1 juli 2019. Wanneer de lidstaten die bepalingen vaststellen, wordt in de bepalingen zelf of bij de officiële bekendmaking ervan naar deze richtlijn verwezen. De regels voor deze verwijzing worden vastgesteld door de lidstaten. 2.   De lidstaten delen de Commissie de tekst van de bepalingen van intern recht mee die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 1 maart 2018. Voor de Commissie De voorzitter Jean-Claude JUNCKER ( 1 ) PB L 174 van 1.7.2011, blz. 88 . BIJLAGE Punt 6(b) van bijlage III bij Richtlijn 2011/65/EU wordt vervangen door: „6(b) Lood als legeringselement in aluminium met ten hoogste 0,4 gewichtsprocent lood Vervalt op: — 21 juli 2021 voor de categorieën 8 en 9 met uitzondering van medische hulpmiddelen voor in-vitrodiagnostiek en industriële meet- en regelapparatuur — 21 juli 2023 voor medische hulpmiddelen voor in-vitrodiagnostiek van categorie 8 — 21 juli 2024 voor industriële meet- en regelapparatuur van categorie 9 en voor categorie 11 6(b)-I Lood als legeringselement in aluminium met ten hoogste 0,4 gewichtsprocent lood, mits het afkomstig is van de recycling van loodhoudend aluminiumschroot Vervalt op 21 juli 2021 voor de categorieën 1 tot en met 7 en 10 6(b)-II Lood als legeringselement ter verbetering van de verspanningseigenschappen van aluminium met ten hoogste 0,4 gewichtsprocent lood Vervalt op 18 mei 2021 voor de categorieën 1 tot en met 7 en 10”",
  "source": "EUR LEX"
}