{
  "url": "http://www.w3.org/1999/xhtml\"><!--",
  "content": "L_2019025NL.01003401.xml 29.1.2019 NL Publicatieblad van de Europese Unie L 25/34 BESLUIT (EU) 2019/137 VAN DE EUROPESE CENTRALE BANK van 23 januari 2019 inzake de selectie van Eurosystem Single Market Infrastructure Gateway (ESMIG)-netwerkdienstverleners (ECB/2019/2) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, met name artikel 3.1, artikel 12.1 en de artikelen 17, 18 en 22, Overwegende hetgeen volgt: (1) De Eurosystem Single Market Infrastructure Gateway (ESMIG) is een technisch component dat geleverd moet worden als een onderdeel van het T2-T2S-consolidatieproject dat de toegang door rechtstreeks aangesloten marktdeelnemers tot alle door het Eurosysteem verstrekte marktinfrastructuren consolideert. Het ESMIG zal dergelijke deelnemers één enkele technische infrastructuur geven voor toegang tot TARGET 2 (T2), inclusief de TARGET Instant Payment Settlement (TIPS)-dienst, TARGET2-Securities (T2S), het Onderpandbeheerssysteem van het Eurosysteem (Eurosystem Collateral Management System (ECMS)) en mogelijk andere Eurosysteem marktinfrastructuurdiensten en -toepassingen. (2) Gedurende haar vergadering van 23 en 24 april 2018 heeft de Raad voor marktinfrastructuur besloten dat de Deutsche Bundesbank, de Banco de España, de Banque de France en Banca d'Italia (hierna de „verschaffende NCB's”) de noodzakelijke voorbereidingen zouden treffen om maximaal drie netwerkdienstverleners aansluitdiensten voor het ESMIG te laten leveren en dat Banca d'Italia de selectieprocedure zou leiden. (3) Gedurende deze vergadering heeft de Raad voor marktinfrastructuur voorts besloten dat Banca d'Italia zou optreden als agent van het Eurosysteem voor de selectieprocedure. Ook werd besloten dat de Raad voor marktinfrastructuur verantwoordelijk zou zijn voor het aanwijzen van de leden van het selectiepanel, gelet op het feit dat de centrale banken van het Eurosysteem verantwoordelijk en aansprakelijk zouden zijn voor de selectiecriteria en voor het resultaat van het besluit van het selectiepanel op basis van de selectiecriteria. Banca d'Italia zou verantwoordelijk zijn voor het correct uitvoeren van de selectieprocedure en haar specifieke aansprakelijkheid met betrekking tot de selectieprocedure zou gescheiden zijn van de aansprakelijkheid van de verschaffende NCB's op grond van de niveau 2-niveau-3-overeenkomst. (4) Het doel van de selectieprocedure is de levering van een aantal tevoren vastgestelde aansluitdiensten toe te vertrouwen aan netwerkdienstverleners, op basis waarvan de ESMIG-netwerkdienstverleners aansluitoplossingen ontwerpen, uitvoeren, leveren en runnen, zodat zakelijke informatie veilig kan worden uitgewisseld tussen de direct aangesloten marktdeelnemers en de Eurosysteem marktinfrastructuren via het ESMIG. (5) De selectieprocedure voor ESMIG-netwerkdienstverleners valt onder de werkingssfeer van Richtlijn 2014/23/EU van het Europees Parlement en de Raad ( 1 ) , zoals omgezet in het nationale recht van de lidstaat van de gemandateerde centrale bank. (6) Banca d'Italia is door de Raad van bestuur aangesteld om de selectieprocedure voor ESMIG-netwerkdienstverleners uit te voeren. (7) Banca d'Italia heeft de aanstelling aanvaard en haar bereidheid bevestigd om te handelen overeenkomstig dit besluit, HEEFT HET VOLGENDE BESLUIT VASTGESTELD: Artikel 1 Definities Binnen het kader van dit besluit zijn de volgende definities van toepassing: a) „Raad voor marktinfrastructuur” : het bestuursorgaan dat de Raad van bestuur ondersteunt door te verzekeren dat de marktinfrastructuren en -platformen van het Eurosysteem op het gebied van afwikkeling in contanten, effectenafwikkeling en beheer van zakelijke zekerheden in stand worden gehouden en nader worden ontwikkeld overeenkomstig de verdragsdoelstellingen van het Europees Stelsel van centrale banken (ESCB), de ESCB-behoeften, technologische vooruitgang, alsook de van tijd tot tijd toepasselijke regelgevings- en oversightvereisten; b) „ESMIG-netwerkdienstverlener” : een netwerkdienstverlener die een concessieovereenkomst heeft ondertekend om aansluitdiensten te leveren; c) „aansluitdiensten” : de directe netwerkverbinding met het ESMIG die een ESMIG-netwerkdienstverlener aan een direct aangesloten marktdeelnemer moet verschaffen om voordeel te halen uit de Eurosysteem-marktinfrastructuurdiensten, of taken en verantwoordelijkheden in verband daarmee uit te voeren; d) „concessie” : het verlenen van het recht zoals door de centrale banken van het Eurosysteem aan een ESMIG-netwerkdienstverlener wordt verleend om aan de direct aangesloten marktdeelnemers een aantal tevoren vastgestelde aansluitdiensten te leveren, op basis waarvan een ESMIG-netwerkdienstverlener connectiviteitsoplossingen ontwerpt, uitvoert, levert en runt, opdat elektronische gegevens veilig kunnen worden uitgewisseld tussen de direct aangesloten marktdeelnemers en de Eurosysteem-marktinfrastructuren via het ESMIG; e) „selectiepanel” : een panel van drie deskundigen bestaande uit twee vertegenwoordigers van de gemandateerde centrale bank (inclusief de voorzitter), alsook een vertegenwoordiger van een centrale bank van het Eurosysteem, elk van hen aangewezen door de Raad voor marktinfrastructuur en formeel benoemd door de gemandateerde centrale bank; f) „Centrale bank van het Eurosysteem” : ofwel de Europese Centrale Bank (ECB), ofwel een nationale centrale bank van een lidstaat die de euro als munt heeft; g) „niveau-2-niveau-3-overeenkomst” : de leverings- en exploitatieovereenkomst waarover de Raad voor marktinfrastructuur en de verschaffende NCB's onderhandelen, die wordt goedgekeurd door de Raad van bestuur en vervolgens wordt ondertekend door de centrale banken van het Eurosysteem en de verschaffende NCB's. De overeenkomst bevat aanvullende bijzonderheden over de taken en verantwoordelijkheden van de verschaffende NCB's, de Raad voor marktinfrastructuur en de centrale banken van het Eurosysteem; h) „direct aangesloten marktdeelnemer” : een entiteit die gemachtigd is elektronische gegevens uit te wisselen met een Eurosysteem-marktinfrastructuur; i) „gemandateerde centrale bank” : de nationale centrale bank van een lidstaat met de euro als munt die door de Raad van bestuur is aangesteld om de selectieprocedure voor de ESMIG-netwerkdienstverleners uit te voeren, en door de centrale banken van het Eurosysteem met de bevoegdheid is bekleed om een concessieovereenkomst met de geselecteerde deelnemers te ondertekenen namens en in het belang van de centrale banken van het Eurosysteem; j) „Eurosysteem marktinfrastructuurdiensten” : de diensten geleverd door de marktinfrastructuren van de centrale banken van het Eurosysteem, bestaande uit TARGET-diensten (inclusief de T2-dienst, TARGET Instant Payment Settlement (TIPS) -dienst en de TARGET2-Securities (T2S) -dienst), het Eurosysteem Collateral Management System (ECMS) en andere door de marktinfrastructuren, platforms en toepassingen van het Eurosysteem te verlenen diensten op het gebied van afwikkeling in contanten, effectenafwikkeling en onderpandbeheer; k) „concessieovereenkomst” : een door nationaal recht van de gemandateerde centrale bank beheerste overeenkomst, zoals voorgesteld door de Raad voor marktinfrastructuur en goedgekeurd door de Raad van bestuur, waarin de wederzijdse rechten en verplichtingen van de centrale banken van het Eurosysteem en van de desbetreffende ESMIG-netwerkdienstverlener worden uiteengezet; l) „geselecteerde deelnemer” : een deelnemer aan de selectieprocedure voor de ESMIG-netwerkdienstverleners aan wie een concessieovereenkomst is verleend; m) „aankondiging van opdracht” : de aankondiging van de selectieprocedure die door de gemandateerde centrale bank moet worden gepubliceerd overeenkomstig artikel 3, lid 2, onder e); n) „gunningsregels” : de gedetailleerde regels die van toepassing zijn op de selectieprocedure en deel uitmaken van de te publiceren selectiedocumenten; o) „selectiedocumenten” : de gunningsaankondiging, de aankondiging van opdracht, alsook de gunningsregels, en de bijlagen en aanhangsels daarbij; p) „netwerk aanvaardingstest” : een test die een ESMIG-netwerkdienstverlener na ondertekening van de concessieovereenkomst moet afleggen om te verifiëren dat zijn aangeboden oplossing voldoet aan de basisvereisten ten aanzien van functionaliteit, veerkracht en veiligheid; q) „datum van ingebruikneming” : de datum waarop de eerste Eurosysteem marktinfrastructuur begint de connectiviteitsdiensten te gebruiken voor dagelijks gebruik in productie. Artikel 2 Gemandateerde centrale bank 1.   De Banca d'Italia zal de centrale bank van het Eurosysteem zijn die door de Raad van bestuur wordt aangewezen om de selectieprocedure voor de ESMIG-netwerkdienstverleners uit te voeren en om concessieovereenkomsten te ondertekenen met de geselecteerde deelnemers overeenkomstig dit besluit. 2.   Ten behoeve van de centrale banken van het Eurosysteem verricht de gemandateerde centrale bank de volgende taken: a) de selectieprocedure plannen en de selectiedocumenten en alle relevante documentatie overeenkomstig artikel 3, lid 2, onder b), voorbereiden; b) de selectieprocedure voor ESMIG-netwerkdienstverleners uitvoeren in volledige samenwerking met het selectiepanel, in haar eigen naam en in het belang van de centrale banken van het Eurosysteem, door het benodigde materiaal en mankracht beschikbaar te stellen om te verzekeren dat de selectieprocedure voldoet aan het nationale recht van haar lidstaat; c) in lijn met het besluit van het selectiepanel de concessieovereenkomsten ondertekenen, waarbij het totaal aantal ESMIG-netwerkdienstverleners op geen enkel moment meer dan drie mag bedragen overeenkomstig artikel 4, lid 1; d) de centrale banken van het Eurosysteem vertegenwoordigen tegenover de ESMIG-netwerkdienstverleners en andere derde partijen en de concessieovereenkomsten beheren overeenkomstig artikel 4, lid 5. Artikel 3 Selectie- en gunningsvoorwaarden 1.   De gemandateerde centrale bank moet de procedure voor de selectie van de ESMIG-netwerkdienstverleners voeren overeenkomstig Richtlijn 2014/23/EU, zoals omgezet in het nationale recht van de lidstaat van de gemandateerde centrale bank. Het totale aantal ESMIG-netwerkdienstverleners bedraagt nooit meer dan drie. 2.   Bij het uitvoeren van de selectieprocedure neemt de gemandateerde centrale bank met name de volgende voorwaarden in acht: a) de gemandateerde centrale bank moet de gunning van de concessies in een open procedure voeren waarbij elke geïnteresseerde marktdeelnemer een bod kan uitbrengen; b) alle selectiedocumenten worden gezamenlijk opgesteld door de centrale banken van het Eurosysteem en de gemandateerde centrale bank, en goedgekeurd door de Raad voor marktinfrastructuur; c) de ESMIG-netwerkdienstverleners worden geselecteerd op basis van de laagste maximumprijs voor een pakket standaarddiensten dat aan de gemeenschap van direct aangesloten marktdeelnemers moet worden geleverd, volgens het door de Raad voor marktinfrastructuur goedgekeurde model; alle selectiedocumenten worden in het Engels gepubliceerd. De gemandateerde centrale bank kan de aankondiging van opdracht ook in haar eigen officiële taal bekendmaken. De deelnemers aan de selectieprocedure dienen hun bod en alle aanvullende documenten in het Engels in; d) de gemandateerde centrale bank vermeldt in de aankondiging van opdracht dat de selectieprocedure wordt uitgevoerd in haar eigen naam en belang, alsook in het belang van de centrale banken van het Eurosysteem; e) de gemandateerde centrale bank maakt de aankondiging van opdracht ten minste bekend in: a) het Publicatieblad van de Europese Unie ; b) het desbetreffende nationale publicatieblad van de gemandateerde centrale bank; c) twee nationale nieuwsbladen, en d) de Financial Times en The Economist . De selectiedocumenten worden ook gepubliceerd op de website van de gemandateerde centrale bank. De aankondiging van opdracht wordt tevens gepubliceerd op de website van de ECB, met een link naar de website van de gemandateerde centrale bank om toegang mogelijk te maken tot alle selectiedocumenten; f) de gemandateerde centrale bank beantwoordt verzoeken om uitleg ten aanzien van de selectieprocedure die zijn verzonden naar het in de aankondiging van opdracht vermelde e-mailadres. Antwoorden van algemeen belang worden door de gemandateerde centrale bank en de ECB op hun respectieve websites bekendgemaakt; g) leden van het selectiepanel worden aangewezen door de Raad voor marktinfrastructuur en formeel benoemd door de gemandateerde centrale bank onmiddellijk na het einde van de biedingsperiode; h) leden van het selectiepanel zijn gehouden de door de Raad voor marktinfrastructuur goedgekeurde verklaring ten aanzien van het ontbreken van tegenstrijdig belang te ondertekenen; i) de gemandateerde centrale bank neemt de operationele aspecten van de selectieprocedure op zich; j) het selectiepanel onderzoekt onder meer de administratieve documentatie, en beslist over het uitsluiten uit de selectieprocedure van deelnemers die niet voldoen aan de vereisten voor deelname. Het selectiepanel evalueert uitzonderlijk lage biedingen op grond van de in de selectiedocumenten vastgelegde regels. Het selectiepanel rangschikt de deelnemers die niet van de selectieprocedure zijn uitgesloten, in oplopende volgorde van economisch meest voordelige biedingen; k) de gemandateerde centrale bank geeft alle besluiten van het selectiepanel formeel door aan de betrokken deelnemers door middel van een veilig en prompt schriftelijk communicatiemiddel. 3.   Zodra het selectiepanel de deelnemers overeenkomstig lid 3, onder j), heeft gerangschikt (toekenningsvoorstel), voert de gemandateerde centrale bank, onder haar eigen verantwoordelijkheid, een interne rechtmatigheidscontrole uit om te verifiëren dat de selectieprocedure correct werd uitgevoerd. Wanneer deze controle succesvol is voltooid, maakt de gemandateerde centrale bank de definitieve gunning bekend en verifieert ze dat elke geselecteerde deelnemer voldoet aan de deelnamevereisten en dat de door hen afgelegde verklaringen waarheidsgetrouw zijn. Indien de rechtmatigheidscontrole niet succesvol is, wordt de definitieve gunning uitgesteld en moet de gemandateerde centrale bank alle nodige maatregelen krachtens nationaal recht van diens lidstaat nemen ter waarborging dat de onregelmatigheid wordt rechtgezet en dat een nieuwe rechtmatigheidscontrole wordt uitgevoerd en succesvol wordt voltooid. Onverminderd de onafhankelijkheid van de gemandateerde centrale bank als een contractsluitende instantie krachtens nationaal recht van haar lidstaat, mag zij de Raad voor marktinfrastructuur raadplegen inzake beleidsaangelegenheden betreffende de manier om onregelmatigheden te verhelpen. 4.   De gemandateerde centrale bank handelt in eigen naam en belang, alsook in het belang van de centrale banken van het Eurosysteem wat betreft alle rechten en plichten die voortvloeien uit de selectieprocedure. Zij moet rapporteren aan de Raad voor marktinfrastructuur inzake de voortgang van de selectieprocedure en onverminderd de onafhankelijkheid als een contractsluitende autoriteit krachtens nationaal recht van haar lidstaat moet zij de Raad voor marktinfrastructuur raadplegen wanneer zich iets voordoet dat negatieve gevolgen heeft voor het projectplan. 5.   De gemandateerde centrale bank draagt haar eigen kosten verbonden aan de door haar in de selectieprocedure uitgevoerde taken. Artikel 4 Concessieovereenkomst 1.   Zodra de selectie- en gunningsprocedures door de gemandateerde centrale bank zijn afgerond onder de bovengenoemde voorwaarden, treft de gemandateerde centrale bank alle noodzakelijke voorbereidende maatregelen om de gemandateerde centrale bank in staat te stellen een concessieovereenkomst af te sluiten met elk van de geselecteerde deelnemers namens en in het belang van de centrale banken van het Eurosysteem. Hiertoe bekleden de centrale banken van het Eurosysteem de gemandateerde centrale bank met de bevoegdheid om de concessieovereenkomst te ondertekenen, door middel van een aparte volmacht om namens en in het belang van de centrale banken van het Eurosysteem te handelen (openbaar agentschap). 2.   Na het ondertekenen van de concessieovereenkomst, moet een ESMIG-netwerkdienstverlener een netwerkaanvaardingstest uitvoeren. Indien de ESMIG-netwerkdienstverlener er niet in slaagt een succesvolle test uit te voeren, wordt de concessieovereenkomst beëindigd. Onder dergelijke omstandigheden moet de gemandateerde centrale bank een concessie verlenen aan de deelnemer die na de geselecteerde deelnemers het hoogste gerangschikt staat in de ranglijst, tegen dezelfde voorwaarden als de oorspronkelijke concessieovereenkomst en op basis van de offerte van de als volgende gerangschikte deelnemer in de selectieprocedure. 3.   Onverminderd de volgende leden heeft een in de selectieprocedure verleende concessie een looptijd van tien jaar na de datum van de inbedrijfsstelling, opdat de ESMIG-netwerkdienstverlener de mogelijkheid heeft om de investeringen die hij heeft gemaakt voor de exploitatie van de werkzaamheden en diensten terug te verdienen, samen met een rendement op het geïnvesteerde vermogen, rekening houdend met de investeringen die nodig zijn om de specifieke contractuele doelstellingen te halen. 4.   Indien een concessieovereenkomst met een ESMIG-netwerkdienstverlener voor het einde van de looptijd wordt beëindigd, maar na het succesvol uitvoeren van de Netwerk Aanvaardingstest, kan de Raad voor marktinfrastructuur, naar eigen goeddunken, ofwel geen vervangende concessieovereenkomst toekennen, deze aanbieden aan de deelnemer aan de selectieprocedure die na de geselecteerde deelnemers het hoogste gerangschikt staat in de ranglijst, ofwel, als de ranglijst de vorige optie niet toestaat, een nieuwe concessieovereenkomst toekennen aan een andere netwerkdienstverlener, na uitvoering van een nieuwe selectieprocedure door de gemandateerde centrale bank. De nieuwe concessieovereenkomst heeft een looptijd van tien jaar. 5.   De gemandateerde centrale bank wordt de bevoegdheid verleend de gezamenlijke centrale banken van het Eurosysteem te vertegenwoordigen jegens de ESMIG-netwerkdienstverleners en andere derden in verband met de aansluitdiensten, alsook om de concessieovereenkomst continu te beheren namens en in het belang van de centrale banken van het Eurosysteem, door, onder meer, het afdwingen van de rechten en verplichtingen van de centrale banken van het Eurosysteem, waaronder in rechtsgedingen, met inbegrip van, maar niet beperkt tot wanprestatie, schadevergoeding, beëindiging, betwistingen of andere contractwijzigingen. De gemandateerde centrale bank rapporteert hieromtrent aan de Raad voor marktinfrastructuur en volgt haar instructies op. 6.   De gemandateerde centrale bank neemt alle noodzakelijke maatregelen voor de vervulling van de taken en verplichtingen van de centrale banken van het Eurosysteem en eventueel van de gemandateerde centrale bank in verband met de concessieovereenkomsten en brengt daarover verslag uit aan de Raad voor marktinfrastructuur, en volgt haar eventuele instructies daaromtrent op. 7.   De gemandateerde centrale bank ontvangt alle aankondigingen, verklaringen en dagvaardingen, met inbegrip van betekeningen, in verband met een concessieovereenkomst teneinde haar in staat te stellen de rechten en plichten van de centrale banken van het Eurosysteem en eventueel van de gemandateerde centrale bank in verband met een concessieovereenkomst te vervullen. 8.   Onverminderd artikel 5 vergoeden de centrale banken van het Eurosysteem alle redelijke onkosten die de gemandateerde centrale bank maakt voor het beheren en bewaken van de concessieovereenkomsten op grond van de leden 5 tot en met 7. Artikel 5 Vorderingen tot schadeloosstelling 1.   De gemandateerde centrale bank is jegens de centrale banken van het Eurosysteem zonder beperking aansprakelijk voor alle verlies of schade die voortvloeit uit fraude of opzettelijk wangedrag in de vervulling van haar rechten en verplichtingen op grond van dit besluit. Ze is jegens de centrale banken van het Eurosysteem aansprakelijk voor alle verlies en schade die voortvloeien uit grove nalatigheid in de vervulling van haar verplichtingen op grond van dit besluit, in welk geval haar aansprakelijkheid is beperkt tot een maximum totaalbedrag van 2 000 000 EUR per kalenderjaar. 2.   Indien een derde verlies of schade lijdt ten gevolge van fraude of opzettelijk wangedrag van de gemandateerde centrale bank in de vervulling van haar taken op grond van dit besluit, is de gemandateerde centrale bank verantwoordelijk voor een aan die derde te betalen schadeloosstelling. 3.   Indien een derde verlies of schade lijdt ten gevolge van (grove) nalatigheid van de gemandateerde centrale bank in de vervulling van haar taken op grond van dit besluit, is de gemandateerde centrale bank verantwoordelijk voor een aan die derde te betalen schadeloosstelling. De centrale banken van het Eurosysteem vergoeden de gemandateerde centrale bank voor een dergelijke schadeloosstelling die een maximum totaalbedrag van 2 000 000 EUR per kalenderjaar te boven gaat, op basis van een gerechtelijke uitspraak of een schikkingsovereenkomst tussen de gemandateerde centrale bank en een dergelijke derde, mits de schikkingsovereenkomst van tevoren is goedgekeurd door de Raad voor marktinfrastructuur. 4.   De centrale banken van het Eurosysteem vergoeden de gemandateerde centrale bank volledig en prompt voor door haar aan derden betaalde schadevergoeding indien die voortvloeit uit: a) de deelnamevereisten en gunningscriteria; b) een door het selectiepanel genomen besluit op basis van de deelnamevereisten en gunningscriteria; c) de incorrecte handelwijze van het selectiepanel, tenzij het handelde overeenkomstig het schriftelijke advies van de gemandateerde centrale bank of voorafgaand aan de aangelegenheid in kwestie geen toepasselijk schriftelijk advies van de gemandateerde centrale bank heeft ontvangen, op voorwaarde dat een dergelijk advies schriftelijk en tijdig werd gedaan; d) een besluit of gebeurtenis buiten de macht van de gemandateerde centrale bank, waaronder ook besluiten of gebeurtenissen die de effectiviteit van de verleende concessies aantasten. 5.   De gemandateerde centrale bank ontvangt geen vergoeding van de centrale banken van het Eurosysteem voor aan derden betaalde schadevergoeding, voortvloeiend uit operationele activiteiten en andere procedurele handelingen die binnen haar verantwoordelijkheid vallen, tenzij de gemandateerde centrale bank, in strijd met haar eigen advies, heeft gehandeld overeenkomstig instructies van de Raad voor marktinfrastructuur op grond van artikel 3, lid 5. 6.   Indien door derden gerechtelijke procedures aanhangig worden gemaakt verband houdend met handelingen of nalatigheden met betrekking tot de selectieprocedure waarvoor de centrale banken van het Eurosysteem exclusieve aansprakelijkheid hebben, instrueren de centrale banken van het Eurosysteem, na raadpleging van de gemandateerde centrale bank, de gemandateerde centrale bank tijdig betreffende de door haar te nemen maatregelen, bijv. vertegenwoordiging door een externe raadsman of door de interne juridische dienst van de gemandateerde centrale bank. Zodra een besluit is genomen betreffende de in een dergelijke procedure te volgen gedragslijn, worden de daaruit voortvloeiende proceskosten en vergoedingen gedragen door de centrale banken van het Eurosysteem. 7.   De centrale banken van het Eurosysteem aanvaarden aansprakelijkheid voor handelingen en nalatigheden van individuele leden van het selectiepanel in verband met de selectieprocedure. 8.   Indien door derden gerechtelijke procedures aanhangig worden gemaakt betreffende handelingen of nalatigheden die verband houden met een selectieprocedure waarvoor de gemandateerde centrale bank de exclusieve aansprakelijkheid aanvaardt, werkt de gemandateerde centrale bank volledig mee met de centrale banken van het Eurosysteem betreffende de door haar te nemen maatregelen, bijv. vertegenwoordiging door een externe raadsman of door haar interne juridische dienst, en draagt ze de kosten daarvan. 9.   Indien de centrale banken van het Eurosysteem en de gemandateerde centrale bank gezamenlijk verantwoordelijk zijn voor door een derde geleden verlies of schade, draagt elk van hen een gelijk deel van de kosten. Artikel 6 Slotbepalingen 1.   Een mandaat blijft gedurende tien jaar vanaf de datum van inbedrijfstelling van kracht. 2.   De afloop van een mandaat heeft geen invloed op de toepasselijkheid van de betreffende concessieovereenkomst. Artikel 7 Inwerkingtreding Dit besluit treedt op 25 januari 2019 in werking. Gedaan te Frankfurt am Main, 23 januari 2019. De president van de ECB Mario DRAGHI ( 1 ) Richtlijn 2014/23/EU van het Europees Parlement en de Raad van 26 februari 2014 inzake de depositogarantiestelsels ( PB L 94 van 28.3.2014, blz. 1 ).",
  "source": "EUR LEX"
}