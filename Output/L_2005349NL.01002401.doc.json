{
  "url": "http://www.w3.org/1999/xhtml\">",
  "content": "L_2005349NL.01002401.xml 31.12.2005 NL Publicatieblad van de Europese Unie L 349/24 BESLUIT VAN DE RAAD van 21 december 2005 betreffende sluiting namens de Gemeenschap van de Overeenkomst over de rechtenvrije behandeling van geïntegreerde multichipschakelingen (MCP’s) (Voor de EER relevante tekst) (2005/964/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133, juncto artikel 300, lid 2, eerste alinea, eerste zin, Gezien het voorstel van de Commissie ( 1 ) , Overwegende hetgeen volgt: (1) Geïntegreerde multichipschakelingen (MCP’s) zijn een nieuwe soort halfgeleiders die nog niet bestonden ten tijde van de onderhandelingen over de WTO-overeenkomst inzake de handel in informatietechnologieproducten. Was dat wel het geval geweest, dan waren zij waarschijnlijk tegen het nultarief opgenomen. De handel in deze belangrijke technologie moet worden vergemakkelijkt. (2) De Commissie heeft in het kader van de GAMS, (Government/Authorities Meeting on Semiconductors), de vergadering van regeringen/autoriteiten over halfgeleiders, namens de Gemeenschap onderhandelingen gevoerd over een Overeenkomst over de rechtenvrije behandeling van geïntegreerde multichipschakelingen (MCP’s) (hierna de „overeenkomst” genoemd). (3) De overeenkomst houdt in dat de toegepaste rechten en heffingen op MCP’s worden geschrapt, terwijl de geconsolideerde WTO-rechten ongewijzigd blijven. (4) De overeenkomst is op 28 november 2005 door de secretaris-generaal van de Raad van de Europese Unie als depositaris gewaarmerkt. (5) De overeenkomst moet namens de Gemeenschap worden goedgekeurd. (6) In punt 7, onder a), van de overeenkomst wordt bepaald dat, nadat de depositaris vier akten van aanvaarding heeft ontvangen, de aanvaardende partijen tot overeenstemming komen over een datum voor de inwerkingtreding van de overeenkomst. De Commissie dient, als vertegenwoordiger van de Gemeenschap in de GAMS, daartoe te worden gemachtigd met andere partijen tot overeenstemming te komen over de datum. BESLUIT: Artikel 1 De Overeenkomst over de rechtenvrije behandeling van geïntegreerde multichipschakelingen (MCP’s) wordt namens de Gemeenschap gesloten. De tekst van de overeenkomst is aan dit besluit gehecht. Artikel 2 De Commissie wordt gemachtigd met de andere partijen bij de overeenkomst tot overeenstemming te komen over een datum van inwerkingtreding van de overeenkomst. Deze datum wordt bekendgemaakt in het Publicatieblad van de Europese Unie . Artikel 3 De voorzitter van de Raad is gemachtigd de persoon of personen aan te wijzen die bevoegd zijn namens de Gemeenschap de akte van aanvaarding van de overeenkomst neer te leggen, overeenkomstig punt 7, onder b), van die overeenkomst. Gedaan te Brussel, 21 december 2005. Voor de Raad De voorzitter B. BRADSHAW ( 1 ) Nog niet gepubliceerd in het Publicatieblad.",
  "source": "EUR LEX"
}