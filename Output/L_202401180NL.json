{
  "url": "http://www.w3.org/1999/xhtml\"><!--",
  "content": "L_202401180NL.000101.fmx.xml Publicatieblad van de Europese Unie NL L-serie 2024/1180 19.4.2024 GEDELEGEERDE VERORDENING (EU) 2024/1180 VAN DE COMMISSIE van 14 februari 2024 tot wijziging van Verordening (EU) 2015/758 van het Europees Parlement en de Raad wat betreft de normen inzake eCall (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/758 van het Europees Parlement en de Raad van 29 april 2015 inzake typegoedkeuringseisen voor de uitrol van het op de 112-dienst gebaseerde eCall-boordsysteem en houdende wijziging van Richtlijn 2007/46/EG ( 1 ) , en met name artikel 5, lid 9, en artikel 6, lid 12, Overwegende hetgeen volgt: (1) Op grond van Verordening (EU) 2015/758 moeten alle nieuwe typen voertuigen van de categorieën M 1 en N 1 zijn uitgerust met een op 112 gebaseerd eCall-boordsysteem. (2) In de mededeling van de Commissie over een strategie voor duurzame en slimme mobiliteit ( 2 ) wordt gewezen op de behoefte om het rechtskader voor eCall aan te passen aan nieuwe telecommunicatietechnologieën. (3) Verordening (EU) 2015/758 bevat een lijst van Europese normen waarop de technische voorschriften voor de goedkeuring van eCall-systemen en voertuigen die met dergelijke systemen zijn uitgerust, zijn gebaseerd. (4) Sinds de inwerkingtreding van Verordening (EU) 2015/758 heeft het Europees Comité voor Normalisatie (CEN) nieuwe versies vastgesteld van de normen EN 15722 Telematica voor wegvervoer en -verkeer — Esafety — ECall minimumgegevensset, EN 16072 Intelligente transportsystemen — E-veiligheid — Pan European eCall-operating eisen en EN 16454 Intelligent transport systems — ESafety — ECall end to end conformance testing. Die verordening moet daarom worden gewijzigd om verwijzingen naar de nieuwe versies van die normen op te nemen. (5) De Europese normen EN 16062 Intelligent transport systems — ESafety — eCall high level application requirements (HLAP) en EN 16454 Intelligent transport systems — ESafety — ECall end to end conformance testing zijn gebaseerd op eCall via circuitgeschakelde netwerken (2G/3G). Omdat exploitanten van mobiele netwerken 2G/3G-netwerken tussen 2025 en 2030 in alle lidstaten willen uitfaseren, moeten de eCall-boordsystemen dringend worden aangepast aan de nieuwste pakketgeschakelde communicatienetwerken (4G/5G). (6) Onlangs heeft het CEN twee nieuwe technische specificaties voor eCall op basis van pakketgeschakelde netwerken vastgesteld overeenkomstig de procedures van Verordening (EU) nr. 1025/2012 van het Europees Parlement en de Raad ( 3 ) . Verordening (EU) 2015/758 moet derhalve worden gewijzigd om een verwijzing naar die normen op te nemen. (7) Om de lidstaten, de nationale autoriteiten en de marktdeelnemers voldoende tijd te geven om zich voor te bereiden op de invoering van eCall-boordsystemen op basis van normen voor pakketgeschakelde elektronische communicatienetwerken, moet de datum van toepassing van die normen, wat betreft de goedkeuring van nieuwe typen eCall-boordsystemen en nieuwe voertuigtypen die met dergelijke systemen zijn uitgerust, worden uitgesteld. (8) Daarnaast moet worden gewaarborgd dat eCall-boordsystemen die na de datum van toepassing van Verordening (EU) 2015/758 (d.w.z. na 31 maart 2018) zijn goedgekeurd en in nieuwe voertuigen zijn ingebouwd, operationeel blijven wanneer de circuitgeschakelde netwerken in alle lidstaten volledig zijn uitgeschakeld. Daarom mogen de conformiteitscertificaten van dergelijke nieuwe voertuigen vanaf 1 januari 2027 niet langer als geldig worden beschouwd voor de toepassing van artikel 48, lid 1, van Verordening (EU) 2018/858 van het Europees Parlement en de Raad ( 4 ) en mogen die voertuigen niet worden geregistreerd of in het verkeer worden gebracht tenzij zij voldoen aan de technische specificaties voor pakketgeschakelde eCall zoals bedoeld in deze verordening, HEEFT DE VOLGENDE VERORDENING VASTGESTELD: Artikel 1 Wijziging van Verordening (EU) 2015/758 In de tweede alinea van artikel 5, lid 8, van Verordening (EU) 2015/758 worden de punten a) tot en met d) vervangen door: “a) EN 16072:2022 Intelligente transportsystemen — E-veiligheid — Pan European eCall-operating eisen; b) EN 16062:2023 Intelligent transport systems — ESafety — eCall high level application requirements (HLAP) van 9 mei 2023 tot en met 31 december 2025, en CEN/TS 17184:2022 Intelligente transportsystemen — E-veiligheid — eCall protocol op toepassingsniveau bij gebruik van IP Multimedia Subsysteem (IMS) over pakketgeschakelde netwerken vanaf 1 januari 2026; c) EN 16454:2023 Intelligent transport systems — ESafety — eCall end to end conformance testing van 9 mei 2023 tot en met 31 december 2025; en CEN/TS 17240:2018 Intelligent transport systems — ESafety — ECall end to end conformance testing for IMS packet switched based systems vanaf 1 januari 2026; d) EN 15722:2020 Telematica voor wegvervoer en -verkeer — Esafety — ECall minimumgegevensset;”. Artikel 2 Overgangsbepalingen 1.   Met ingang van 1 januari 2025 weigeren de nationale autoriteiten niet om nieuwe typegoedkeuringen of uitbreidingen van bestaande goedkeuringen te verlenen voor voertuigen, systemen, onderdelen of technische eenheden wanneer die aan de technische specificaties van CEN/TS 17184:2022 en CEN/TS 17240:2018 voldoen, indien een fabrikant daarom verzoekt. 2.   Met ingang van 1 januari 2026 weigeren de nationale autoriteiten niet om nieuwe typegoedkeuringen of uitbreidingen van bestaande goedkeuringen te verlenen voor voertuigen, systemen, onderdelen of technische eenheden wanneer die niet voldoen aan Verordening (EU) 2015/758, zoals gewijzigd bij deze verordening. 3.   Met ingang van 1 januari 2027 beschouwen de nationale autoriteiten de conformiteitscertificaten van nieuwe voertuigen die na 31 maart 2018 overeenkomstig Verordening (EU) 2015/758 zijn goedgekeurd en die niet aan de technische specificaties van CEN/TS 17184:2022 en CEN/TS 17240:2018 voldoen, als niet langer geldig voor de toepassing van artikel 48, lid 1, van Verordening (EU) 2018/858. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 februari 2024. Voor de Commissie De voorzitter Ursula VON DER LEYEN ( 1 ) PB L 123 van 19.5.2015, blz. 77 . ( 2 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s “Strategie voor duurzame en slimme mobiliteit — Het Europees vervoer op het juiste spoor naar de toekomst” (COM(2020) 789 final van 9.12.2020). ( 3 ) Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( PB L 316 van 14.11.2012, blz. 12 ). ( 4 ) Verordening (EU) 2018/858 van het Europees Parlement en de Raad van 30 mei 2018 betreffende de goedkeuring van en het markttoezicht op motorvoertuigen en aanhangwagens daarvan en systemen, onderdelen en technische eenheden die voor dergelijke voertuigen zijn bestemd, tot wijziging van Verordeningen (EG) nr. 715/2007 en (EG) nr. 595/2009 en tot intrekking van Richtlijn 2007/46/EG ( PB L 151 van 14.6.2018, blz. 1 ). ELI: http://data.europa.eu/eli/reg_del/2024/1180/oj ISSN 1977-0758 (electronic edition)",
  "source": "EUR LEX"
}