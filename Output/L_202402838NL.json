{
  "url": "http://www.w3.org/1999/xhtml\"><!--",
  "content": "L_202402838NL.000101.fmx.xml Publicatieblad van de Europese Unie NL L-serie 2024/2838 7.11.2024 VERORDENING (EU) 2024/2838 VAN HET EUROPEES PARLEMENT EN DE RAAD van 23 oktober 2024 tot wijziging van Verordeningen (EU) nr. 1379/2013, (EU) nr. 167/2013 en (EU) nr. 168/2013 wat bepaalde rapportagevereisten betreft (Voor de EER relevante tekst) HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 2, en artikel 114, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Economisch en Sociaal Comité ( 1 ) , Na raadpleging van het Comité van de Regio’s, Handelend volgens de gewone wetgevingsprocedure ( 2 ) , Overwegende hetgeen volgt: (1) Rapportagevereisten zijn van essentieel belang voor een goede monitoring en correcte handhaving van de rechtshandelingen van de Unie. Het is echter van belang om die vereisten te stroomlijnen om ervoor te zorgen dat ze beantwoorden aan het beoogde doel, en om de administratieve lasten te beperken. (2) Daarom geniet de stroomlijning van rapportageverplichtingen en terugdringing van administratieve lasten prioriteit. De Verordeningen (EU) nr. 1379/2013 ( 3 ) , (EU) nr. 167/2013 ( 4 ) en (EU) nr. 168/2013 ( 5 ) van het Europees Parlement en de Raad bevatten een aantal rapportagevereisten op het gebied van handelsnormen en markttoezicht, die moeten worden vereenvoudigd overeenkomstig de mededeling van de Commissie van 16 maart 2023, met als titel “Concurrentievermogen van de EU op lange termijn: blik op de periode na 2030”. (3) Deze verordening schrapt en vereenvoudigt de rapportagevereisten die niet langer noodzakelijk worden geacht op het gebied van de gemeenschappelijke marktordening voor visserij- en aquacultuurproducten en die gevolgen hebben voor de visserijsector, en op het gebied van typegoedkeuring en markttoezicht op landbouw- en bosbouwvoertuigen, twee- en driewielige voertuigen en vierwielers. (4) Verordening (EU) nr. 1379/2013 bepaalt dat de voorschriften tot vaststelling van gemeenschappelijke handelsnormen, met name die welke zijn vastgelegd in onder meer Verordening (EG) nr. 2406/96 van de Raad ( 6 ) , van toepassing blijven. (5) In artikel 13 van Verordening (EG) nr. 2406/96 is bepaald dat elke lidstaat de andere lidstaten en de Commissie uiterlijk één maand voor de inwerkingtreding van die verordening een lijst moet verstrekken met de namen en adressen van de deskundigen en organisaties van het bedrijfsleven die zijn aangewezen om de visserijproducten naar versheid en grootte in te delen, en daarna de andere lidstaten en de Commissie op de hoogte moet brengen van eventuele wijzigingen van de lijst. Aangezien die vereiste achterhaald is en niet langer noodzakelijk is om de doelstellingen van Verordening (EU) nr. 1379/2013 te bereiken, dient ze niet langer van toepassing te zijn. (6) Verordening (EU) nr. 167/2013 stelt de voorschriften vast inzake de goedkeuring van en het markttoezicht op landbouw- en bosbouwvoertuigen. (7) Volgens de artikelen 74 en 75 van Verordening (EU) nr. 167/2013 moeten de lidstaten de Commissie op de hoogte brengen van de toepassing van respectievelijk de typegoedkeuringsprocedures en de goedkeuringen van individuele voertuigen, en moet de Commissie verslagen indienen bij het Europees Parlement en de Raad. In 2022 heeft de Commissie een onderzoek uitgevoerd naar de vragen die onder die informatie- en rapportageverplichtingen vallen. Aangezien uit dat onderzoek is gebleken dat de typegoedkeuringsprocedures en goedkeuringsprocedures voor individuele voertuigen bevredigend zijn, dienen die informatie- en rapportageverplichtingen niet langer van toepassing te zijn. (8) Verordening (EU) nr. 168/2013 stelt de voorschriften vast inzake de goedkeuring van en het markttoezicht op twee- of driewielige voertuigen en vierwielers. (9) Volgens de artikelen 78 en 80 van Verordening (EU) nr. 168/2013 moeten de lidstaten de Commissie op de hoogte brengen van de toepassing van respectievelijk de typegoedkeuringsprocedures en de goedkeuringen van individuele voertuigen, en moet de Commissie verslagen indienen bij het Europees Parlement en de Raad. In 2022 heeft de Commissie een onderzoek uitgevoerd naar de vragen die onder die informatie- en rapportageverplichtingen vallen. Aangezien uit dat onderzoek is gebleken dat de typegoedkeuringsprocedures en goedkeuringsprocedures voor individuele voertuigen bevredigend zijn, dienen die informatie- en rapportageverplichtingen niet langer van toepassing te zijn. (10) Daar de doelstelling van deze verordening, namelijk het stroomlijnen van de in de Verordeningen (EU) nr. 1379/2013, (EU) nr. 167/2013 en (EU) nr. 168/2013 vastgestelde rapportagevereisten, niet voldoende door de lidstaten kan worden verwezenlijkt, maar beter door de Unie kan worden verwezenlijkt, kan de Unie, overeenkomstig het in artikel 5 van het Verdrag betreffende de Europese Unie neergelegde subsidiariteitsbeginsel, maatregelen nemen. Overeenkomstig het in hetzelfde artikel neergelegde evenredigheidsbeginsel gaat deze verordening niet verder dan nodig is om die doelstelling te verwezenlijken. (11) Verordeningen (EU) nr. 1379/2013, (EU) nr. 167/2013 en (EU) nr. 168/2013 moeten derhalve dienovereenkomstig worden gewijzigd, HEBBEN DE VOLGENDE VERORDENING VASTGESTELD: Artikel 1 Wijziging van Verordening (EU) nr. 1379/2013 In artikel 47 van Verordening (EU) nr. 1379/2013 wordt lid 1 vervangen door: “1.   Onverminderd lid 2 blijven de voorschriften tot vaststelling van gemeenschappelijke handelsnormen, met name die van Verordening (EEG) nr. 2136/89 van de Raad ( *1 ) , Verordening (EEG) nr. 1536/92 van de Raad ( *2 ) en Verordening (EG) nr. 2406/96 van de Raad ( *3 ) , met uitzondering van artikel 13, van toepassing. Voorschriften die zijn vastgesteld voor de toepassing van gemeenschappelijke handelsnormen, zoals die van Verordening (EEG) nr. 3703/85 van de Commissie ( *4 ) , blijven van toepassing. Artikel 2 Wijzigingen van Verordening (EU) nr. 167/2013 Verordening (EU) nr. 167/2013 wordt als volgt gewijzigd: 1) Artikel 74 wordt geschrapt. 2) Artikel 75 wordt geschrapt. Artikel 3 Wijzigingen van Verordening (EU) nr. 168/2013 Verordening (EU) nr. 168/2013 wordt als volgt gewijzigd: 1) Artikel 78 wordt geschrapt. 2) Artikel 80 wordt geschrapt. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Straatsburg, 23 oktober 2024. Voor het Europees Parlement De voorzitter R. METSOLA Voor de Raad De voorzitter ZSIGMOND B. P. ( 1 ) PB C, C/2024/1587 van 5.3.2024, ELI: http://data.europa.eu/eli/C/2024/1587/oj . ( 2 ) Standpunt van het Europees Parlement van 28 februari 2024 (nog niet bekendgemaakt in het Publicatieblad) en besluit van de Raad van 8 oktober 2024. ( 3 ) Verordening (EU) nr. 1379/2013 van het Europees Parlement en de Raad van 11 december 2013 houdende een gemeenschappelijke marktordening voor visserijproducten en aquacultuurproducten, tot wijziging van Verordeningen (EG) nr. 1184/2006 en (EG) nr. 1224/2009 van de Raad en tot intrekking van Verordening (EG) nr. 104/2000 van de Raad ( PB L 354 van 28.12.2013, blz. 1 ). ( 4 ) Verordening (EU) nr. 167/2013 van het Europees Parlement en de Raad van 5 februari 2013 inzake de goedkeuring van en het markttoezicht op landbouw- en bosbouwvoertuigen ( PB L 60 van 2.3.2013, blz. 1 ). ( 5 ) Verordening (EU) nr. 168/2013 van het Europees Parlement en de Raad van 15 januari 2013 betreffende de goedkeuring van en het markttoezicht op twee- of driewielige voertuigen en vierwielers ( PB L 60 van 2.3.2013, blz. 52 ). ( 6 ) Verordening (EG) nr. 2406/96 van de Raad van 26 november 1996 houdende vaststelling van gemeenschappelijke handelsnormen voor bepaalde visserijproducten ( PB L 334 van 23.12.1996, blz. 1 ). ELI: http://data.europa.eu/eli/reg/2024/2838/oj ISSN 1977-0758 (electronic edition)",
  "source": "EUR LEX"
}