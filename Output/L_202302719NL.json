{
  "url": "http://www.w3.org/1999/xhtml\">",
  "content": "L_202302719NL.000101.fmx.xml Publicatieblad van de Europese Unie NL Serie L 2023/2719 7.12.2023 BESLUIT (EU) 2023/2719 VAN DE COMMISSIE van 6 december 2023 inzake de bevestiging van de gelijkwaardigheidserkenning voor biologische producten op grond van bijlage 14 bij de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds DE EUROPESE COMMISSIE, Gezien het Verdrag betreffende de werking van de Europese Unie, Gezien Besluit (EU) 2021/689 van de Raad van 29 april 2021 betreffende de sluiting, namens de Unie, van de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds, en van de Overeenkomst tussen de Europese Unie en het Verenigd Koninkrijk van Groot-Brittannië en Noord-Ierland inzake beveiligingsprocedures voor de uitwisseling en bescherming van gerubriceerde gegevens ( 1 ) , en met name artikel 5, lid 1, punt a), Overwegende hetgeen volgt: (1) Artikel 3, leden 1 en 2, van bijlage 14 bij de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds ( 2 ) (de “handels- en samenwerkingsovereenkomst”), voorzien in de wederzijdse erkenning van gelijkwaardigheid van de wet- en regelgeving van de Europese Unie en het Verenigd Koninkrijk met betrekking tot de in de aanhangsels 14-A en 14-B van bijlage 14 vermelde biologische producten. (2) In artikel 3, lid 3, van bijlage 14 bij de handels- en samenwerkingsovereenkomst is bepaald dat de erkenning van gelijkwaardigheid bedoeld in de leden 1 en 2 van dat artikel met het oog op de toepassing met ingang van 1 januari 2022 van Verordening (EU) 2018/848 van het Europees Parlement en de Raad ( 3 ) uiterlijk op 31 december 2023 opnieuw moet worden herbeoordeeld. (3) In artikel 5, lid 1, punt a), van Besluit (EU) 2021/689 heeft de Raad de Commissie gemachtigd om namens de Unie het besluit te nemen om de erkenning van gelijkwaardigheid te bevestigen of te schorsen na de herbeoordeling van de gelijkwaardigheid, die uiterlijk op 31 december 2023 moet worden verricht overeenkomstig artikel 3, lid 3, van bijlage 14 bij de handels- en samenwerkingsovereenkomst. (4) De Partijen bij de handels- en samenwerkingsovereenkomst hebben de zaak besproken tijdens de tweede en derde bijeenkomst van het Gespecialiseerd Handelscomité voor technische handelsbelemmeringen op 24 oktober 2022 en 18 oktober 2023. De technische besprekingen tussen de partijen werden in de loop van 2023 gevoerd en op 28 september 2023 afgerond. (5) De Commissie heeft de in artikel 3, lid 3, van bijlage 14 bij de handels- en samenwerkingsovereenkomst bedoelde beoordeling van de wet- en regelgeving van het Verenigd Koninkrijk inzake biologische producten verricht. Op basis van deze beoordeling en de besprekingen in het Gespecialiseerd Handelscomité voor technische handelsbelemmeringen heeft de Commissie geconcludeerd dat de wet- en regelgeving van het Verenigd Koninkrijk inzake biologische producten gelijkwaardig is aan Verordening (EU) 2018/848 en de op grond daarvan vastgestelde gedelegeerde en uitvoeringshandelingen. (6) De Raad en het Europees Parlement zijn in kennis gesteld van de resultaten van de beoordeling door de Commissie, HEEFT HET VOLGENDE BESLUIT VASTGESTELD: Artikel 1 De Unie bevestigt dat de in aanhangsel 14-C van bijlage 14 bij de handels- en samenwerkingsovereenkomst vermelde wet- en regelgeving van het Verenigd Koninkrijk met betrekking tot de in aanhangsel 14-A van die bijlage vermelde producten gelijkwaardig is aan Verordening (EU) 2018/848 en de op grond daarvan vastgestelde gedelegeerde en uitvoeringshandelingen, die de in aanhangsel 14-D van die bijlage vermelde wet- en regelgeving hebben vervangen. Artikel 2 Het Verenigd Koninkrijk wordt in het Gespecialiseerd Handelscomité voor technische handelsbelemmeringen in kennis gesteld van het in artikel 1 vervatte standpunt van de Unie. Artikel 3 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 6 december 2023. Voor de Commissie De voorzitter Ursula VON DER LEYEN ( 1 ) PB L 149 van 30.4.2021, blz. 2 , ELI: http://data.europa.eu/eli/dec/2021/689/oj. ( 2 ) PB L 149 van 30.4.2021, blz. 10 , ELI: http://data.europa.eu/eli/agree_internation/2021/689(1)/oj. ( 3 ) Verordening (EU) 2018/848 van het Europees Parlement en de Raad van 30 mei 2018 inzake de biologische productie en de etikettering van biologische producten en tot intrekking van Verordening (EG) nr. 834/2007 van de Raad ( PB L 150 van 14.6.2018, blz. 1 , ELI: http://data.europa.eu/eli/reg/2018/848/oj). ELI: http://data.europa.eu/eli/dec/2023/2719/oj ISSN 1977-0758 (electronic edition)",
  "source": "EUR LEX"
}