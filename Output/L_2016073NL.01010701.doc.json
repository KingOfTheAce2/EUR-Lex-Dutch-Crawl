{
  "url": "http://www.w3.org/1999/xhtml\">",
  "content": "L_2016073NL.01010701.xml 18.3.2016 NL Publicatieblad van de Europese Unie L 73/107 UITVOERINGSBESLUIT (EU) 2016/398 VAN DE COMMISSIE van 16 maart 2016 tot verlening van een vergunning voor het in de handel brengen van uv-behandeld brood als nieuw voedingsmiddel op grond van Verordening (EG) nr. 258/97 van het Europees Parlement en de Raad (Kennisgeving geschied onder nummer C(2016) 1527) (Slechts de tekst in de Zweedse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name artikel 7, Overwegende hetgeen volgt: (1) Op 12 februari 2014 heeft de onderneming Viasolde AB, die de apparatuur voor de uv-behandeling vervaardigt, bij de bevoegde instanties van Finland een verzoek ingediend om met ultraviolette (uv-) stralen behandeld brood als nieuw voedingsmiddel in de zin van artikel 1, lid 2, onder f), van Verordening (EG) nr. 258/97 in de handel te brengen. Met de uv-behandeling wordt beoogd het vitamine D-gehalte van het brood te verhogen, hetgeen betekent dat de voedingswaarde van het brood aanzienlijk zou afwijken van die van traditioneel gebakken brood. (2) Op 14 maart 2014 heeft de bevoegde Finse instantie voor de beoordeling van voedingsmiddelen haar verslag van de eerste beoordeling uitgebracht. In dat verslag kwam zij tot de conclusie dat uv-behandeld brood voldoet aan de criteria voor nieuwe voedingsmiddelen zoals neergelegd in artikel 3, lid 1, van Verordening (EG) nr. 258/97. (3) Op 19 maart 2014 heeft de Commissie het verslag van de eerste beoordeling doorgestuurd naar de overige lidstaten. (4) Binnen de in artikel 6, lid 4, eerste alinea, van Verordening (EG) nr. 258/97 vastgestelde termijn van zestig dagen zijn met redenen omklede bezwaren ingediend. (5) Op 13 november 2014 heeft de Commissie de Europese Autoriteit voor voedselveiligheid (EFSA) geraadpleegd en haar verzocht om overeenkomstig Verordening (EG) nr. 258/97 een aanvullende beoordeling voor uv-behandeld brood als nieuw voedingsmiddel te verrichten. (6) Op 11 juni 2015 heeft de EFSA in haar wetenschappelijk advies over de veiligheid van uv-behandeld brood als nieuw voedingsmiddel ( 2 ) geconcludeerd dat door middel van uv-behandeling met vitamine D 2 verrijkt brood onder de voorgestelde gebruiksvoorwaarden veilig is. (7) In het advies worden derhalve voldoende redenen gegeven om vast te stellen dat uv-behandeld brood als nieuw voedingsmiddel voldoet aan de criteria van artikel 3, lid 1, van Verordening (EG) nr. 258/97. (8) Verordening (EG) nr. 1925/2006 van het Europees Parlement en de Raad ( 3 ) bevat voorschriften voor de toevoeging van vitaminen en mineralen en bepaalde andere stoffen aan levensmiddelen. Voor het gebruik van uv-behandeld brood moet een vergunning worden verleend onverminderd de voorschriften van deze verordening. (9) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Uv-behandeld brood, zoals gespecificeerd in bijlage I, mag als nieuw voedingsmiddel in de handel worden gebracht voor het maximumgehalte van 3 μg vitamine D 2 per 100 g, onverminderd de specifieke bepalingen van Verordening (EG) nr. 1925/2006. Artikel 2 Aan de aanduiding op de etikettering van levensmiddelen wordt de volgende vermelding toegevoegd: „bevat door middel van uv-behandeling geproduceerde vitamine D”. Artikel 3 Dit besluit is gericht tot Viasolde AB, Dalstigen 4, 262 63, Ängelholm, Zweden. Gedaan te Brussel, 16 maart 2016. Voor de Commissie Vytenis ANDRIUKAITIS Lid van de Commissie ( 1 ) PB L 43 van 14.2.1997, blz. 1 . ( 2 ) EFSA Journal 2015; 13(7):4148. ( 3 ) Verordening (EG) nr. 1925/2006 van het Europees Parlement en de Raad van 20 december 2006 betreffende de toevoeging van vitaminen en mineralen en bepaalde andere stoffen aan levensmiddelen ( PB L 404 van 30.12.2006, blz. 26 ). BIJLAGE SPECIFICATIE VAN UV-BEHANDELD BROOD Definitie: Uv-behandeld brood duidt met gist gerezen brood en broodjes (zonder bovenlaagje) aan die na het bakken worden behandeld met ultraviolette straling om ergosterol om te zetten in vitamine D 2 (ergocalciferol). Uv-bestraling: een procedé van bestraling met ultraviolet licht binnen de golflengte van 240-315 nm gedurende maximaal 5 seconden met een energie-input van 10-50 mJ/cm 2 . Vitamine D 2 : Chemische naam (5 Z ,7 E ,22 E )-(3 S )-9,10-secoërgosta-5,7,10(19),22-tetraëen-3-ol Synoniem Ergocalciferol CAS-nr. 50-14-6 Relatieve molecuulmassa 396,65 g/mol Inhoud: Vitamine D 2 (ergocalciferol) in het eindproduct 0,75-3 μg/100 g ( 1 ) Gist in deeg 1-5 g/100 g ( 2 ) ( 1 ) EN 12821, 2009, Europese norm. ( 2 ) Receptberekening.",
  "source": "EUR LEX"
}