{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997Y0807(02):NL:HTML\">",
  "content": "EUR-Lex - 31997Y0807(02) - NL Avis juridique important | 31997Y0807(02) Conclusies van de Raad van 24 juli 1997 betreffende de gezondheidsaspecten van de drugsproblematiek Publicatieblad Nr. C 241 van 07/08/1997 blz. 0007 - 0007 CONCLUSIES VAN DE RAAD van 24 juli 1997 betreffende de gezondheidsaspecten van de drugsproblematiek (97/C 241/04) DE RAAD VAN DE EUROPESE UNIE, 1. IS VAN MENING dat een multidisciplinaire aanpak, gericht op de terugdringing van de vraag naar en het aanbod van drugs, essentieel is in de strijd tegen illegale drugs; 2. IS VAN MENING dat de bescherming van de volksgezondheid prioriteit heeft bij de aanpak van drugsverslaving, gezien de ernstige bedreiging van illegale drugs voor de volksgezondheid; 3. NEEMT NOTA, van het feit dat de Commissie, in nauwe samenwerking met de lidstaten, een aanvang heeft gemaakt met de tenuitvoerlegging van het bij Besluit nr. 102/97/EG (1) aangenomen communautaire actieprogramma inzake de preventie van drugsverslaving binnen het actiekader op het gebied van de volksgezondheid (1996-2000); 4. WIJST EROP dat dit communautaire actieprogramma de eerste 15 acties betreft van de 66 acties van het Verslag betreffende drugs dat op 15-16 december 1995 is aangenomen door de Europese Raad van Madrid; 5. HEEFT WAARDERING voor het eerste jaarverslag van het bij Verordening (EEG) nr. 302/93 (2) opgerichte Europees Waarnemingscentrum voor drugs en drugsverslaving (EWDD) over de stand van de drugsproblematiek in de Europese Unie (1995); 6. VERWELKOMT het Verslag van de Commissie, dat overeenkomstig artikel 18 van Verordening (EEG) nr. 302/93 aan Raad en Europees Parlement is voorgelegd; 7. IS met de Commissie VAN MENING dat een aanpassing of een uitbreiding van de taken van het EWDD niet nodig is; 8. IS met de Commissie VAN MENING dat het EWDD een hoge prioriteit moet blijven geven aan het aan de Gemeenschap en haar lidstaten voorzien van objectieve, betrouwbare en op Europees niveau vergelijkbare informatie over de vraag en terugdringing van de vraag naar drugs; 9. IS VAN MENING dat de synergie van de activiteiten van het EWDD en de activiteiten die voortvloeien uit andere relevante EU-programma's en -instrumenten zoveel mogelijk moet worden bevorderd; 10. CONSTATEERT dat het Gemeenschappelijk Optreden van 17 december 1996 door de Raad aangenomen op basis van artikel K.3 van het Verdrag betreffende de Europese Unie, betreffende de onderlinge aanpassing van de wetgevingen en de praktijken van lidstaten van de Europese Unie ter bestrijding van drugsverslaving en ter voorkoming en bestrijding van de illegale drugshandel (3), ook gezondheidsaspecten betreft, waarmee rekening wordt gehouden in het communautaire actieprogramma inzake de preventie van drugsverslaving; 11. ONDERSTREEPT, met het oog op de tenuitvoerlegging van artikel 5 van genoemd gemeenschappelijk optreden, het belang van de instelling van een mechanisme voor snelle uitwisseling van informatie over nieuwe synthetische drugs en de beoordeling van de gevaren daarvan, met inbegrip van de gezondheids- en maatschappelijke gevaren en de mogelijke gevolgen van een verbod, teneinde de controle maatregelen die in de lidstaten op psychotrope stoffen van toepassing zijn ook op specifieke synthetische drugs toe te kunnen passen. (1) PB nr. L 19 van 22. 1. 1997, blz. 25. (2) PB nr. L 36 van 12. 2. 1993, blz. 1. Verordening laatstelijk gewijzigd bij Verordening (EG) nr. 3294/94 (PB nr. L 341 van 30. 12. 1994, blz. 7). (3) PB nr. L 342 van 31. 12. 1996, blz. 6.",
  "source": "EUR LEX"
}