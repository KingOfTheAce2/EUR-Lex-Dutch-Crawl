{
  "url": "http://www.w3.org/1999/xhtml\">",
  "content": "L_2008249NL.01000901.xml 18.9.2008 NL Publicatieblad van de Europese Unie L 249/9 VERORDENING (EG) N r. 904/2008 VAN DE COMMISSIE van 17 september 2008 tot vaststelling van de analysemethoden en andere bepalingen van technische aard die noodzakelijk zijn voor de toepassing van de uitvoerregeling voor goederen die niet onder bijlage I van het Verdrag vallen (Gecodificeerde versie) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name op artikel 9, Overwegende hetgeen volgt: (1) Verordening (EEG) nr. 4056/87 van de Commissie van 22 december 1987 tot vaststelling van de analysemethoden en andere bepalingen van technische aard die noodzakelijk zijn voor de toepassing van Verordening (EEG) nr. 3035/80 van de Raad tot vaststelling van de algemene regels aangaande de toekenning van restituties bij uitvoer en de criteria voor de vaststelling van het restitutiebedrag betreffende bepaalde landbouwproducten, uitgevoerd in de vorm van goederen die niet onder bijlage II van het Verdrag vallen ( 2 ) is ingrijpend gewijzigd ( 3 ) . Ter wille van de duidelijkheid en een rationele ordening van de tekst dient tot codificatie van deze verordening te worden overgegaan. (2) Teneinde voor een gelijke behandeling zorg te dragen bij de uitvoer uit de Gemeenschap van goederen waarop Verordening (EG) nr. 3448/93 van de Raad van 6 december 1993 tot vaststelling van de handelsregeling voor bepaalde, door verwerking van landbouwproducten verkregen goederen ( 4 ) , van toepassing is, moeten de analysemethoden en andere bepalingen van technische aard worden vastgesteld. (3) De in deze verordening vervatte maatregelen zijn in overeenstemming met het advies van het Comité douanewetboek, afdeling tarief- en statistieknomenclatuur, HEEFT DE VOLGENDE VERORDENING VASTGESTELD: Artikel 1 Deze verordening stelt de voor de toepassing van Verordening (EG) nr. 3448/93 noodzakelijke communautaire analysemethoden vast met betrekking tot de uitvoer van goederen die niet onder bijlage I van het Verdrag vallen of, zo deze analysemethoden ontbreken, de aard van de te verrichten analytische handelingen of het beginsel van een toe te passen methode. Artikel 2 Overeenkomstig de voetnoten van bijlage IV bij Verordening (EG) nr. 1043/2005 van de Commissie ( 5 ) worden voor de toepassing van die bijlage de in kolom 3 vermelde „gegevens die blijken uit de analyse van de goederen” verkregen volgens de in dit artikel genoemde methoden, procedures en formules: 1. Suikers De gehalten van de diverse suikers worden bepaald door hogedrukvloeistofchromatografie (HPLC). A. Het in kolom 3 van bijlage IV bij Verordening (EG) nr. 1043/2005 vermelde saccharosegehalte is gelijk aan: a) S + (2F) × 0,95, wanneer het glucosegehalte hoger is dan of gelijk is aan het fructosegehalte, of b) S + (G + F) × 0,95, wanneer het glucosegehalte lager is dan het fructosegehalte, waarin: S = saccharosegehalte bepaald door HPLC; F = fructosegehalte bepaald door HPLC; G = glucosegehalte bepaald door HPLC. Indien de aanwezigheid van een lactosehydrolysaat is aangegeven en/of hoeveelheden lactose en galactose worden aangetoond, wordt, vóór enige andere berekening wordt uitgevoerd, een glucosegehalte dat overeenkomt met het galactosegehalte (bepaald door HPLC) op het glucosegehalte (G) in mindering gebracht. B. Het in kolom 3 van bijlage IV bij Verordening (EG) nr. 1043/2005 vermelde glucosegehalte is gelijk aan: a) G – F, wanneer het glucosegehalte hoger is dan het fructosegehalte; b) 0 (nul), wanneer het glucosegehalte gelijk is aan of lager is dan het fructosegehalte. Wanneer de aanwezigheid van een lactosehydrolysaat is aangegeven en/of bepaalde hoeveelheden lactose en galactose worden aangetoond, wordt, vóór enige andere berekening wordt uitgevoerd, het glucosegehalte dat overeenkomt met het galactosegehalte (bepaald door HPLC) op het glucosegehalte (G) in mindering gebracht. 2. Zetmeel (of dextrines) (De dextrines worden berekend als zetmeel) A. Voor alle andere GN-codes dan de GN-codes 3505 10 10, 3505 10 90, 3505 20 10 tot en met 3505 20 90 alsmede 3809 10 10 tot en met 3809 10 90, beantwoordt het in kolom 3 van bijlage IV bij Verordening (EG) nr. 1043/2005 vermelde gehalte aan zetmeel (of dextrines) aan de formule: (Z – G) × 0,9, waarin: Z = glucosegehalte, bepaald volgens de methode opgenomen in bijlage I bij Verordening (EEG) nr. 4154/87 van de Commissie ( 6 ) ; G = glucosegehalte, bepaald door HPLC. B. Voor de GN-codes 3505 10 10, 3505 10 90, 3505 20 10 tot en met 3505 20 90 alsmede 3809 10 10 tot en met 3809 10 90 is het gehalte aan zetmeel (of dextrines) het gehalte dat wordt bepaald volgens de methode bedoeld in bijlage II bij Verordening (EEG) nr. 4154/87. 3. Gehalte aan melkvet Het melkvetgehalte wordt bepaald volgens een methode die gebruik maakt van extractie met petroleumether, voorafgegaan door hydrolyse met chloorwaterstofzuur en gevolgd door gaschromatografie van de methylesters van de vetzuren. Wanneer de aanwezigheid van melkvet wordt aangetoond, wordt het percentage daarvan berekend door het percentage methylbutyraat met 25 te vermenigvuldigen, de aldus verkregen waarde te vermenigvuldigen met het totale vetgehalte, uitgedrukt in gewichtspercenten, van de goederen in oorspronkelijke toestand en deze uitkomst te delen door 100. Artikel 3 Voor de toepassing van bijlage III bij Verordening (EG) nr. 1043/2005 wordt het gehalte aan mannitol en D-glucitol (sorbitol) bepaald volgens de HPLC-methode. Artikel 4 1.   Een analyserapport wordt opgesteld. 2.   In het analyserapport dienen met name te worden vermeld: — alle gegevens met betrekking tot de identificatie van het monster; — de toegepaste methode en de nauwkeurige opgave van de wettekst waarin deze methode is opgenomen of, in voorkomend geval, de verwijzing naar een gedetailleerde methode, onder vermelding van de aard van de te verrichten analytische handelingen, of van het beginsel van een toe te passen methode, als aangegeven in deze verordening; — de elementen die de resultaten kunnen hebben beïnvloed; — de resultaten van de analyse, rekening houdend met de wijze waarop deze in de toegepaste methode zijn geformuleerd en met de formulering die beantwoordt aan de behoeften van de douanediensten of van de met het beheer belaste instanties die om de analyse hebben verzocht. Artikel 5 Verordening (EEG) nr. 4056/87 wordt ingetrokken. Verwijzingen naar de ingetrokken verordening gelden als verwijzingen naar de onderhavige verordening en worden gelezen volgens de concordantietabel in bijlage II. Artikel 6 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 september 2008. Voor de Commissie De voorzitter José Manuel BARROSO ( 1 ) PB L 256 van 7.9.1987, blz. 1 . ( 2 ) PB L 379 van 31.12.1987, blz. 29 . ( 3 ) Zie bijlage I. ( 4 ) PB L 318 van 20.12.1993, blz. 18 . ( 5 ) PB L 172 van 5.7.2005, blz. 24 . ( 6 ) PB L 392 van 31.12.1987, blz. 19 . BIJLAGE I Ingetrokken verordening met de wijziging ervan Verordening (EEG) nr. 4056/87 van de Commissie ( PB L 379 van 31.12.1987, blz. 29 ) Verordening (EG) nr. 202/98 van de Commissie ( PB L 21 van 28.1.1998, blz. 5 ) BIJLAGE II Concordantietabel Verordening (EEG) nr. 4056/87 De onderhavige verordening Artikelen 1 tot en met 4 Artikelen 1 tot en met 4 — Artikel 5 Artikel 5 Artikel 6 — Bijlage I — Bijlage II",
  "source": "EUR LEX"
}