{
  "url": "http://www.w3.org/1999/xhtml\"><!--",
  "content": "L_2023022NL.01000601.xml 24.1.2023 NL Publicatieblad van de Europese Unie L 22/6 VERORDENING (EU) 2023/155 VAN DE RAAD van 23 januari 2023 tot wijziging van Verordening (EU) nr. 356/2010 tot vaststelling van bepaalde specifieke beperkende maatregelen tegen sommige natuurlijke personen of rechtspersonen, entiteiten of lichamen, in het licht van de situatie in Somalië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2010/231/GBVB van de Raad van 26 april 2010 betreffende beperkende maatregelen tegen Somalië en tot intrekking van Gemeenschappelijk Standpunt 2009/138/GBVB ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Verordening (EU) nr. 356/2010 van de Raad ( 2 ) geeft uitvoering aan de bij Besluit 2010/231/GBVB vastgestelde maatregelen. (2) Op 17 november 2022 heeft de Veiligheidsraad van de Verenigde Naties Resolutie 2662 (2022) aangenomen, waarin met name de aanwijzingscriteria voor het bepalen van personen en entiteiten die aan beperkende maatregelen onderworpen zijn, worden uitgebreid. (3) Bij Besluit (GBVB) 2023/160 ( 3 ) van de Raad werd Besluit 2010/231/GBVB gewijzigd om rekening te houden met de wijzigingen van Resolutie 2662 (2022) van de VN-Veiligheidsraad. (4) Die maatregelen vallen onder het toepassingsgebied van het Verdrag en derhalve is regelgevende actie op het niveau van de Unie noodzakelijk, met name om uniforme toepassing in alle lidstaten te waarborgen. (5) Verordening (EU) nr. 356/2010 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 In artikel 2 van Verordening (EU) nr. 356/2010, wordt lid 3 vervangen door: “3.   In bijlage I worden de natuurlijke personen of rechtspersonen, entiteiten of lichamen vermeld die door de Veiligheidsraad of het Sanctiecomité zijn aangewezen als: a) betrokken bij handelingen of steunverlening aan handelingen die de vrede, de veiligheid of de stabiliteit van Somalië bedreigen, met inbegrip van, maar niet uitsluitend: i) het beramen, organiseren of plegen van handelingen in verband met seksueel en gendergerelateerd geweld; ii) handelingen die het vredes- of verzoeningsproces in Somalië bedreigen; iii) handelingen die de federale regering van Somalië of de overgangsmissie van de Afrikaanse Unie in Somalië (ATMIS) bedreigen met geweld; b) betrokken bij schendingen van het wapenembargo of het verbod op het verlenen van bijstand of de beperkingen inzake doorverkoop en overdracht van wapens, als bedoeld in punt 34 van Resolutie 2093 (2013) van de VN-Veiligheidsraad; c) betrokken bij de belemmering van de verlening van humanitaire bijstand aan Somalië of van de toegang tot of verdeling van humanitaire bijstand in Somalië; d) politieke of militaire leiders die in strijd met het vigerende internationale recht kinderen rekruteren of inzetten bij gewapende conflicten in Somalië; e) verantwoordelijk voor schendingen van het toepasselijke internationale recht in Somalië door burgers, in het bijzonder kinderen en vrouwen, als doelwit te nemen in gewapende conflicten, met name hen te doden, te verminken of te onderwerpen aan seksueel geweld of geweld op basis van geslacht, aanslagen tegen scholen en ziekenhuizen te plegen, en zich schuldig te maken aan ontvoering en deportatie; f) betrokken bij Al Shabaab, handelingen en activiteiten die erop wijzen dat een persoon of entiteit banden heeft met Al Shabaab, waaronder: i) het deelnemen aan de financiering, planning, facilitering, voorbereiding of uitvoering van handelingen of activiteiten door, in samenhang met, onder de naam van, namens, of ter ondersteuning van Al Shabaab; ii) het leveren, verkopen of overdragen van wapens en daarmee verband houdend materieel aan Al Shabaab, en iii) het werven voor of op andere wijze steunen van handelingen of activiteiten van Al Shabaab, of een cel, afdeling, splintergroepering of afsplitsing daarvan.”. Artikel 2 Deze verordening treedt in werking op de dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 januari 2023. Voor de Raad De voorzitter J. BORRELL FONTELLES ( 1 ) PB L 105 van 27.4.2010, blz. 17 . ( 2 ) Verordening (EU) nr. 356/2010 van de Raad van 26 april 2010 tot vaststelling van bepaalde specifieke beperkende maatregelen tegen sommige natuurlijke personen of rechtspersonen, entiteiten of lichamen, in het licht van de situatie in Somalië ( PB L 105 van 27.4.2010, blz. 1 ). ( 3 ) Besluit (GBVB) 2023/160 van de Raad van 23 januari 2023 tot wijziging van Besluit 2010/231/GBVB betreffende beperkende maatregelen tegen Somalië (zie bladzijde 22 van dit Publicatieblad).",
  "source": "EUR LEX"
}