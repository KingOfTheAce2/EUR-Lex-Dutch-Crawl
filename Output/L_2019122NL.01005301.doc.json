{
  "url": "http://www.w3.org/1999/xhtml\">",
  "content": "L_2019122NL.01005301.xml 10.5.2019 NL Publicatieblad van de Europese Unie L 122/53 BESLUIT (EU) 2019/720 VAN DE COMMISSIE van 30 april 2019 over het voorgestelde burgerinitiatief \"Stop de vrijstelling van brandstofbelasting voor de luchtvaart in Europa\" (Kennisgeving geschied onder nummer C(2019) 3250) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het voorgestelde burgerinitiatief \"Stop de vrijstelling van brandstofbelasting voor de luchtvaart in Europa\" heeft betrekking op het volgende: \"Wij vragen de Europese Commissie een voorstel in te dienen tot invoering van een belasting op vliegtuigbrandstof (kerosine). De luchtvaartsector geniet belastingvoordelen, hoewel het een van de snelst groeiende bronnen van broeikasgasemissies is.\" (2) De doelstellingen van het voorgestelde burgerinitiatief worden als volgt omschreven: \"Terwijl groenere alternatieven voor de luchtvaart fors worden belast, profiteert de luchtvaartsector van een groot aantal onrechtvaardige belastingvrijstellingen. Omdat vliegtuigbrandstof nog steeds onbelast is in Europa en de lidstaten geen btw over vliegtickets heffen, wordt vliegen steeds aantrekkelijker hoewel het de meest koolstofintensieve transportmethode is. Door kerosine te belasten zou de EU haar financiering voor groenere mobiliteit fors kunnen verhogen, wat noodzakelijk is aangezien het vervoer de snelst groeiende bron van broeikasgasemissies vormt.\" (3) Het Verdrag betreffende de Europese Unie (VEU) geeft meer inhoud aan het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (5) Rechtshandelingen van de Unie ter uitvoering van de Verdragen kunnen worden vastgesteld voor de harmonisatie van de wetgevingen inzake de omzetbelasting, de accijnzen en de andere indirecte belastingen, voor zover deze harmonisatie noodzakelijk is om de instelling en de werking van de interne markt te bewerkstelligen en concurrentieverstoringen te voorkomen, uit hoofde van artikel 113 van het Verdrag betreffende de werking van de Europese Unie (VWEU). (6) Om deze redenen valt het voorgestelde burgerinitiatief niet zichtbaar buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen, als bedoeld in artikel 4, lid 2, onder b), van de verordening. (7) Bovendien is een burgercomité gevormd en zijn contactpersonen aangewezen overeenkomstig artikel 3, lid 2, van de verordening, en levert het voorgestelde burgerinitiatief geen misbruik op, is het niet lichtzinnig of ergerlijk en druist het niet duidelijk in tegen de in artikel 2 VEU vastgelegde waarden van de Unie. (8) Het voorgestelde burgerinitiatief \"Stop de vrijstelling van brandstofbelasting voor de luchtvaart in Europa\" dient derhalve te worden geregistreerd, HEEFT HET VOLGENDE BESLUIT VASTGESTELD: Artikel 1 Het voorgestelde burgerinitiatief \"Stop de vrijstelling van brandstofbelasting voor de luchtvaart in Europa\" wordt hierbij geregistreerd. Artikel 2 Dit besluit treedt in werking op 10 mei 2019. Artikel 3 Dit besluit is gericht tot de organisatoren (leden van het burgercomité) van het voorgestelde burgerinitiatief \"Stop de vrijstelling van brandstofbelasting voor de luchtvaart in Europa\", vertegenwoordigd door de heer Timothée Niels Pierre Jacques GALVAIRE en de heer Anastasios PAPACHRISTOU, die als contactpersonen optreden. Gedaan te Brussel, 30 april 2019. Voor de Commissie Frans TIMMERMANS Vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}