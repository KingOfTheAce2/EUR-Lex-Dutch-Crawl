{
  "url": "http://www.w3.org/1999/xhtml\">",
  "content": "L_2022191NL.01008101.xml 20.7.2022 NL Publicatieblad van de Europese Unie L 191/81 UITVOERINGSBESLUIT (EU) 2022/1263 VAN DE COMMISSIE van 19 juli 2022 tot beëindiging van de antisubsidieprocedure betreffende de invoer van grafietelektrodesystemen van oorsprong uit de Volksrepubliek China DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 1 ) (“de basisverordening”), en met name artikel 14, lid 1, Overwegende hetgeen volgt: 1. PROCEDURE 1.1. Inleiding van een antisubsidieprocedure (1) Op 4 oktober 2021 heeft de Commissie van Graphite Cova GmbH, Showa Denko Carbon Holding GmbH en Tokai ErftCarbon GmbH (“de indieners van de klacht”) een klacht ontvangen op grond van artikel 10 van de basisverordening. (2) Op 18 november 2021 heeft de Europese Commissie, na overleg met de overheid van de Volksrepubliek China op 16 november 2021, een antisubsidieprocedure ingeleid betreffende de invoer in de Unie van grafietelektrodesystemen van oorsprong uit de Volksrepubliek China. Zij heeft daartoe een bericht van inleiding bekendgemaakt in het Publicatieblad van de Europese Unie (“het bericht van inleiding”) ( 2 ) . (3) Op 6 april 2022 heeft de Europese Commissie definitieve rechten ingesteld in het kader van een afzonderlijke antidumpingprocedure betreffende de invoer van hetzelfde product van oorsprong uit de Volksrepubliek China ( 3 ) . 1.2. Onderzoektijdvak en beoordelingsperiode (4) Het onderzoektijdvak liep van 1 januari 2020 tot en met 31 december 2020. De beoordelingsperiode liep van 1 januari 2017 tot en met 31 december 2020. 1.3. Belanghebbenden (5) In het bericht van inleiding zijn de belanghebbenden uitgenodigd contact met de Commissie op te nemen om aan het onderzoek mee te werken. Daarnaast heeft de Commissie de indieners van het verzoek, de haar bekende producenten en verenigingen in de Unie en de overheid van de Volksrepubliek China specifiek in kennis gesteld van de opening van het onderzoek en hen uitgenodigd daaraan mee te werken. (6) De belanghebbenden zijn in de gelegenheid gesteld opmerkingen te maken over de opening van het onderzoek en te verzoeken te worden gehoord door de Commissie en/of de raadadviseur-auditeur in handelsprocedures. 2. ONDERZOCHT PRODUCT (7) Dit onderzoek heeft betrekking op grafietelektroden van de soort die voor elektrische ovens wordt gebruikt, met een schijnbare dichtheid van minimaal 1,5 g/cm 3 en een elektrische weerstand van maximaal 7,0 μΩ.m, al dan niet voorzien van nippels (“het onderzochte product”). 3. INTREKKING VAN DE KLACHT (8) Bij brief van 9 mei 2022 aan de Commissie hebben de indieners van de klacht hun klacht ingetrokken. (9) Overeenkomstig artikel 14, lid 1, van de basisverordening kan de procedure worden beëindigd, tenzij dit niet in het belang van de Unie is. (10) Bij het onderzoek was niet gebleken dat de beëindiging van de procedure in strijd met het belang van de Unie zou zijn. 4. CONCLUSIE EN MEDEDELING VAN FEITEN EN OVERWEGINGEN (11) De Commissie meende daarom dat de procedure moest worden beëindigd. (12) De belanghebbenden zijn hiervan in kennis gesteld en zij hebben de gelegenheid gekregen opmerkingen te maken. (13) De Commissie heeft geen opmerkingen ontvangen die tot de conclusie zouden leiden dat beëindiging van de procedure in strijd met het belang van de Unie zou zijn. (14) Dit besluit is in overeenstemming met het advies van het bij artikel 25, lid 1, van de basisverordening ingestelde comité, HEEFT HET VOLGENDE BESLUIT VASTGESTELD: Artikel 1 De antisubsidieprocedure betreffende de invoer van bepaalde grafietelektrodesystemen van oorsprong uit de Volksrepubliek China wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 19 juli 2022. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 55 . ( 2 ) Bericht van inleiding van een antisubsidieprocedure betreffende de invoer van bepaalde grafietelektrodesystemen van oorsprong uit de Volksrepubliek China ( PB C 466 van 18.11.2021, blz. 6 ). ( 3 ) Uitvoeringsverordening (EU) 2022/558 van de Commissie van 6 april 2022 tot instelling van een definitief antidumpingrecht en tot definitieve inning van het voorlopige recht op bepaalde grafietelektrodesystemen van oorsprong uit de Volksrepubliek China ( PB L 108 van 7.4.2022, blz. 20 ).",
  "source": "EUR LEX"
}