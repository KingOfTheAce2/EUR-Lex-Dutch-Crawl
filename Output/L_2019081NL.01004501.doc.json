{
  "url": "http://www.w3.org/1999/xhtml\"><!--",
  "content": "L_2019081NL.01004501.xml 22.3.2019 NL Publicatieblad van de Europese Unie L 81/45 GEDELEGEERDE VERORDENING (EU) 2019/359 VAN DE COMMISSIE van 13 december 2018 tot aanvulling van Verordening (EU) 2015/2365 van het Europees Parlement en de Raad ten aanzien van technische reguleringsnormen tot specificatie van de gegevens van de aanvraag tot registratie en uitbreiding van registratie als transactieregister (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/2365 van het Europees Parlement en de Raad van 25 november 2015 betreffende de transparantie van effectenfinancieringstransacties en van hergebruik en tot wijziging van Verordening (EU) nr. 648/2012 ( 1 ) , en met name artikel 5, lid 7, Overwegende hetgeen volgt: (1) Er dienen regels te worden vastgesteld tot specificatie van de informatie die in een aanvraag tot registratie of uitbreiding van registratie als transactieregister aan de Europese Autoriteit voor effecten en markten (ESMA) moet worden verstrekt. (2) Het vaststellen van een omvattend en deugdelijk kader voor de registratie en uitbreiding van de registratie van transactieregisters is essentieel voor het bereiken van de doelstellingen van Verordening (EU) 2015/2365 en voor de efficiënte aanbieding van registerfuncties. (3) De regels en normen voor de registratie en de uitbreiding van registratie van transactieregisters voor de toepassing van Verordening (EU) 2015/2365 moeten voortbouwen op reeds bestaande infrastructuren, operationele processen en formaten die zijn ingevoerd met betrekking tot de rapportage van derivatencontracten aan transactieregisters, teneinde de extra operationele kosten voor marktdeelnemers tot een minimum te beperken. (4) De ervaring met de toepassing van de bepalingen van Gedelegeerde Verordening (EU) nr. 150/2013 van de Commissie ( 2 ) heeft geleerd dat de bepalingen voor de registratie van transactieregisters op grond van Verordening (EU) nr. 648/2012 een deugdelijke basis vormen voor het opbouwen van het kader voor de registratie van transactieregisters op grond van Verordening (EU) 2015/2365. Om dat kader verder te versterken, moet deze verordening het evoluerende karakter van de sector tot uitdrukking brengen. (5) Iedere aanvraag tot registratie als transactieregister moet informatie bevatten over de structuur van zijn interne controles en de onafhankelijkheid van zijn bestuursorganen opdat de ESMA kan beoordelen of de structuur van de corporate governance de onafhankelijkheid van het transactieregister verzekert en of die structuur en de rapportageroutines ervan volstaan om ervoor te zorgen dat de vereisten voor transactieregisters vervat in Verordening (EU) 2015/2365 worden nageleefd. In de registratieaanvraag moet gedetailleerde informatie over de relevante internecontrolemechanismen en -structuren, de interneauditfunctie en het auditwerkplan worden opgenomen opdat de ESMA kan beoordelen hoe die factoren bijdragen tot de efficiënte werking van het transactieregister. (6) Hoewel transactieregisters die via bijkantoren opereren niet als afzonderlijke rechtspersonen worden beschouwd, moet over bijkantoren aparte informatie worden verstrekt om de ESMA in staat te stellen de positie van de bijkantoren in de organisatorische structuur van het transactieregister duidelijk te bepalen, de geschiktheid voor de taak en de adequaatheid van de directie van de bijkantoren te beoordelen en te evalueren of de ingestelde controlemechanismen en compliance- en andere functies robuust genoeg zijn om de risico's van de bijkantoren te identificeren, te evalueren en effectief te beheren. (7) Om de ESMA in staat te stellen de goede reputatie, ervaring en vaardigheden van de leden van de raad van bestuur en de directie van het toekomstige transactieregister te beoordelen, moet een kandidaat-transactieregister relevante informatie over die personen verstrekken, zoals het curriculum vitae en gegevens over alle strafrechtelijke veroordelingen, eigen verklaringen van betrouwbaarheid en verklaringen van potentiële belangenconflicten. (8) Elke aanvraag tot registratie moet informatie bevatten waaruit blijkt dat de aanvrager over de nodige financiële middelen beschikt om zijn functies als transactieregister op permanente basis te kunnen uitoefenen en over doeltreffende bedrijfscontinuïteitsregelingen beschikt. (9) Artikel 5, lid 2, van Verordening (EU) 2015/2365 vereist dat transactieregisters de volledigheid en correctheid van de op grond van artikel 4 gerapporteerde gegevens verifiëren. Om te worden geregistreerd of een uitbreiding van de registratie krachtens Verordening (EU) 2015/2365 te krijgen, moeten transactieregisters aantonen dat zij systemen en procedures hebben ingesteld die garanderen dat zij in staat zijn de volledigheid en juistheid van de gegevens over de effectenfinancieringstransacties (SFT's) te verifiëren. (10) Het gebruik van gemeenschappelijke hulpmiddelen binnen een transactieregister tussen SFT-rapportagediensten enerzijds en nevendiensten of derivatenrapportagediensten anderzijds kan leiden tot besmetting van operationele risico's tussen diensten onderling. Hoewel de validering, aansluiting, verwerking en vastlegging van gegevens een effectieve operationele scheiding kan vereisen om een dergelijke besmetting van risico's te vermijden, kunnen praktijken zoals een gemeenschappelijke front-end van systemen, een gemeenschappelijk toegangspunt tot gegevens voor autoriteiten of het gebruik van hetzelfde personeel dat werkzaam is bij de verkoop, compliance of een helpdesk voor cliëntendiensten minder besmettingsgevoelig zijn en dus niet noodzakelijkerwijze een operationele scheiding vereisen. Transactieregisters moeten bijgevolg een passende operationele scheiding tot stand brengen tussen de hulpmiddelen, systemen of procedures die bij verschillende bedrijfslijnen worden gebruikt, inclusief indien deze bedrijfslijnen het aanbieden van diensten omvatten die onder de wetgeving van andere Unie- of derde landen vallen, en ervoor zorgen dat gedetailleerde en duidelijke informatie over de nevendiensten of andere bedrijfslijnen die het transactieregister buiten zijn kernactiviteit van registerdiensten op grond van Verordening (EU) 2015/2365 aanbiedt aan de ESMA wordt verstrekt bij de aanvraag tot registratie of uitbreiding van registratie. (11) De deugdelijkheid, het weerstandsvermogen en de bescherming van de informatietechnologiesystemen van transactieregisters zijn essentieel om ervoor te zorgen dat de doelstellingen van Verordening (EU) 2015/2365 worden nageleefd. Dienovereenkomstig moeten transactieregisters uitgebreide en gedetailleerde informatie over deze systemen verstrekken opdat de ESMA de deugdelijkheid en het weerstandsvermogen van hun informatietechnologiesystemen kan beoordelen. Indien de aanbieding van registerfuncties aan derden wordt uitbesteed, hetzij op groepsniveau, hetzij buiten de groep, moet het transactieregister gedetailleerde informatie verstrekken over de relevante uitbestedingsregelingen om de beoordeling mogelijk te maken van de naleving van de registratievoorwaarden, met inbegrip van informatie over alle overeenkomsten inzake het dienstverleningsniveau, over de maatstaven en over de wijze waarop deze maatstaven effectief worden gemonitord. Ten slotte moeten transactieregisters informatie verstrekken over de mechanismen en controles die zij invoeren om potentiële cyberrisico's effectief te beheren en de gegevens die zij bewaren tegen cyberaanvallen te beschermen. (12) Verschillende soorten gebruikers kunnen de door het transactieregister bewaarde gegevens rapporteren, er toegang toe verkrijgen of deze wijzigen. De kenmerken, alsook de rechten en verplichtingen van de verschillende soorten gebruikers moeten duidelijk worden omschreven door het transactieregister en als onderdeel van de registratieaanvraag worden verstrekt. In de door de transactieregisters verstrekte informatie moet ook duidelijk worden aangegeven welke verschillende categorieën van toegang beschikbaar zijn. Om de vertrouwelijkheid van gegevens maar ook de beschikbaarheid ervan voor derden te waarborgen, dient een transactieregister informatie te verstrekken over de wijze waarop het ervoor zorgt dat alleen de gegevens waarvoor de relevante tegenpartijen hun expliciete, herroepbare en discretionaire toestemming hebben gegeven voor derden beschikbaar worden gesteld. Ten slotte moet het transactieregister bij zijn aanvraag informatie verstrekken over de kanalen en mechanismen die worden gebruikt om informatie over zijn toegangsregels openbaar te maken, teneinde ervoor te zorgen dat de gebruikers van zijn diensten met kennis van zaken kunnen beslissen. (13) De vergoedingen in verband met de door transactieregisters aangeboden diensten zijn essentiële informatie om marktdeelnemers in staat te stellen met kennis van zaken een keuze te maken en moeten bijgevolg deel uitmaken van de aanvraag tot registratie als transactieregister. (14) Aangezien marktdeelnemers en autoriteiten zich baseren op de gegevens die door transactieregisters worden bewaard, moeten strikte en effectieve operationele regelingen en regelingen voor het bewaren van vastleggingen duidelijk worden beschreven in de registratieaanvraag van een transactieregister. Om aan te tonen hoe de vertrouwelijkheid en bescherming van de door het transactieregister bewaarde gegevens worden gehandhaafd en om de traceerbaarheid ervan mogelijk te maken, moet in de registratieaanvraag een specifieke verwijzing worden opgenomen met betrekking tot het opzetten van een rapportagelogboek. (15) Om de doelstellingen van Verordening (EU) 2015/2365 met betrekking tot de transparantie van SFT's te verwezenlijken, moeten transactieregisters aantonen dat zij de procedure voor de toegangsvoorwaarden toepassen overeenkomstig Gedelegeerde Verordening (EU) 2019/357 van de Commissie ( 3 ) , dat de integriteit van de aan de autoriteiten verstrekte gegevens is gewaarborgd en dat zij in staat zijn toegang tot de gegevens te verlenen overeenkomstig de relevante vereisten opgenomen in Gedelegeerde Verordening (EU) 2019/358 van de Commissie ( 4 ) . (16) De effectieve betaling van registratievergoedingen door transactieregisters op het moment van de aanvraag is essentieel om de noodzakelijke uitgaven van de ESMA in verband met de registratie of uitbreiding van de registratie van een transactieregister te dekken. (17) Er moet een vereenvoudigde aanvraagprocedure voor de uitbreiding van de registratie worden ingesteld om de transactieregisters die reeds krachtens Verordening (EU) nr. 648/2012 zijn geregistreerd, in staat te stellen deze registratie op grond van Verordening (EU) 2015/2365 uit te breiden. Om dubbele vereisten te vermijden, moet de informatie die door het transactieregister in het kader van een uitbreiding van de registratie moet worden verstrekt, gedetailleerde informatie bevatten over de aanpassingen die nodig zijn om ervoor te zorgen dat het voldoet aan de vereisten op grond van Verordening (EU) 2015/2365. (18) Deze verordening is gebaseerd op de ontwerpen van technische reguleringsnormen die door de Europese Autoriteit voor effecten en markten bij de Europese Commissie zijn ingediend ingevolge de procedure in artikel 10 van Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten) ( 5 ) . (19) De ESMA heeft open publieke raadplegingen gehouden over deze ontwerpen van technische reguleringsnormen, de mogelijke gerelateerde kosten en baten geanalyseerd en heeft het advies ingewonnen van de Stakeholdersgroep effecten en markten die overeenkomstig artikel 37 van Verordening (EU) nr. 1095/2010 is opgericht, HEEFT DE VOLGENDE VERORDENING VASTGESTELD: Artikel 1 Identificatie, rechtspositie en soorten effectenfinancieringstransacties 1.   Voor de toepassing van artikel 5, lid 5, onder a), van Verordening (EU) 2015/2365 bevat de aanvraag tot registratie als transactieregister de volgende informatie: a) de bedrijfsnaam van de aanvrager en het officieel adres binnen de Unie; b) een uittreksel uit het toepasselijke handelsregister, dan wel een ander officieel bewijsstuk van de plaats van oprichting en de reikwijdte van de bedrijfsactiviteiten van de aanvrager, op de datum van de aanvraag; c) informatie over de soorten effectenfinancieringstransacties waarvoor de aanvrager wenst te worden geregistreerd; d) informatie over het feit of de aanvrager door een bevoegde autoriteit in de lidstaat waar hij is gevestigd vergunning is verleend of geregistreerd, en in dat geval de naam van de autoriteit en elk referentienummer met betrekking tot de vergunning of registratie; e) de statuten en, in voorkomend geval, andere wettelijke documenten waarin staat dat de aanvrager voornemens is transactieregisterdiensten aan te bieden; f) de notulen van de vergadering waarop de raad van bestuur van de aanvrager de aanvraag heeft goedgekeurd; g) de naam en contactgegevens van de voor de compliance verantwoordelijke perso(o)n(en), of van andere bij compliancebeoordelingen betrokken personeelsleden van de aanvrager; h) het programma van werkzaamheden, waarin wordt aangegeven waar de belangrijkste bedrijfsactiviteiten zullen worden verricht; i) de identificatie van alle dochterondernemingen en, in voorkomend geval, de groepsstructuur; j) alle andere diensten dan de transactieregisterfunctie die de aanvrager verricht of voornemens is aan te bieden; k) alle informatie over aanhangige gerechtelijke, administratieve, arbitrage- of andere geschilprocedures van gelijk welke aard waarbij de aanvrager partij kan zijn, en met name die welke op fiscale en insolventiekwesties betrekking hebben en waarmee aanzienlijke financiële of reputatiekosten gemoeid kunnen zijn, dan wel alle niet-aanhangige procedures die wel nog grote gevolgen voor de kosten van het transactieregister kunnen hebben. 2.   Op haar verzoek verstrekt een aanvrager de ESMA tijdens het onderzoek van de registratieaanvraag ook extra informatie indien dergelijke informatie is vereist om te beoordelen of de aanvrager in staat is aan de vereisten van hoofdstuk III van Verordening (EU) 2015/2365 te voldoen, en opdat de ESMA de in te dienen of reeds ingediende documenten naar behoren kan interpreteren en analyseren. 3.   Indien een aanvrager oordeelt dat een vereiste van deze verordening niet op hem van toepassing is, vermeldt hij het vereiste duidelijk in zijn aanvraag en legt hij ook uit waarom dat vereiste niet van toepassing is. Artikel 2 Gedragsregels en procedures Indien informatie over gedragsregels en procedures wordt verstrekt in het kader van een aanvraag, zorgt een aanvrager ervoor dat de aanvraag de volgende elementen bevat: a) een opgave dat de raad van bestuur de gedragsregels goedkeurt, dat de directie de procedures goedkeurt en dat de directie verantwoordelijk is voor de uitvoering en handhaving van de gedragsregels en procedures; b) een beschrijving van de wijze waarop de communicatie over gedragsregels en procedures binnen de aanvrager is georganiseerd, de wijze waarop de naleving van de gedragsregels wordt gewaarborgd en dagelijks wordt gemonitord, en de persoon of personen die verantwoordelijk is of zijn voor de naleving daarvan; c) alle vastleggingen waaruit blijkt dat in dienst genomen en gespecialiseerd personeel op de hoogte is van de gedragsregels en procedures; d) een beschrijving van de te treffen maatregelen in geval van een inbreuk op de gedragsregels en procedures; e) een beschrijving van de procedure voor de rapportage aan de ESMA van een op de gedragsregels of procedures gepleegde materiële inbreuk die in een schending van de voorwaarden voor de initiële registratie kan resulteren. Artikel 3 Eigendom van het transactieregister 1.   Een aanvraag tot registratie als transactieregister omvat: a) een lijst met de naam van elke persoon of entiteit die rechtstreeks of onrechtstreeks ten minste 5 % van het kapitaal of van de stemrechten van de aanvrager in handen heeft of waarvan de deelneming het mogelijk maakt een significante invloed op het management van de aanvrager uit te oefenen; b) een lijst van alle ondernemingen waarin een onder a) bedoelde persoon ten minste 5 % van het kapitaal of de stemrechten bezit of over het management waarvan hij een significante invloed uitoefent. 2.   Indien de aanvrager een moederonderneming heeft, vermeldt hij het volgende: a) het officieel adres van die moederonderneming, of b) of de moederonderneming een vergunning heeft of geregistreerd is en onder toezicht staat, en, wanneer dit het geval is, het referentienummer en de naam van de verantwoordelijke toezichthoudende autoriteit. Artikel 4 Eigendomsschema 1.   Een aanvraag tot registratie als transactieregister omvat een schema waarin de eigendomsverhoudingen tussen de moederonderneming, dochterondernemingen en andere gelieerde entiteiten of bijkantoren worden weergegeven. 2.   De ondernemingen die in het in lid 1 bedoelde schema worden vermeld, worden geïdentificeerd aan de hand van hun volledige naam, rechtspositie en officieel adres. Artikel 5 Organigram 1.   Een aanvraag tot registratie als transactieregister bevat het organigram met een gedetailleerde beschrijving van de organisatiestructuur van de aanvrager inclusief die van alle nevendiensten. 2.   Dat organigram omvat informatie over de identiteit van de persoon die verantwoordelijk is voor elke significante taak inclusief directie en personen die de activiteiten van enig bijkantoor leiden. Artikel 6 Corporate governance 1.   Een aanvraag tot registratie als transactieregister bevat informatie over de interne gedragsregels inzake corporate governance van de aanvrager en de procedures en mandaten die gelden voor zijn directie, met inbegrip van de raad van bestuur, de niet-uitvoerende bestuurders en, indien opgericht, de comités. 2.   Die informatie bevat een beschrijving van het selectieproces, de benoeming, de prestatiebeoordeling en het ontslag van de directie en de leden van de raad van bestuur. 3.   Indien de aanvrager zich houdt aan een erkende gedragscode inzake corporate governance, wordt in de aanvraag tot registratie als transactieregister de code vermeld en wordt een toelichting gegeven voor alle situaties waarbij de aanvrager afwijkt van de code. Artikel 7 Interne controle 1.   Een aanvraag tot registratie als transactieregister bevat gedetailleerde informatie over het internecontrolesysteem van de aanvrager, met inbegrip van informatie over zijn compliancefunctie, risicobeoordeling, internecontrolemechanismen en regelingen voor zijn interneauditfunctie. 2.   De in lid 1 bedoelde gedetailleerde informatie omvat: a) de gedragsregels voor interne controle en de desbetreffende procedures van de aanvrager met betrekking tot de consistente en effectieve implementatie ervan; b) alle gedragsregels, procedures en handleidingen betreffende de monitoring en evaluatie van de adequaatheid en effectiviteit van de systemen van de aanvrager; c) alle gedragsregels, procedures en handleidingen met betrekking tot de controle en beveiliging van de informatieverwerkingssystemen van de aanvrager; d) de identiteit van de interne organen die met de evaluatie van de relevante internecontrolebevindingen zijn belast. 3.   Een aanvraag tot registratie als transactieregister bevat de volgende informatie over de interneauditactiviteiten van de aanvrager: a) de samenstelling van elk interneauditcomité, zijn bevoegdheden en verantwoordelijkheden; b) zijn handvest voor de interneauditfunctie, methodologieën, normen en procedures; c) een toelichting over de wijze waarop zijn handvest, methodologie en procedures voor interne audit worden ontwikkeld en toegepast, rekening houdend met de aard en omvang van de activiteiten, complexiteit en risico's van de aanvrager; d) een werkplan voor drie jaar na de aanvraagdatum, waarin de aard en omvang van de activiteiten, complexiteit en risico's van de aanvrager worden behandeld. Artikel 8 Naleving van de regelgeving Een aanvraag tot registratie als transactieregister bevat de volgende informatie over de gedragsregels en procedures voor het waarborgen van de naleving van Verordening (EU) 2015/2365: a) een beschrijving van de taak van de voor de compliance verantwoordelijke personen en van alle andere bij compliancebeoordelingen betrokken personeelsleden, met vermelding van de wijze waarop de onafhankelijkheid van de compliancefunctie van de rest van de bedrijfsactiviteiten zal worden gegarandeerd; b) de interne gedragsregels en procedures die ervoor moeten zorgen dat de aanvrager, met inbegrip van zijn managers en werknemers, voldoet aan alle bepalingen van Verordening (EU) 2015/2365 inclusief een beschrijving van het takenpakket van de raad van bestuur en de directie; c) indien beschikbaar, het meest recente interne verslag dat is opgesteld door de personen die verantwoordelijk zijn voor compliance of enig ander personeel dat betrokken is bij compliancebeoordelingen binnen de aanvrager. Artikel 9 Directie en leden van de raad van bestuur Een aanvraag tot registratie als transactieregister bevat de volgende informatie over ieder lid van de directie en ieder lid van de raad van bestuur: a) een exemplaar van het curriculum vitae; b) gedetailleerde informatie over de kennis en ervaring met IT-beheer, -activiteiten en ontwikkeling; c) bijzonderheden over veroordelingen voor een strafbaar feit in verband met het aanbieden van financiële of datadiensten of in verband met fraude of verduistering, met name in de vorm van een officieel attest als dit in de betrokken lidstaat beschikbaar is; d) een eigen verklaring van betrouwbaarheid in verband met het aanbieden van een financiële of datadienst, waarin ieder lid van de directie en ieder lid van de raad van bestuur vermeldt of zij: i) voor een strafbaar feit in verband met het aanbieden van financiële of datadiensten of in verband met fraude of verduistering zijn veroordeeld; ii) het voorwerp zijn geweest van een ongunstige beslissing in een tuchtprocedure die door een regelgevingsautoriteit of overheidsorganen of -agentschappen is ingesteld of het voorwerp zijn van een dergelijke procedure die niet is afgesloten; iii) bij een civiele procedure voor een rechtbank in verband met het aanbieden van financiële of datadiensten, of wegens ongeoorloofd gedrag of fraude bij het beheer van een onderneming het voorwerp zijn geweest van een ongunstige gerechtelijke uitspraak; iv) deel hebben uitgemaakt van de raad van bestuur of de directie van een onderneming waarvan de registratie of vergunning door een regelgevingsautoriteit is ingetrokken; v) het recht zijn ontzegd om activiteiten uit te oefenen waarvoor de registratie of de verlening van een vergunning door een regelgevingsautoriteit is vereist; vi) deel hebben uitgemaakt van de raad van bestuur of de directie van een onderneming die insolvent is geworden of in liquidatie is gegaan terwijl deze persoon met de onderneming verbonden was, of binnen een jaar nadat de persoon niet langer met de onderneming verbonden was; vii) deel hebben uitgemaakt van de raad van bestuur of de directie van een onderneming die het voorwerp is geweest van een negatieve beslissing of straf door een regelgevingsorgaan; viii) anderszins beboet, geschorst, gediskwalificeerd of onderworpen zijn geweest aan enige andere sanctie in verband met fraude, verduistering of in verband met het aanbieden van financiële of datadiensten door een overheidsorgaan, regelgingsorgaan of beroepsorganisatie; ix) zijn gediskwalificeerd als bestuurder, gediskwalificeerd als manager, ontslagen uit dienstverband of een andere aanstelling bij een onderneming als gevolg van slecht management of slechte beroepsuitoefening; e) een beschrijving van alle potentiële belangenconflicten waarmee de directie en de leden van de raad van bestuur bij de uitvoering van hun taken kunnen worden geconfronteerd en van de wijze waarop deze conflicten worden beheerd. Artikel 10 Gedragsregels en procedures inzake het personeel Een aanvraag tot registratie als transactieregister bevat de volgende informatie: a) een beschrijving van het gevoerde beloningsbeleid voor de directie, de leden van de raad van bestuur en het in risico- en controlefuncties werkzame personeel van de aanvrager; b) een beschrijving van de door de aanvrager getroffen maatregelen om het risico van een te grote afhankelijkheid van individuele werknemers te limiteren. Artikel 11 Deskundigheid en betrouwbaarheid Een aanvraag tot registratie als transactieregister bevat de volgende informatie over het personeel van de aanvrager: a) een algemene lijst van de personeelsleden die rechtstreeks bij het transactieregister in dienst zijn, met vermelding van hun taak en kwalificaties per taak; b) een specifieke beschrijving van het IT-personeel dat rechtstreeks betrokken is bij het verlenen van transactieregisterdiensten, samen met de taak en de kwalificaties van elke persoon; c) een beschrijving van de taken en kwalificaties van iedere persoon die verantwoordelijk is voor interne audit, interne controles, compliance en risicobeoordeling; d) de identiteit van de gespecialiseerde personeelsleden en de personeelsleden die in het kader van een uitbestedingsregeling werkzaam zijn; e) gegevens over de opleiding met betrekking tot de gedragsregels en procedures van de aanvrager en de activiteiten van het transactieregister, met inbegrip van elk onderzoek of ander type formele beoordeling dat voor het personeel vereist is met betrekking tot de uitvoering van activiteiten van het transactieregister. De onder b) bedoelde beschrijving omvat schriftelijke bewijsstukken van het academisch diploma en de ervaring met informatietechnologie van ten minste één met IT-zaken belast directielid. Artikel 12 Financiële verslagen en bedrijfsplannen 1.   Een aanvraag tot registratie als transactieregister bevat de volgende financiële en bedrijfsinformatie over de aanvrager: a) een volledige jaarrekening, opgesteld conform de internationale standaarden die overeenkomstig artikel 3 van Verordening (EG) nr. 1606/2002 van het Europees Parlement en de Raad ( 6 ) zijn vastgesteld; b) indien de jaarrekening van de aanvrager aan wettelijke audit in de zin van artikel 2, punt 1, van Richtlijn 2006/43/EG van het Europees Parlement en de Raad ( 7 ) onderworpen is, bevatten de financiële verslagen het verslag over de audit van de jaarrekening en de geconsolideerde jaarrekening; c) indien de aanvrager wordt geaudit, naam en nationaal registratienummer van de externe auditor. 2.   Een aanvraag tot registratie als transactieregister bevat een financieel bedrijfsplan waarin verschillende bedrijfsscenario's voor de diensten van het transactieregister over een referentieperiode van ten minste drie jaar aan bod komen en waarin de volgende bijkomende informatie is opgenomen: a) het verwachte niveau van de rapportageactiviteit in aantal transacties; b) de relevante vaste en variabele kosten die zijn bepaald met betrekking tot de aanbieding van transactieregisterdiensten op grond van Verordening (EU) 2015/2365; c) positieve en negatieve afwijkingen van ten minste 20 % ten opzichte van het vastgestelde basisactiviteitscenario. 3.   Indien de in lid 1 bedoelde historische financiële informatie niet beschikbaar is, bevat een aanvraag tot registratie als transactieregister de volgende informatie over de aanvrager: a) de pro-formajaarrekening waaruit de beschikbaarheid van voldoende middelen en de verwachte status van het bedrijf zes maanden na registratie blijkt; b) een tussentijds financieel verslag indien de financiële overzichten voor de vereiste periode nog niet beschikbaar zijn; c) een overzicht van de financiële positie, zoals een balans, een winst-en-verliesrekening, vermogensmutaties, kasstromen en de daarmee samenhangende toelichtingen, met inbegrip van een samenvatting van de grondslagen voor financiële verslaggeving en andere toelichtingen. 4.   Een aanvraag tot registratie als transactieregister bevat de geaudite jaarrekening van elke moederonderneming voor de drie aan de datum van de aanvraag voorafgaande boekjaren. 5.   Een aanvraag tot registratie als transactieregister bevat ook de volgende financiële informatie over de aanvrager: a) een opgave van alle toekomstige plannen voor de vestiging van dochterondernemingen en de locatie ervan; b) een beschrijving van de bedrijfsactiviteiten die de aanvrager voornemens is uit te voeren, onder specificatie van de activiteiten van alle dochterondernemingen of bijkantoren. Artikel 13 Beheer van belangenconflicten Een aanvraag tot registratie als transactieregister bevat de volgende informatie over door de aanvrager ingevoerde gedragsregels en procedures voor het beheer van belangenconflicten: a) gedragsregels en procedures voor het vaststellen, beheren en openbaar maken van belangenconflicten en een beschrijving van de gevolgde procedure om ervoor te zorgen dat de relevante personen zich bewust zijn van de gedragsregels en procedures; b) alle andere maatregelen en controles waarin is voorzien om ervoor te zorgen dat aan de onder a) bedoelde vereisten inzake het beheer van belangenconflicten is voldaan. Artikel 14 Vertrouwelijkheid 1.   Een aanvraag tot registratie als transactieregister bevat de interne gedragsregels, procedures en mechanismen die voorkomen dat de in het toekomstige transactieregister bewaarde gegevens worden gebruikt voor: a) onrechtmatige doeleinden; b) de openbaarmaking van vertrouwelijke informatie; c) commerciële doeleinden. 2.   De interne gedragsregels, procedures en mechanismen omvatten de interne procedures voor de personeelsmachtigingen voor het gebruik van wachtwoorden om toegang te verkrijgen tot de gegevens, met specificatie van het doel waarvoor het personeel de gegevens mag gebruiken, de omvang van de gegevens waartoe toegang wordt verleend en alle beperkingen op het gebruik van de gegevens, alsmede gedetailleerde informatie over alle mechanismen en controles die zijn ingesteld om potentiële cyberrisico's effectief te beheren en de gegevens die worden bewaard tegen cyberaanvallen te beschermen. 3.   De aanvrager bezorgt de ESMA informatie over de processen voor het bijhouden van een logboek waarin het volgende wordt vermeld: ieder personeelslid dat toegang verkrijgt tot de gegevens, het tijdstip waarop toegang is verkregen tot de gegevens, de aard van de gegevens waartoe toegang is verkregen en de bedoeling waarmee toegang is verkregen tot de gegevens. Artikel 15 Overzicht en beperking van belangenconflicten 1.   Een aanvraag tot registratie als transactieregister bevat een ten tijde van de aanvraag actueel overzicht van bestaande materiële belangenconflicten in verband met alle nevendiensten of andere gerelateerde diensten die door de aanvrager worden verleend, alsook een beschrijving van de wijze waarop deze belangenconflicten worden beheerd. 2.   Indien een aanvrager deel uitmaakt van een groep, bevat het overzicht alle materiële belangenconflicten die aan andere ondernemingen binnen de groep toe te schrijven zijn, alsook een beschrijving van de wijze waarop deze conflicten worden beheerd. Artikel 16 IT-hulpmiddelen en uitbesteding Een aanvraag tot registratie als transactieregister bevat de volgende informatie over IT-hulpmiddelen: a) een gedetailleerde beschrijving van het IT-systeem, met inbegrip van de relevante zakelijke vereisten, functionele en technische specificaties, het architectonisch en technisch ontwerp van het systeem, het gegevensmodel en de gegevensstromen en de operationele en administratieve procedures en handleidingen; b) de door de aanvrager ontwikkelde gebruikersfaciliteiten voor het verlenen van diensten aan de relevante gebruikers, met inbegrip van een exemplaar van alle handleidingen en interne procedures; c) het investerings- en vernieuwingsbeleid ten aanzien van IT-hulpmiddelen van de aanvrager; d) de door de aanvrager getroffen uitbestedingsregelingen, met inbegrip van: i) gedetailleerde omschrijvingen van de te verlenen diensten, met inbegrip van de meetbare reikwijdte van die diensten, de granulariteit van de activiteiten, alsmede de voorwaarden waaronder die activiteiten worden verricht en het tijdschema ervan; ii) overeenkomsten inzake dienstverleningsniveau met duidelijke taken en verantwoordelijkheden, maatstaven en doelstellingen voor elke sleutelvereiste van het transactieregister dat wordt uitbesteed, de methoden die worden gebruikt om het dienstverleningsniveau van de uitbestede functies te monitoren en de noodzakelijke maatregelen of acties bij het niet halen van doelstellingen inzake dienstverleningsniveau; iii) een exemplaar van de contracten die op dergelijke regelingen van toepassing zijn. Artikel 17 Nevendiensten Indien een aanvrager, een onderneming binnen zijn groep, dan wel een onderneming waarmee de aanvrager een overeenkomst betreffende transactie- of transactieverwerkende diensten heeft gesloten nevendiensten aanbiedt of voornemens is aan te bieden, bevat zijn aanvraag tot registratie als transactieregister de volgende informatie: a) een beschrijving van de nevendiensten die de aanvrager of de onderneming binnen zijn groep aanbiedt en een beschrijving van elke overeenkomst die het transactieregister mogelijk heeft gesloten met ondernemingen die transactie-, transactieverwerkende of andere gerelateerde diensten aanbieden, alsook een exemplaar van dergelijke overeenkomsten; b) de procedures en gedragsregels die de noodzakelijke mate van operationele scheiding in termen van hulpmiddelen, systemen en procedures garanderen tussen de transactieregisterdiensten van de aanvrager op grond van Verordening (EU) 2015/2365 en andere bedrijfslijnen, met inbegrip van die bedrijfslijnen die de verlening van diensten op grond van de wetgeving van de Unie of derde landen omvatten, ongeacht of die afzonderlijke bedrijfslijnen worden beheerd door het transactieregister, een onderneming die deel uitmaakt van een holding of enige andere onderneming waarbinnen hij een overeenkomst heeft gesloten in de context van de transactie- of transactieverwerkingsketen of -bedrijfslijn. Artikel 18 Transparantie van toegangsregels 1.   Een aanvraag tot registratie als transactieregister bevat de volgende informatie: a) de gedragsregels en procedures ingevolge welke de verschillende soorten gebruikers de gegevens aan een transactieregister rapporteren en er toegang toe verkrijgen, met inbegrip van alle processen die de relevante gebruikers mogelijkerwijs nodig hebben om toegang te verkrijgen tot de door het transactieregister bewaarde informatie, deze te raadplegen of te wijzigen; b) een exemplaar van de voorwaarden die gelden voor de rechten en verplichtingen van de verschillende soorten gebruikers met betrekking tot de door het transactieregister bewaarde informatie; c) een beschrijving van de verschillende bestaande categorieën van gebruikerstoegang; d) het toegangsbeleid en de toegangsprocedures ingevolge welke aan andere dienstverleners op niet-discriminerende basis toegang tot de door het transactieregister bewaarde informatie wordt verleend, mits de relevante tegenpartijen daarvoor hun schriftelijke, vrijwillige en herroepbare toestemming hebben verleend; e) een beschrijving van de kanalen en mechanismen die door het transactieregister worden gebruikt om informatie over de toegang tot dat transactieregister openbaar te maken. 2.   De in lid 1, onder a), b) en c), bedoelde informatie wordt gespecificeerd voor de volgende typen gebruikers: a) interne gebruikers; b) rapporterende tegenpartijen; c) rapportage indienende entiteiten; d) voor rapportage verantwoordelijke entiteiten; e) niet-rapporterende tegenpartijen; f) niet-rapporterende derden; g) in artikel 12, lid 2, van Verordening (EU) 2015/2365 opgesomde entiteiten; h) andere soorten gebruikers, indien van toepassing. Artikel 19 Verificatie van de volledigheid en juistheid van de gegevens Een aanvraag tot registratie als transactieregister bevat de volgende informatie: a) procedures voor de authenticatie van de identiteit van gebruikers die toegang verkrijgen tot het transactieregister overeenkomstig artikel 1 van Gedelegeerde Verordening (EU) 2019/358; b) procedures voor de verificatie van het gebruik van een XML-template dat voldoet aan de ISO 20022-methodologie overeenkomstig artikel 1 van Gedelegeerde Verordening (EU) 2019/358; c) procedures voor de verificatie van de vergunning en IT-machtiging van de entiteit die namens de rapporterende tegenpartij rapporteert overeenkomstig artikel 1 van Gedelegeerde Verordening (EU) 2019/358; d) procedures om na te gaan of de logische volgorde van de gerapporteerde SFT-gegevens te allen tijde wordt aangehouden overeenkomstig artikel 1 van Gedelegeerde Verordening (EU) 2019/358; e) procedures voor het verifiëren van de volledigheid en juistheid van de gerapporteerde SFT-gegevens overeenkomstig artikel 1 van Gedelegeerde Verordening (EU) 2019/358; f) procedures voor de aansluiting van gegevens tussen transactieregisters indien tegenpartijen aan verschillende transactieregisters rapporteren overeenkomstig artikel 2 van Gedelegeerde Verordening (EU) 2019/358; g) procedures voor het geven van feedback aan tegenpartijen bij SFT's of derden die namens hen rapporteren, over de onder a) tot en met e) uitgevoerde verificaties en de resultaten van het aansluitingsproces als bedoeld onder f) overeenkomstig artikel 3 van Gedelegeerde Verordening (EU) 2019/358. Artikel 20 Transparantie van het prijsbeleid Een aanvraag tot registratie als transactieregister bevat een beschrijving van het volgende: a) het prijsbeleid van de aanvrager, met inbegrip van alle bestaande kortingen en rabatten en de voorwaarden om van deze prijsreducties te profiteren; b) de vergoedingenstructuur van de aanvrager voor het aanbieden van transactieregister- en nevendiensten, met inbegrip van de geraamde kosten van de transactieregisterdiensten en nevendiensten, samen met de bijzonderheden van de gehanteerde methoden om de aparte kosten te berekenen die door de aanvrager kunnen worden gemaakt wanneer hij transactieregisterdiensten en nevendiensten aanbiedt; c) methoden die worden gebruikt om de informatie openbaar te maken voor alle soorten gebruikers, met inbegrip van een kopie van de vergoedingenstructuur waarin transactieregisterdiensten en nevendiensten zijn ontbundeld. Artikel 21 Operationeel risico 1.   Een aanvraag tot registratie als transactieregister bevat het volgende: a) een gedetailleerde beschrijving van de beschikbare hulpmiddelen en procedures voor het identificeren en limiteren van het operationele risico en elk ander materieel risico waaraan de aanvrager is blootgesteld, met inbegrip van een exemplaar van alle relevante gedragsregels, methodologieën, interne procedures en handleidingen; b) een beschrijving van de met eigen vermogen gefinancierde liquide nettoactiva ter dekking van potentiële algemene bedrijfsverliezen teneinde diensten als „going concern” te kunnen blijven aanbieden, en een beoordeling van de toereikendheid van zijn financiële middelen om over een periode van ten minste zes maanden de operationele kosten van een liquidatie of sanering van de kritieke activiteiten en diensten te kunnen dekken; c) het bedrijfscontinuïteitsplan van de aanvrager en het beleid voor de actualisering daarvan, met inbegrip van het volgende: i) alle bedrijfsprocessen, hulpmiddelen, escalatieprocedures en gerelateerde systemen die van kritiek belang zijn voor het verzekeren van de dienstverlening van het kandidaat-transactieregister, met inbegrip van alle relevante uitbestede diensten en de strategie, het beleid en de doelstellingen van het transactieregister met het oog op de continuïteit van deze processen; ii) de regelingen die samen met andere aanbieders van infrastructuur van de financiële markten, zoals onder meer andere transactieregisters, zijn getroffen; iii) de regelingen om een minimumniveau van dienstverlening van de kritieke functies te verzekeren en de tijd die het volledige herstel van deze functies naar verwachting in beslag zal nemen; iv) de maximaal aanvaardbare hersteltijd voor bedrijfsprocessen en -systemen, rekening houdend met de in artikel 4 van Verordening (EU) 2015/2365 vastgestelde termijn voor de rapportage aan transactieregisters en de hoeveelheid gegevens die het transactieregister binnen die dagelijkse periode moet verwerken; v) de procedures voor de registratie en evaluatie van incidenten; vi) testprogramma en testresultaten; vii) het beschikbare aantal alternatieve technische en operationele locaties, de plaats waar deze zich bevinden, de aldaar beschikbare hulpmiddelen in vergelijking met de hoofdlocatie en de procedures ter verzekering van de continuïteit van de bedrijfsuitoefening waarin is voorzien indien van alternatieve locaties moet worden gebruikgemaakt; viii) informatie over de toegang tot een secundaire bedrijfslocatie die het personeel in staat moet stellen de continuïteit van de dienstverlening te verzekeren indien een hoofdlocatie niet beschikbaar is; ix) plannen, procedures en regelingen voor het omgaan met noodsituaties en het waarborgen van de veiligheid van het personeel; x) plannen, procedures en regelingen voor het beheer van crises, met inbegrip van de coördinatie van het algemene bedrijfscontinuïteitsoptreden en de tijdige en effectieve activering ervan binnen een gegeven hersteltermijndoelstelling; xi) plannen, procedures en regelingen om de systeem-, applicatie- en infrastructuurcomponenten van de aanvrager binnen de voorgeschreven hersteltermijndoelstelling te herstellen; d) een beschrijving van de regelingen om de activiteiten van het transactieregister van de aanvrager in geval van verstoring te waarborgen en de betrokkenheid van gebruikers van transactieregisters en andere derden daarbij. 2.   Een aanvraag tot registratie als transactieregister bevat de procedures om een ordelijke vervanging van het oorspronkelijke transactieregister te waarborgen indien een rapporterende tegenpartij daarom verzoekt, of indien een derde partij die namens niet-rapporterende tegenpartijen rapporteert, daarom verzoekt, of indien een dergelijke vervanging het gevolg is van een intrekking van de registratie, en omvat de procedures voor de overdracht van gegevens en de omleiding van rapportagestromen naar een ander transactieregister. Artikel 22 Beleid inzake het bewaren van vastleggingen 1.   Een aanvraag tot registratie als transactieregister bevat informatie over de ontvangst en het beheer van gegevens, met inbegrip van alle gedragsregels en procedures waarin de aanvrager heeft voorzien om het volgende te garanderen: a) een tijdige en nauwkeurige registratie van de gerapporteerde informatie; b) de bewaring van vastleggingen voor alle gerapporteerde informatie met betrekking tot de sluiting, wijziging of beëindiging van een SFT in een rapportagelogboek; c) dat de gegevens zowel online als offline worden bewaard; d) dat de gegevens adequaat worden gekopieerd om voor bedrijfscontinuïteitsdoeleinden te kunnen worden gebruikt. 2.   Een aanvraag tot registratie als transactieregister bevat informatie over de systemen, gedragsregels en procedures inzake het bewaren van vastleggingen waarvan wordt gebruikgemaakt om te garanderen dat de gerapporteerde gegevens op gepaste wijze worden gewijzigd en dat posities correct worden berekend in overeenstemming met relevante wet- en regelgevende vereisten. Artikel 23 Mechanismen ter verzekering van de beschikbaarheid van gegevens Een aanvraag tot registratie als transactieregister bevat een beschrijving van de hulpmiddelen, methoden en kanalen die de aanvrager gebruikt om toegang te verlenen tot de informatie overeenkomstig artikel 12, leden 1, 2 en 3, van Verordening (EU) 2015/2365, en bevat de volgende informatie: a) een procedure voor de berekening van de geaggregeerde posities overeenkomstig artikel 6 van Gedelegeerde Verordening (EU) 2019/358 en een beschrijving van de hulpmiddelen, methoden en kanalen waarvan het transactieregister zal gebruikmaken om overeenkomstig artikel 12, lid 1, van Verordening (EU) 2015/2365 publiekstoegang tot de daarin vervatte gegevens te faciliteren en een beschrijving van de frequentie van de bijwerkingen, alsook een exemplaar van alle desbetreffende handleidingen en interne gedragsregels; b) een beschrijving van de hulpmiddelen, methoden en faciliteiten waarvan het transactieregister gebruikmaakt om overeenkomstig artikel 12, lid 2, van Verordening (EU) 2015/2365 de toegang van de betrokken autoriteiten tot zijn informatie te faciliteren, van de frequentie van de bijwerkingen en van de controles en verificaties die het transactieregister in het kader van het toegangsfilteringsproces kan invoeren, alsook een exemplaar van alle desbetreffende handleidingen en interne gedragsregels; c) een procedure en een beschrijving van de hulpmiddelen, methoden en kanalen die het transactieregister gebruikt om de tijdige, gestructureerde en omvattende verzameling van gegevens bij tegenpartijen te vergemakkelijken, de toegang tot informatie ervan voor tegenpartijen bij SFT's overeenkomstig artikel 4, lid 6, van Verordening (EU) 2015/2365 en artikel 80, lid 5, van Verordening (EU) nr. 648/2012, alsmede een exemplaar van de specifieke handleidingen en interne gedragsregels. Artikel 24 Rechtstreekse en onmiddellijke toegang tot de gegevens door de autoriteiten De aanvraag tot registratie als transactieregister bevat informatie over het volgende: a) de voorwaarden waaronder de in artikel 12, lid 2, van Verordening (EU) 2015/2365 bedoelde autoriteiten rechtstreekse en onmiddellijke toegang verkrijgen tot de gegevens over de in het transactieregister bewaarde SFT's overeenkomstig Gedelegeerde Verordening (EU) 2019/357; b) de procedure volgens welke de onder a) bedoelde autoriteiten rechtstreekse en onmiddellijke toegang verkrijgen tot de gegevens over de in het transactieregister bewaarde SFT's overeenkomstig de artikelen 4 en 5 van Gedelegeerde Verordening (EU) 2019/358; c) de procedure om de integriteit te waarborgen van de gegevens waartoe die autoriteiten toegang verkrijgen. Artikel 25 Betaling van vergoedingen Een aanvraag tot registratie als transactieregister omvat het bewijs van betaling van de relevante registratievergoedingen vastgesteld in Gedelegeerde Verordening (EU) 2019/360 van de Commissie ( 8 ) . Artikel 26 Bij uitbreiding van de registratie te verstrekken informatie Voor de toepassing van artikel 5, lid 5, onder b), van Verordening (EU) 2015/2365 bevat de aanvraag tot uitbreiding van een bestaande registratie de informatie gespecificeerd in: a) artikel 1, met uitzondering van lid 1, onder k); b) artikel 2; c) artikel 5; d) artikel 7, met uitzondering van lid 2, onder d); e) artikel 8, onder b); f) artikel 9, lid 1, onder b) en e); g) artikel 11; h) artikel 12, lid 2; i) artikel 13; j) artikel 14, lid 2; k) artikel 15; l) artikel 16, met uitzondering van punt c); m) artikel 17; n) artikel 18; o) artikel 19; p) artikel 20; q) artikel 21; r) artikel 22; s) artikel 23; t) artikel 24; u) artikel 25; v) artikel 27. Artikel 27 Verificatie van de juistheid en volledigheid van de aanvraag 1.   Alle informatie die tijdens het registratieproces bij de ESMA wordt ingediend, gaat vergezeld van een brief die door een lid van de raad van bestuur van het transactieregister en de directie is ondertekend en waarin wordt verklaard dat de ingediende informatie naar hun beste weten op de datum van indiening juist en volledig is. 2.   De informatie gaat indien relevant ook vergezeld van de relevante juridische documentatie van het bedrijf waaruit de juistheid van de gegevens blijkt. Artikel 28 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 december 2018. Voor de Commissie De voorzitter Jean-Claude JUNCKER ( 1 ) PB L 337 van 23.12.2015, blz. 1 . ( 2 ) Gedelegeerde Verordening (EU) nr. 150/2013 van de Commissie van 19 december 2012 tot aanvulling van Verordening (EU) nr. 648/2012 van het Europees Parlement en de Raad betreffende otc-derivaten, centrale tegenpartijen en transactieregisters met technische reguleringsnormen tot nadere bepaling van de gegevens die in de aanvraag tot registratie als transactieregister moeten worden opgenomen ( PB L 52 van 23.2.2013, blz. 25 ). ( 3 ) Gedelegeerde Verordening (EU) 2019/357 van de Commissie van 13 december 2018 tot aanvulling van Verordening (EU) 2015/2365 van het Europees Parlement en de Raad wat betreft technische reguleringsnormen betreffende toegang tot gegevens over bij transactieregisters bewaarde effectenfinancieringstransacties (SFT's) (zie bladzijde 22 van dit Publicatieblad). ( 4 ) Gedelegeerde Verordening (EU) 2019/358 van de Commissie van 13 december 2018 tot aanvulling van Verordening (EU) 2015/2365 van het Europees Parlement en de Raad met technische reguleringsnormen betreffende de verzameling, verificatie, aggregatie, vergelijking en publicatie van gegevens over effectenfinancieringstransacties door transactieregisters (zie bladzijde 30 van dit Publicatieblad). ( 5 ) PB L 331 van 15.12.2010, blz. 84 . ( 6 ) Verordening (EG) nr. 1606/2002 van het Europees Parlement en de Raad van 19 juli 2002 betreffende de toepassing van internationale standaarden voor jaarrekeningen ( PB L 243 van 11.9.2002, blz. 1 ). ( 7 ) Richtlijn 2006/43/EG van het Europees Parlement en de Raad van 17 mei 2006 betreffende de wettelijke controles van jaarrekeningen en geconsolideerde jaarrekeningen, tot wijziging van de Richtlijnen 78/660/EEG en 83/349/EEG van de Raad en houdende intrekking van Richtlijn 84/253/EEG van de Raad ( PB L 157 van 9.6.2006, blz. 87 ). ( 8 ) Gedelegeerde Verordening (EU) 2019/360 van de Commissie van 13 december 2018 tot aanvulling van Verordening (EU) 2015/2365 van het Europees Parlement en de Raad met betrekking tot door de Europese Autoriteit voor effecten en markten aan transactieregisters aangerekende vergoedingen (zie bladzijde 58 van dit Publicatieblad).",
  "source": "EUR LEX"
}