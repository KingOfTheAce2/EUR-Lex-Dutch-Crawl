{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992Y0715(02):NL:HTML\">",
  "content": "EUR-Lex - 31992Y0715(02) - NL Avis juridique important | 31992Y0715(02) Resolutie van de Raad van 17 juni 1992 betreffende de textiel- en kledingindustrie Publicatieblad Nr. C 178 van 15/07/1992 blz. 0003 - 0005 RESOLUTIE VAN DE RAAD van 17 juni 1992 betreffende de textiel- en kledingindustrie (92/C 178/02) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gezien de mededeling van de Commissie over het industriebeleid in een door concurrentie gekenmerkte open context, Gezien de mededeling van de Commissie over de versterking van de concurrentiekracht van de communautaire textiel- en kledingindustrie, Overwegende dat de textiel- en kledingindustrie van groot economisch en sociaal belang is in de Gemeenschap en dat deze bedrijfstak goeddeels bestaat uit kleine en middelgrote ondernemingen en in bepaalde regio's sterk geconcentreerd is; Overwegende dat de textiel- en kledingindustrie in de Gemeenschap zich moet aanpassen aan een toegenomen concurrentie als gevolg van de geleidelijke terugkeer van de textielsector naar de algemene regels van de Algemene Overeenkomst betreffende tarieven  en handel (GATT), de voltooiing van de interne markt en de uitbreiding van de preferentiële betrekkingen met de landen van Oost-Europa; Overwegende dat de verbetering van het concurrentievermogen van de industrie vooral een zaak is van de ondernemers zelf, waarbij de overheid de ondernemers een duidelijk en voorspelbaar kader moet verschaffen en een klimaat dient te scheppen dat  bevorderlijk is voor hun activiteiten; Overwegende dat het welslagen van de structurele aanpassing van de industrie in de eerste plaats zal afhangen van betere en beter ontworpen produkten, van de kwaliteit en de verscheidenheid van de aangeboden diensten, en van een betere integratie van de  diverse schakels in de textiel- en kledingsector; Overwegende dat de structurele aanpassing in bepaalde Lid-Staten reeds een eind gevorderd is, zodat de andere Lid-Staten in het kader van het streven naar economische en sociale samenhang de vereiste aanpassingen zo spoedig mogelijk moeten doorvoeren; Overwegende dat de Gemeenschap in het kader van de structuurfondsen en van diverse programma's reeds velerlei instrumenten op een aantal terreinen zoals regionale ontwikkeling, industriële omschakeling, onderzoek en ontwikkeling en samenwerking tussen  kleine en middelgrote ondernemingen (KMO's) aanbiedt, maar dat die instrumenten in bepaalde gevallen niet ten volle kunnen worden benut, NEEMT DE VOLGENDE RESOLUTIE AAN: I DE RAAD 1.  erkent de bijzondere situatie van de textiel- en kledingsector, die gelijktijdig met de volgende ontwikkelingen wordt geconfronteerd: -  een procentueel hoge stijging van de invoer uit een toenemend aantal derde landen waar tegen lage kostprijs geproduceerd wordt, gepaard gaande met een op de lange termijn vrij beperkte groei van het eindverbruik, - de voortzetting van het proces van geleidelijke openstelling van zijn markten voor derde landen, in het bijzonder de landen van Oost-Europa, in een sector waarvoor lange tijd een specifieke handelsovereenkomst van toepassing was (MVR), - een sterke regionale concentratie waardoor structurele aanpassing wordt bemoeilijkt, - de voltooiing van de interne markt, welke gevolgen zal hebben voor het huidige stelsel van regionale verdeling van de invoercontingenten; 2. acht een zo spoedig mogelijke afsluiting van de onderhandelingen in het kader van de Uruguay-ronde geboden, met name om een gegarandeerd en op lange termijn voorspelbaar kader voor de wereldtextielhandel en de toekomstige structurele aanpassing van  de textielindustrie te scheppen; 3. is ervan overtuigd dat, wil de Gemeenschap een in internationaal verband concurrerende textielsector handhaven, de resultaten van de Uruguay-ronde met betrekking tot textiel en kleding moeten leiden tot een geleidelijke openstelling van alle markten  en tot de noodzakelijke doorzichtigheid van de voorwaarden voor de wereldhandel; een en ander zal ook de verdere liberalisatie van de invoer in de Gemeenschap moeten inhouden in het kader van een benadering die de industrie van de Gemeenschap de  mogelijkheid biedt van verdere structurele aanpassing; 4. wijst erop dat een afronding van de onderhandelingen in het kader van de Uruguay-ronde moet leiden tot een verscherping van de regels en disciplines van de GATT, waardoor toegang tot de markten wordt gegarandeerd, en een doeltreffend gebruik van de  instrumenten mogelijk moet maken op terreinen zoals de bestrijding van dumping, subsidies en fraude, alsmede inzake de bescherming van intellectuele eigendomsrechten en de tenuitvoerlegging van de algemene of specifieke vrijwaringsclausules; 5. is van oordeel dat er in het licht van de eindsresultaten van de Uruguay-ronde en onverminderd de in het kader van de GATT bestaande verplichtingen moet worden besloten of aanvullende maatregelen van de Gemeenschap wellicht nodig zullen zijn om de  markt van de derde landen werkelijk toegankelijk te maken; 6. wijst erop dat de geleidelijke openstelling van de markten vergezeld moet gaan van een structurele aanpassing van de sector in de Gemeenschap, waarbij voornamelijk het bedrijfsleven de vereiste strategieën moet ontwikkelen. Erkent dat het belangrijk  is dat de Gemeenschap en de Lid-Staten een voor de aanpassingsinitiatieven van het bedrijfsleven gunstig en stimulerend klimaat bevorderen, met inachtneming van het subsidiariteitsbeginsel, en erkent dat het voor de uitvoering van een samenhangende en  doeltreffende handelspolitiek voor de textielsector in de interne markt gerechtvaardigd is dat de Gemeenschap tegemoet komt aan de specifieke problemen van bepaalde regio's; 7. onderstreept dat de Gemeenschap en de Lid-Staten, ten einde voor het bedrijfsleven dit gunstige klimaat te scheppen, voort dienen te gaan met: -  hun inspanningen met het oog op doelmatige concurrentievoorwaarden op de textiel- en kledingsmarkt, - het op systematische en betrouwbare wijze verzamelen van de inlichtingen op economisch, technisch en sociaal terrein die van nut zijn voor de structurele aanpassing, de modernisering van de industrie en de toegang tot de markten, waarbij zij akte  nemen van de activiteiten van de Europese Observatiepost voor de textiel- en kledingsector, - de intensivering van de O &  O-programma's, het preciseren van de doelstellingen, alsmede de verspreiding van de resultaten daarvan, met inachtneming van de behoeften van de industrie en haar organisaties en van de eisen in verband met een ruimeren  deelname van KMO's, - de aanmoediging op alle niveaus van een voortgezette beroepsopleiding die aan de huidige en toekomstige scholingsbehoeften van de industrie is aangepast, om met succes in te kunnen spelen op de technologische veranderingen, de omschakelingen van de  industrie en de nieuwe werkorganisatie- en marketingmethoden, - het onderzoeken van de mogelijkheid om ondernemingen aan te moedigen zich te diversifiëren, ten einde nieuwe werkgelegenheid te creëren en het arbeidsoverschot ingevolge de stopzetting van onrendabele produktie gemakkelijker weg te werken, - bij te dragen aan de aanpassing van de gebieden die afhankelijk zijn van de textiel- en kledingindustrie bij hun inspanningen om de voorwaarden te scheppen voor de aanpassing van bedrijven en voor de ontwikkeling van alternatieve activiteiten, door  verbetering van de voor ondernemingen beschikbare infrastructuren en diensten, de know-how van ondernemingen, de samenwerking en de toegang tot de kapitaalmarkten. II DE RAAD VERZOEKT DE COMMISSIE: 1.  hem op gezette tijden rapporten te blijven voorleggen over de ontwikkeling van het concurrentievermogen van de textiel- en kledingindustrie in de Gemeenschap; 2. zich in het vastgelegde kader verder te beijveren om de onderhandelingen van de Uruguay-ronde af te sluiten; 3. in samenwerking met de Lid-Staten en de beroepsorganisaties zo goed mogelijk te zorgen voor de verzameling en de verwerking van de gegevens over de internationale handel die nodig zijn ter voorkoming van overtredingen van de GATT-regels en  -disciplines op de communautaire markten; 4. samen met de directeuren-generaal Industrie van de Lid-Staten, en - wat handelsaangelegenheden betreft - met het Comité van artikel 113 van het EEG-Verdrag, de ontwikkelingen in verband met de verwezenlijking van de in deze resolutie omschreven  beleidslijnen te volgen. III DE RAAD VERZOEKT DE LID-STATEN EN DE COMMISSIE de ter uitvoering van de in deze resolutie omschreven beleidslijnen noodzakelijke maatregelen vast te stellen en dergelijke maatregelen voor te stellen wanneer zij dit nodig achten. Die maatregelen moeten tijdig worden genomen naar gelang van het  verloop der onderhandelingen over de openstelling van de communautaire textiel- en kledingmarkt.",
  "source": "EUR LEX"
}