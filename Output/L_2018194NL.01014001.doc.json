{
  "url": "http://www.w3.org/1999/xhtml\"><!--",
  "content": "L_2018194NL.01014001.xml 31.7.2018 NL Publicatieblad van de Europese Unie L 194/140 BESLUIT (GBVB) 2018/1082 VAN DE RAAD van 30 juli 2018 tot wijziging van Besluit (GBVB) 2016/610 betreffende een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 19 april 2016 Besluit (GBVB) 2016/610 ( 1 ) vastgesteld waarbij een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) werd ingesteld met een mandaat en een referentiebedrag tot 24 maanden nadat de missie haar volledig operationeel vermogen zou hebben bereikt, d.w.z. tot en met 19 september 2018. (2) Naar aanleiding van de strategische evaluatie van de missie heeft het Politiek en Veiligheidscomité aanbevolen het mandaat van EUTM RCA te wijzigen en tot en met 19 september 2020 te verlengen. (3) Besluit (GBVB) 2016/610 van de Raad moet dienovereenkomstig worden gewijzigd. (4) Overeenkomstig artikel 5 van het Protocol betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de uitwerking en de uitvoering van besluiten en acties van de Europese Unie die gevolgen hebben op defensiegebied. Denemarken neemt derhalve niet deel aan de vaststelling van dit besluit, dat bijgevolg niet bindend is voor, noch van toepassing is op Denemarken, en neemt niet deel aan de financiering van de missie, HEEFT HET VOLGENDE BESLUIT VASTGESTELD: Artikel 1 Besluit (GBVB) 2016/610 wordt als volgt gewijzigd: a) in artikel 1, lid 2, wordt punt a) vervangen door: „a) strategisch advies aan het kabinet van de president, het ministerie van Defensie, de militaire staf en de strijdkrachten en advies over civiel-militaire samenwerking, tevens aan het ministerie van Binnenlandse Zaken en de gendarmerie;”; b) in artikel 10 wordt lid 2 vervangen door: „2.   Het financiële referentiebedrag voor de gemeenschappelijke kosten van EUTM RCA voor de periode tot en met 19 september 2018 bedraagt 18 180 000 EUR. Het in artikel 25, lid 1, van Besluit (GBVB) 2015/528 bedoelde percentage van het referentiebedrag bedraagt 15 % en het in artikel 34, lid 3, van dat besluit bedoelde percentage bedraagt 60 % voor vastleggingen en 15 % voor betalingen. 3.   Het financiële referentiebedrag voor de gemeenschappelijke kosten van EUTM RCA voor de periode van 20 september 2018 tot en met 19 september 2020 bedraagt 25 439 596 EUR. Het in artikel 25, lid 1, van Besluit (GBVB) 2015/528 bedoelde percentage van het referentiebedrag bedraagt 0 % en het in artikel 34, lid 3, van dat besluit bedoelde percentage bedraagt 30 % voor vastleggingen en 0 % voor betalingen.”; c) in artikel 13 wordt lid 2 vervangen door: „2.   EUTM RCA wordt beëindigd op 19 september 2020.”. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 30 juli 2018. Voor de Raad De voorzitter G. BLÜMEL ( 1 ) PB L 104 van 20.4.2016, blz. 21 .",
  "source": "EUR LEX"
}