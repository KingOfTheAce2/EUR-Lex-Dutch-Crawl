{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31991D0644:NL:HTML\">",
  "content": "EUR-Lex - 31991D0644 - NL Avis juridique important | 31991D0644 91/644/EEG: Beschikking van de Commissie van 22 november 1991 houdende verlenging van de financiële bijdrage van de Gemeenschap voor de uitroeiing van paardepest in Spanje (Slechts de tekst in de Spaanse taal is authentiek) Publicatieblad Nr. L 348 van 17/12/1991 blz. 0061 - 0062 BESCHIKKING VAN DE COMMISSIE  van 22 november 1991  houdende verlenging van de financiële bijdrage van de Gemeenschap voor de uitroeiing van paardepest in Spanje  (Slechts de tekst in de Spaanse taal is authentiek)  (91/644/EEG) DE  COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), gewijzigd bij Beschikking 91/133/EEG (2), en met name op artikel 3, lid 4, Overwegende dat er in september en oktober 1990 haarden van paardepest zijn geconstateerd in Spanje; dat de Commissie op grond daarvan reeds Beschikking 91/8/EEG (3) heeft gegeven; Overwegende dat het uitbreken van deze ziekte een ernstig gevaar betekent voor de paardestapel van de Gemeenschap; dat de reeds vastgestelde maatregelen voor de uitroeiing van deze ziekte in Spanje moeten worden voortgezet en dat met name de maatregelen  inzake vaccinatie en identificatie, als bedoeld in Beschikking 91/331/EEG van de Commissie (4), moeten worden geïntensiveerd; Overwegende dat, om de goede afloop van deze maatregelen te garanderen, adequate maatregelen moeten worden getroffen, met name inzake vaccinatie en identificatie van paardachtigen; dat de Spaanse autoriteiten zich ertoe hebben verbonden dergelijke  maatregelen ten uitvoer te leggen; Overwegende dat, overeenkomstig artikel 3, lid 5, tweede streepje, van Beschikking 90/424/EEG, de financiële bijdrage van de Gemeenschap 100 % bedraagt van de kosten van het geleverde vaccin en 50 % van de kosten voor het verrichten van de inenting; Overwegende dat bijgevolg aan de voorwaarden van Beschikking 90/424/EEG wordt voldaan; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Aan Spanje wordt een financiële bijdrage van de Gemeenschap verleend voor vaccinaties tegen paardepest in de periode van 1 september 1990 tot en met 31 juli 1991, onder voorbehoud dat de Spaanse centrale autoriteiten de volgende maatregelen  hebben ingevoerd of invoeren: - toepassing van een vaccinatieprogramma dat loopt tot en met 31 juli 1991 en in het kader waarvan alle paardachtigen in Andalusië verplicht worden ingeënt; - registratie en identificatie van de paardachtigen op het moment van de inenting, overeenkomstig artikel 5, lid 2, onder d), van Richtlijn 90/426/EEG van de Raad van 26 juni 1990 tot vaststelling van veterinairrechtelijke voorschriften voor het verkeer  van paardachtigen en de invoer van paardachtigen uit derde landen (5); - registratie van alle bedrijven in Andalusië waar paardachtigen worden gehouden; - instelling van een regeling op grond waarvan verplicht aangifte moet worden gedaan van de sterfte van paardachtigen; - voortzetting van het onderzoek inzake de vectoren van paardepest op het gehele grondgebied en met name in Andalusië; - uitvoering van een voorlichtingscampagne ten behoeve van paardenfokkers en dierenartsen, waarbij wordt gewezen op het belang van vaccinatie van paardachtigen en met name van veulens, alsmede op de noodzaak om bij de bevoegde autoriteiten aangifte te  doen van elk geval van sterfte bij paardachtigen. Artikel 2 De financiële bijdrage van de Gemeenschap wordt vastgesteld op: - 100 % van de door Spanje gedane uitgaven voor het leveren van vaccin, - 50 % van de door Spanje gedane uitgaven voor het verrichten van de vaccinaties als bedoeld in artikel 1, eerste streepje. Artikel 3 1. De financiële bijdrage van de Gemeenschap wordt verleend nadat de nodige bewijsstukken zijn overgelegd. 2. De in lid 1 bedoelde bewijsstukken worden uiterlijk op 31 januari 1992 door Spanje ingediend. Artikel 4 Deze beschikking is gericht tot het Koninkrijk Spanje. Gedaan te Brussel, 22 november 1991. Voor de Commissie Ray MAC SHARRY Lid van de Commissie (1) PB nr. L 224 van 18. 8. 1990, blz. 19. (2) PB nr. L 66 van 13. 3. 1991, blz. 18. (3) PB nr. L 7 van 10. 1. 1991, blz. 35. (4) PB nr. L 178 van 6. 7. 1991, blz. 38. (5) PB nr. L 224 van 18. 8. 1990, blz. 42.",
  "source": "EUR LEX"
}