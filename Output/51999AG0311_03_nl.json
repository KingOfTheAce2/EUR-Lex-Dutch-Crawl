{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:51999AG0311(03):NL:HTML\">",
  "content": "EUR-Lex - 51999AG0311(03) - NL Avis juridique important | 51999AG0311(03) ADVIES VAN DE RAAD van 8 februari 1999 betreffende het convergentieprogramma van Zweden voor 1998-2001 Publicatieblad Nr. C 068 van 11/03/1999 blz. 0004 - 0004 ADVIES VAN DE RAAD van 8 februari 1999 betreffende het convergentieprogramma van Zweden voor 1998-2001 (1999/C 68/03) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingsposities en het toezicht op en de coördinatie van het economisch beleid (1), inzonderheid op artikel 9, leden 1 en 2, Gezien de aanbeveling van de Commissie, Na raadpleging van het Economisch en Financieel Comité, HEEFT HET VOLGENDE ADVIES UITGEBRACHT: Op 8 februari 1999 heeft de Raad het convergentieprogramma van Zweden voor de periode 1998-2001 onderzocht. Het programma gaat uit van een overschot van de overheid gedurende deze gehele periode aangezien de overheid dichter bij het middellangetermijnstreefcijfer voor het begrotingsoverschot van 2 % van het BBP in de programmaperiode, komt. De Raad kan met dit streefcijfer instemmen, vooral gelet op de verwachte vergrijzing van de bevolking, en verwelkomt ook de nadruk die in het programma wordt gelegd op macroeconomische stabiliteit. Tevens is de Raad van oordeel dat het programma in overeenstemming is met de globale richtsnoeren voor het economisch beleid van de lidstaten zoals overeengekomen op de Europese Raad van Cardiff. In het macro-economische kader van het programma wordt de groei van het BBP geraamd op 2,4 % per jaar. De Raad is van oordeel dat, hoewel het groeiprofiel in het convergentieprogramma enige stijging van de potentiële groei van de Zweedse economie impliceert, dit toch realistisch schijnt en bereikbaar in het licht van de economische resultaten van de laatste jaren. Met betrekking tot de inflatie voldoet Zweden momenteel ruimschoots aan het convergentiecriterium en de inflatievooruitzichten stroken al verscheidene jaren met prijsstabiliteit. Gezien het patroon dat de loonvorming in Zweden van oudsher vertoont, beveelt de Raad waakzaamheid aan met betrekking tot de loonontwikkeling. De Raad moedigt Zweden ook aan onverminderd vast te houden aan zien inflatiestreefcijfer om in overeenstemming te blijven met de doelstelling van de ECB inzake prijsstabiliteit. Zweden voldoet ook al enige tijd aan het convergentiecriterium inzake de langetermijnrente. Dit wijst op de toenemende stabiliteit van de Zweedse economie en de erkenning van de op stabiliteit gerichte macro-economische politiek, alsook op het recente succes van de begrotingsconsolidatie. De toegenomen geloofwaardigheid van de economisch-politieke achtergrond is echter nog niet volledig tot uiting gekomen in wisselkoersstabiliteit. Bovendien merkt de Raad op dat Zweden voor toetreding tot de EMU zal moeten kunnen aantonen dat het lang genoeg een passende pariteit tussen de kroon en de euro kan aanhouden zonder ernstige spanningen. De Raad verwacht dat Zweden daarom te zijner tijd zal besluiten tot het WKM2 toe te treden. De Raad neemt met genoegen kennis van de in het convergentieprogramma vermelde bedoeling de begrotingsconsolidatie voort te zetten door steeds grotere overschotten van de overheid te creëren. De budgettaire streefcijfers van het programma bevatten een veiligheidsmarge opdat de begroting van de algemene overheid de referentiewaarde van 3 % van het BBP in normale omstandigheden niet zou overschrijden. Daarom is de Raad van oordeel dat Zweden voldoet aan de eisen van het stabiliteits- en groeipact. De Raad is verheugd over de maatregelen die zijn genomen om de controle over de overheidsbestedingen te verbeteren, zoals aanbevolen in de globale richtsnoeren voor het economisch beleid. Ook neemt hij met genoegen kennis van de recente daling van de overheidsschuldquote en merkt hij op dat de bruto schuldquote in 2001 naar verwachting tot onder 60 % van het BBP zal dalen. De Raad is van oordeel dat de doelstelling van het programma om de werkgelegenheidsgraad te verhogen zeer gelegen komt, vooral omdat dit kan bijdragen tot verbreding van het fiscale draagvlak en dus tot uitbreiding van de mogelijkheden tot verlaging van de belastingdruk. Om dit doel te bereiken dringt hij er bij de Zweedse overheid op aan zich te concentreren op het creëren van werkgelegenheid in de particuliere sector. De Raad merkt op dat de recente inspanningen op het gebied van structurele hervormingen niet uitvoerig zijn vermeld in het programma; dit bevat evenmin bijzonderheden over de toekomstige koers van de structurele hervormingen en bovendien worden weinig gegevens verstrekt over de prioriteiten en de strategie van de overheidsinvesteringen. De Raad beveelt Zweden aan verder te bouwen op de structurele hervormingen van de laatste jaren en is vooral verheugd over de voorgestelde hervorming van het pensioenstelsel, welke gezien de verwachte vergrijzing van de bevolking van belang is voor de stabiliteit van de overheidsfinanciën op lange termijn. (1) PB L 209 van 2.8.1997, blz. 1.",
  "source": "EUR LEX"
}