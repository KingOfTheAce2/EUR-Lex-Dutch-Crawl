{
  "url": "http://www.w3.org/1999/xhtml\"><!--",
  "content": "L_2020427NL.01000101.xml 17.12.2020 NL Publicatieblad van de Europese Unie L 427/1 UITVOERINGSVERORDENING (EU) 2020/2108 VAN DE COMMISSIE van 16 december 2020 tot wijziging van bijlage II bij Uitvoeringsverordening (EU) 2019/627 wat betreft het gezondheidsmerk dat in het Verenigd Koninkrijk met betrekking tot Noord-Ierland moet worden gebruikt voor bepaald voor menselijke consumptie bestemd vlees (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 18, lid 8, inleidende zin en punt e), Overwegende hetgeen volgt: (1) In Uitvoeringsverordening (EU) 2019/627 van de Commissie ( 2 ) worden eenvormige praktische regelingen vastgelegd voor de uitvoering van officiële controles met betrekking tot de productie van voor menselijke consumptie bestemde producten van dierlijke oorsprong. Bijlage II bij die uitvoeringsverordening bevat de praktische regelingen voor het gezondheidsmerk, dat onder meer de geschiktheid van het vlees voor menselijke consumptie aangeeft. (2) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie (het terugtrekkingsakkoord), en met name artikel 5, lid 4, van het Protocol inzake Ierland/Noord-Ierland, in samenhang met bijlage 2 bij dat protocol, blijven Verordening (EU) 2017/625 alsook de daarop gebaseerde handelingen van de Commissie na het einde van de overgangsperiode van toepassing in het Verenigd Koninkrijk met betrekking tot Noord-Ierland. Daarom moeten de voorschriften van bijlage II bij die verordening betreffende het gezondheidsmerk dat in het Verenigd Koninkrijk met betrekking tot Noord-Ierland moet worden gebruikt, worden gewijzigd. (3) Bijlage II bij Uitvoeringsverordening (EU) 2019/627 moet derhalve dienovereenkomstig worden gewijzigd. (4) Aangezien de in het terugtrekkingsakkoord vastgestelde overgangsperiode op 31 december 2020 afloopt, moet deze verordening van toepassing zijn met ingang van 1 januari 2021. (5) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Uitvoeringsverordening (EU) 2019/627 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 december 2020. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 . ( 2 ) Uitvoeringsverordening (EU) 2019/627 van de Commissie van 15 maart 2019 tot vaststelling van eenvormige praktische regelingen voor de uitvoering van officiële controles van voor menselijke consumptie bestemde producten van dierlijke oorsprong overeenkomstig Verordening (EU) 2017/625 van het Europees Parlement en de Raad en tot wijziging van Verordening (EG) nr. 2074/2005 van de Commissie wat officiële controles betreft ( PB L 131 van 17.5.2019, blz. 51 ). BIJLAGE In bijlage II bij Uitvoeringsverordening (EU) 2019/627 wordt lid 1, punt a), vervangen door: „a) de naam van het land waar de inrichting zich bevindt, voluit in hoofdletters of in een tweelettercode overeenkomstig de relevante ISO-code. Voor de lidstaten ( *1 ) luiden deze codes evenwel als volgt: BE, BG, CZ, DK, DE, EE, IE, GR, ES, FR, HR, IT, CY, LV, LT, LU, HU, MT, NL, AT, PL, PT, RO, SI, SK, FI, SE en UK(NI); ( *1 ) Voor de toepassing van deze bijlage wordt, overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, en met name artikel 5, lid 4, van het Protocol inzake Ierland/Noord-Ierland, in samenhang met bijlage 2 bij dat protocol, bij verwijzingen naar de lidstaten ook het Verenigd Koninkrijk met betrekking tot Noord-Ierland bedoeld.”\n         ”",
  "source": "EUR LEX"
}