{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31986D0006:NL:HTML\">",
  "content": "EUR-Lex - 31986D0006 - NL Avis juridique important | 31986D0006 86/6/EEG: Besluit van de Raad van 20 januari 1986 houdende aanvaarding, namens de Gemeenschap, van de Aanbeveling van de Internationale Douaneraad van 16 juni 1982 betreffende het opstellen van goederenaangiften door middel van computerprinters of andere automatische afdrukmachines Publicatieblad Nr. L 018 van 24/01/1986 blz. 0039 - 0039 Bijzondere uitgave in het Fins: Hoofdstuk 11 Deel 11 blz. 0240 Bijzondere uitgave in het Zweeds: Hoofdstuk 11 Deel 11 blz. 0240 ***** BESLUIT  VAN DE RAAD van 20 januari 1986 houdende aanvaarding, namens de Gemeenschap, van de Aanbeveling van de Internationale Douaneraad van 16 juni 1982 betreffende het opstellen van goederenaangiften door middel van computerprinters of andere automatische afdrukmachines (86/6/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gezien het voorstel van de Commissie, Overwegende dat de aanbeveling van de Internationale Douaneraad van 16 juni 1982 betreffende het opstellen van goederenaangiften door middel van computerprinters of andere automatische afdrukmachines met onmiddellijke werking door de Gemeenschap kan worden aanvaard, BESLUIT: Artikel 1 De aanbeveling van de Internationale Douaneraad van 16 juni 1982 betreffende het opstellen van goederenaangiften door middel van computerprinters of andere automatische afdrukmachines wordt namens de Gemeenschap met onmiddellijke werking aanvaard. De tekst van de aanbeveling is aan dit besluit gehecht. Artikel 2 De Voorzitter van de Raad is gemachtigd de persoon aan te wijzen die bevoegd is de Secretaris-generaal van de Internationale Douaneraad in kennis te stellen van de aanvaarding door de Gemeenschap, met onmiddellijke werking, van de in artikel 1 bedoelde aanbeveling. Gedaan te Brussel, 20 januari 1986. Voor de Raad De Voorzitter G. BRAKS AANBEVELING VAN DE INTERNATIONALE DOUANERAAD van 16 juni 1982 betreffende het opstellen van goederenaangiften door middel van computerprinters of andere automatische afdrukmachines DE INTERNATIONALE DOUANERAAD, Geleid door het verlangen het vervullen van de formaliteiten in het internationale handelsverkeer te vergemakkelijken door de aangevers in staat te stellen voor het opstellen van de voor de internationale handel vereiste documenten zoveel mogelijk gebruik te maken van de moderne produktiemethoden, Overwegende dat de technieken voor automatische gegevensverwerking de aangevers in staat stellen hun goederenaangifte op te stellen met behulp van computerprinters of andere automatische afdrukmachines, op voorgedrukte of blanco vellen die in wezen overeenstemmen met het officiële door de douane- of andere bevoegde autoriteiten vastgestelde model, Beveelt de Staten, al dan niet lid van de Raad, alsmede douane-unies en economische unies aan om aangevers toestemming te verlenen hun goederenaangifte op te stellen met behulp van computerprinters of andere automatische afdrukmachines op voorgedrukte formulieren of blanco papier onder de voorwaarden die zullen worden vastgesteld door de douane- of andere bevoegde autoriteiten. Deze toestemming kan met name afhankelijk worden gesteld van de voorwaarde dat de aldus opgestelde aangiften in wezen overeenstemmen met het officiële model zoals dat is vastgesteld door de douane- of andere bevoegde autoriteiten, Nodigt de Staten, al dan niet lid van de Raad, alsmede douane-unies en economische unies die deze aanbeveling aanvaarden uit, de Secretaris-generaal in kennis te stellen van hun aanvaarding alsmede van de datum met ingang waarvan en de voorwaarden waaronder zij de aanbeveling zullen toepassen. De Secretaris-generaal zal deze inlichtingen doorgeven aan de douane-administraties van alle leden. De Secretaris-generaal zal deze gegevens eveneens doen toekomen aan de douane-administraties van niet-leden en van douane-unies of economische unies die deze aanbeveling hebben aanvaard.",
  "source": "EUR LEX"
}