{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995H0377:NL:HTML\">",
  "content": "EUR-Lex - 31995H0377 - NL Avis juridique important | 31995H0377 95/377/EG: Aanbeveling van de Commissie van 13 september 1995 betreffende de inachtneming van de statistische nomenclatuur van de economische activiteiten in de Europese Gemeenschap bij de onderverdeling van de netto- omzet naar categorieën bedrijfsactiviteiten Publicatieblad Nr. L 225 van 22/09/1995 blz. 0018 - 0020 AANBEVELING VAN DE COMMISSIE van 13 september 1995 betreffende  de inachtneming van de statistische nomenclatuur van de economische activiteiten in de Europese  Gemeenschap bij de onderverdeling van de netto-omzet naar categorieën bedrijfsactiviteiten (Voor de  EER relevante tekst) (95/377/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op de Vierde Richtlijn 78/660/EEG van de Raad van 25 juli 1978  (1) betreffende de  jaarrekening van bepaalde vennootschapsvormen, inzonderheid op artikel 43, lid 1, onder 8), Overwegende dat het met het oog op de werking van de interne markt noodzakelijk is dat op het  gebied van de economische informatie normen worden toegepast, zodat ondernemingen, financiële  instellingen en administratieve diensten over betrouwbare en vergelijkbare statistische gegevens  kunnen beschikken; dat ondernemingen dergelijke gegevens vooral ook behoeven om hun prestaties te  meten, hun concurrentievermogen te evalueren en hun positie ten opzichte van de concurrentie te  bepalen; Overwegende dat de behoefte aan internationaal vergelijkbare economische informatie de Lid-Staten  en de Europese instellingen heeft aangespoord gemeenschappelijke nomenclaturen in te voeren, opdat  de inhoud van vooral de activiteiten- en produktencategorieën door alle Lid-Staten op gelijke wijze  wordt geïnterpreteerd en coherentie met de internationale classificaties van de Verenigde Naties  wordt gewaarborgd; dat hiertoe bij verordening een statistische nomenclatuur van de economische  activiteiten in de Europese Gemeenschap, NACE Rev. 1  (2), is vastgesteld, die door de diensten van  de Commissie voor alle naar economische activiteit ingedeelde statistieken wordt gebruikt en die  ook door de Lid-Staten rechtstreeks of via een hiervan afgeleide nationale nomenclatuur wordt  toegepast; Overwegende dat in de Vierde Richtlijn 78/660/EEG is vastgelegd dat cooerdinatiemaatregelen moeten  worden genomen die van toepassing zijn op de nationale bepalingen betreffende de jaarrekening van  bepaalde vennootschapsvormen en dat de jaarrekening een getrouw beeld moet geven van het vermogen,  de financiële positie en het resultaat van de vennootschap; dat hiertoe wordt vastgesteld welke  gegevens de toelichting ten minste moet bevatten en dat in dit verband in artikel 43, lid 1, onder  8), is bepaald dat zij gegevens over de netto-omzet, gesplitst naar categorieën  bedrijfsactiviteiten, omvat; Overwegende dat uit hoofde van de in Richtlijn 78/660/EEG vastgelegde vrijstellingen niet alle  vennootschappen in de Lid-Staten verplicht zijn deze informatie te verstrekken, zodat deze dan op  basis van vrijwilligheid wordt gegeven; Overwegende dat het wenselijk is dat voor de vennootschappen die deze informatie vrijwillig  verstrekken criteria worden vastgesteld waardoor de gepubliceerde informatie zowel binnen een  Lid-Staat als tussen verschillende Lid-Staten van de Europese Unie vergelijkbaar is; Overwegende: -  dat het op elkaar afstemmen van het boekhoudkundig en statistisch taalgebruik kan bijdragen tot  een verbetering van de vergelijkbaarheid en kwaliteit van de economische informatie; -  dat het algemeen gebruik van de NACE Rev. 1 bij de onderverdeling van de netto-omzet naar  categorieën bedrijfsactiviteiten overeenkomstig artikel 43, lid 1, onder 8), van Richtlijn  78/660/EEG deze onderlinge afstemming ten goede zou komen, daar hierdoor aan genoemde bepaling een  minimale inhoud wordt gegeven; dat gebruik van de NACE Rev. 1 door de grotere coherentie tussen het  economisch en boekhoudkundig taalgebruik talrijke voordelen biedt, inzonderheid: 1.  vermindering van de belasting die voor de vennootschappen uit de verzameling van statistische  gegevens voortvloeit door het gebruik van een gemeenschappelijk basis; 2.  betere overeenstemming tussen de bij de ondernemingen verzamelde informatie en de statistische  economische informatie die weer naar de gebruikers van economische informatie terugstroomt; -  dat het dus uiterst wenselijk is om dit doel (deze doelstellingen) te bereiken zonder dat aan de  vennootschappen nieuwe verplichtingen worden opgelegd; Overwegende dat in overeenstemming met het subsidiariteitsbeginsel de opstelling van  gemeenschappelijke statistische en boekhoudkundige normen voor de produktie van geharmoniseerde  resultaten alleen op communautair niveau op doeltreffende wijze kan worden uitgevoerd en dat de  toepassing hiervan in elke Lid-Staat zal plaatsvinden; Overwegende dat de Commissie het gezien deze situatie noodzakelijk acht de Lid-Staten aan te  bevelen een maatregel te bevorderen die tot een verbetering van de doorzichtigheid en de werking  van de interne markt leidt; dat een meerderheid van de leden van het Contactcomité, dat krachtens  artikel 52 van de Vierde Richtlijn van de Raad werd opgericht en dat met name tot taak heeft een  geharmoniseerde toepassing van de richtlijn te bevorderen door regelmatig overleg over met name de  concrete problemen die zich bij de toepassing daarvan voordoen, zich heeft uitgesproken voor het  voorstel van de Commissie betreffende de vrijwillige toepassing door de vennootschappen van de NACE  Rev. 1 voor de onderverdeling van de netto-omzet naar categorieën bedrijfsactiviteiten, BEVEELT DE LID-STATEN AAN: -  alle vennootschappen die, krachtens artikel 43, lid 1, onder 8), van Richtlijn  78/660/EEG een onderverdeling van hun netto-omzet naar categorieën bedrijfsactiviteiten maken, te  stimuleren om hiervoor de categorieën van de NACE Rev. 1 te gebruiken; -  de vennootschappen die zich op de statistische nomenclatuur baseren, aan te sporen om bij het  gebruik van de NACE Rev. 1 de in de bijlage van deze aanbeveling opgenomen voorwaarden toe te  passen. Gedaan te Brussel, 13 september 1995. Voor de Commissie Mario MONTI Lid van de Commissie BIJLAGE Gebruik van de NACE Rev.1 als referentienomenclatuur voor de onderverdeling van  de omzet naar activiteit Vergelijkbare gegevens over de omzet naar categorieën  bedrijfsactiviteiten kunnen op de volgende wijze worden verkregen: -  de ondernemingen gebruiken voor de boekhoudkundige onderverdeling van de door hen afgezette  goederen en verleende diensten een classificatieschema dat is aangepast aan hun behoeften op het  gebied van het intern beheer; -  daarbij is het wenselijk dat zij hun classificatieschema voor de onderverdeling naar categorieën  bedrijfsactiviteiten aansluiten op de statistische nomenclatuur van de economische activiteiten in  de Europese Gemeenschap, NACE Rev.1, of op de nationale versie van deze nomenclatuur  (1). 1.  Mate van overeenstemming De interne classificatie stemt met de Europese statistische nomenclatuur overeen, als: -  haar rubrieken gelijk zijn aan die (afdelingen, groepen of klassen) van de NACE Rev.1  (2)   (3); -  haar rubrieken een onderverdeling zijn van die van de NACE Rev.1, zodat een aantal van deze  rubrieken samen overeenkomen met de rubrieken van NACE Rev.1. 2.  Gewenste niveau De NACE Rev.1 kent verscheidene niveaus, namelijk afdelingen, groepen en klassen. Daar de NACE Rev.1 tot en met het niveau van de klassen, d.w.z. het niveau met vier cijfers, voor  alle Lid-Staten gelijk is, is het wenselijk dat de verstrekte informatie gebaseerd is op dit niveau  dat als het meest adequaat wordt beschouwd. Bovendien wordt op basis van dit niveau de  hoofdactiviteit bepaald en de samenhang tussen de Lid-Staten gewaarborgd. 3.  Bijzondere gevallen en uitzonderingen 3.1  Het is mogelijk dat bepaalde vennootschappen menen dat een onderverdeling van hun omzet op  basis van het niveau van vier vijfers van de NACE Rev.1 voor hen te gedetailleerd en nadelig is. In  dat geval is het toegestaan de splitsing van de omzet naar activiteit te baseren op het niveau met  drie cijfers (groepen) of zelfs twee cijfers (afdelingen) van de NACE Rev.1. 3.2  In enkele gevallen waarin sprake is van een gedeeltelijke overeenstemming tussen de interne  classificatie en de statistische nomenclatuur, kunnen de omzetcijfers niet in een enkele klasse,  groep of afdeling van de NACE Rev.1 worden ingedeeld of zou een dergelijke indeling kosten  meebrengen die in geen verhouding tot het nut van de verstrekte informatie staan. In dat geval kan  de informatie worden ondergebracht in een post \"Niet nader gesplitste omzet\". 4.  Opmerking Met het oog op de onderverdeling van de omzet naar categorieën bedrijfsactiviteiten is het  wenselijk dat de vennootschappen hun zuiver commerciële activiteiten (handel)  (4) scheiden van hun  produktieactiviteiten (verkoop van door de onderneming geproduceerde goederen en diensten).",
  "source": "EUR LEX"
}