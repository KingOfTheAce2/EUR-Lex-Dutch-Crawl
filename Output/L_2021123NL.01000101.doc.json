{
  "url": "http://www.w3.org/1999/xhtml\">",
  "content": "L_2021123NL.01000101.xml 9.4.2021 NL Publicatieblad van de Europese Unie L 123/1 GEDELEGEERDE VERORDENING (EU) 2021/576 VAN DE COMMISSIE van 30 november 2020 tot wijziging van bijlage III bij Verordening (EU) nr. 978/2012 teneinde de Republiek Oezbekistan op te nemen in de lijst van landen die in aanmerking komen voor tariefpreferenties in het kader van SAP+ DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( 1 ) , en met name artikel 10, lid 4, Overwegende hetgeen volgt: (1) In artikel 9, lid 1, van Verordening (EU) nr. 978/2012 zijn specifieke criteria vastgelegd voor de toekenning van tariefpreferenties in het kader van de bijzondere stimuleringsregeling voor duurzame ontwikkeling en goed bestuur (“SAP+”) aan landen die daarom verzoeken. Een land komt alleen voor SAP+ in aanmerking als het als kwetsbaar wordt beschouwd. Het moet alle in bijlage VIII bij Verordening (EU) nr. 978/2012 opgenomen verdragen hebben geratificeerd en in de recentst beschikbare conclusies van de betrokken toezichthoudende instanties mogen geen ernstige fouten bij de daadwerkelijke uitvoering van een van deze verdragen aan het licht zijn gekomen. Met betrekking tot de desbetreffende verdragen mag het land geen voorbehoud hebben geformuleerd dat door een van deze verdragen is verboden of dat voor het uitsluitende doel van artikel 9 van Verordening (EU) nr. 978/2012 als onverenigbaar met het voorwerp en doel van die verdragen wordt beschouwd. Het moet zonder voorbehoud de door elk verdrag opgelegde rapportageverplichtingen aanvaarden en de bindende verbintenissen als bedoeld in artikel 9, lid 1, punten d), e), en f), van Verordening (EU) nr. 978/2012 zijn aangegaan. (2) Elk SAP-begunstigd land dat van de SAP+-regeling gebruik wil maken, moet een verzoek indienen dat vergezeld gaat van uitgebreide informatie over de ratificatie van de desbetreffende verdragen, de voorbehouden en de door andere partijen bij die verdragen tegen deze voorbehouden aangevoerde bezwaren, en de bindende verbintenissen. (3) Op 9 juni 2020 heeft de Commissie een SAP+-verzoek van de Republiek Oezbekistan ontvangen. (4) De Commissie heeft het verzoek onderzocht en heeft vastgesteld dat de Republiek Oezbekistan voldoet aan de in artikel 9, lid 1, van Verordening (EU) nr. 978/2012 vastgestelde criteria om voor de regeling in aanmerking te komen. Aan de Republiek Oezbekistan moet derhalve de SAP+-status worden toegekend, en bijlage III bij Verordening (EU) nr. 978/2012 moet dienovereenkomstig worden gewijzigd. (5) De Commissie zal overeenkomstig artikel 13 van Verordening (EU) nr. 978/2012 de stand van de ratificatie van de desbetreffende verdragen, de daadwerkelijke uitvoering ervan door de Republiek Oezbekistan en de samenwerking van het land met de betrokken toezichthoudende instanties voortdurend evalueren, HEEFT DE VOLGENDE VERORDENING VASTGESTELD: Artikel 1 In bijlage III bij Verordening (EU) nr. 978/2012 worden de volgende lettercode en het bijbehorende land ingevoegd in kolom A respectievelijk kolom B: “UZ Republiek Oezbekistan”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 november 2020. Voor de Commissie De voorzitter Ursula VON DER LEYEN ( 1 ) PB L 303 van 31.10.2012, blz. 1 .",
  "source": "EUR LEX"
}