{
  "url": "http://www.w3.org/1999/xhtml\">",
  "content": "L_2019110NL.01002301.xml 25.4.2019 NL Publicatieblad van de Europese Unie L 110/23 VERORDENING (EU) 2019/651 VAN DE COMMISSIE van 24 april 2019 tot weigering van een toelating voor een gezondheidsclaim voor voedingsmiddelen die over de ontwikkeling en de gezondheid van kinderen gaat (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1924/2006 van het Europees Parlement en de Raad van 20 december 2006 inzake voedings- en gezondheidsclaims voor levensmiddelen ( 1 ) , en met name artikel 17, lid 3, Overwegende hetgeen volgt: (1) Krachtens Verordening (EG) nr. 1924/2006 zijn gezondheidsclaims voor levensmiddelen verboden, tenzij de Commissie daarvoor overeenkomstig die verordening een vergunning heeft verleend en zij zijn opgenomen in een lijst van toegestane claims. (2) In Verordening (EG) nr. 1924/2006 wordt eveneens bepaald dat aanvragen voor een toelating voor een gezondheidsclaim door exploitanten van levensmiddelenbedrijven bij de bevoegde nationale autoriteit van een lidstaat kunnen worden ingediend. De bevoegde nationale autoriteit moet de geldige aanvragen doorsturen naar de Europese Autoriteit voor voedselveiligheid (EFSA). (3) Na ontvangst van een aanvraag moet de EFSA de andere lidstaten en de Commissie daarvan onverwijld in kennis stellen en een advies over de desbetreffende gezondheidsclaim uitbrengen. (4) De Commissie moet een besluit nemen over de verlening van toestemming voor gezondheidsclaims en daarbij rekening houden met het advies van de EFSA. (5) Na een aanvraag van H.J. Heinz Supply Chain Europe B.V., die werd ingediend overeenkomstig artikel 14, lid 1, onder b), van Verordening (EG) nr. 1924/2006, moest de EFSA advies uitbrengen over een gezondheidsclaim die betrekking had op \"Nutrimune ® \" en de afweer tegen ziekteverwekkers door het immuunsysteem in het maagdarmkanaal en de bovenste luchtwegen (vraag EFSA-Q-2016-00008 ( 2 ) ). De door de aanvrager voorgestelde claim luidde als volgt: \"Nutrimune ® \" ondersteunt het immuunsysteem in het maagdarmkanaal en de bovenste luchtwegen van jonge kinderen\". (6) Op 30 januari 2017 hebben de Commissie en de lidstaten het wetenschappelijk advies van de EFSA ontvangen, waarin werd geconcludeerd dat het wetenschappelijk bewijs op grond van de ingediende gegevens niet toereikend is om een oorzakelijk verband vast te stellen tussen de consumptie van \"Nutrimune ® \" (met Lactobacillus paracasei CBA L74 gefermenteerde gepasteuriseerde magere koemelk) en de afweer tegen ziekteverwekkers door het immuunsysteem in de bovenste luchtwegen en in het maagdarmkanaal. De claim voldoet niet aan de voorschriften van Verordening (EG) nr. 1924/2006 en mag dienovereenkomstig niet worden toegestaan. (7) Bij het nemen van de in deze verordening vastgestelde maatregelen is rekening gehouden met de opmerkingen van de aanvrager die de Commissie krachtens artikel 16, lid 6, van Verordening (EG) nr. 1924/2006 heeft ontvangen. (8) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening vermelde gezondheidsclaim wordt niet opgenomen in de EU-lijst van toegestane claims zoals bedoeld in artikel 14, lid 1, van Verordening (EG) nr. 1924/2006. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 april 2019. Voor de Commissie De voorzitter Jean-Claude JUNCKER ( 1 ) PB L 404 van 30.12.2006, blz. 9 . ( 2 ) EFSA Journal 2017;15(1):4679. BIJLAGE Afgewezen gezondheidsclaim Aanvraag — Toepasselijke bepalingen van Verordening (EG) nr. 1924/2006 Nutriënt, stof, levensmiddel of levensmiddelencategorie Claim Referentie EFSA-advies Gezondheidsclaim overeenkomstig artikel 14, lid 1, onder b), inzake de ontwikkeling en gezondheid van kinderen \"Nutrimune ® \" (met Lactobacillus paracasei CBA L74 gefermenteerde gepasteuriseerde magere koemelk) \"Nutrimune ® \" ondersteunt het immuunsysteem in de maag- en bovenademhalingswegen van jonge kinderen. Q-2016-00008",
  "source": "EUR LEX"
}