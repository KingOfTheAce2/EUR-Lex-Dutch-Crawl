{
  "url": "http://www.w3.org/1999/xhtml\"><!--",
  "content": "L_2019137NL.01001001.xml 23.5.2019 NL Publicatieblad van de Europese Unie L 137/10 GEDELEGEERDE VERORDENING (EU) 2019/827 VAN DE COMMISSIE van 13 maart 2019 betreffende criteria waaraan de professionele marktdeelnemers moeten voldoen om te beantwoorden aan de voorwaarden van artikel 89, lid 1, onder a), van Verordening (EU) 2016/2031 van het Europees Parlement en de Raad, en procedures om te waarborgen dat aan die criteria wordt voldaan DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 89, lid 2, Overwegende hetgeen volgt: (1) In Verordening (EU) 2016/2031 is bepaald dat voor het verkeer van bepaalde planten, plantaardige producten en andere materialen op het grondgebied van de Unie en het binnenbrengen in en het verkeer binnen een beschermd gebied een plantenpaspoort moet worden afgegeven. (2) Om te waarborgen dat de informatie in het plantenpaspoort, alsmede de voor de afgifte van een plantenpaspoort vereiste onderzoeken, op deugdelijke wetenschappelijke en technische beginselen zijn gebaseerd, mag een plantenpaspoort uitsluitend door erkende marktdeelnemers, onder toezicht van de bevoegde autoriteiten, worden afgegeven. (3) Er moeten bepaalde criteria worden vastgesteld om te waarborgen dat professionele marktdeelnemers over de nodige kennis beschikken van de regels betreffende plaagorganismen die bepaalde planten, plantaardige producten en andere materialen kunnen aantasten en van de maatregelen om de aanwezigheid en verspreiding van die plaagorganismen te voorkomen. (4) Er is een procedure nodig om te waarborgen dat aan alle in artikel 89, lid 2, van Verordening (EU) 2016/2031 bedoelde criteria wordt voldaan, om te waarborgen dat alle erkende marktdeelnemers bekend zijn met de informatie die nodig is om plantenpaspoorten te mogen afgegeven. De bevoegde autoriteiten moeten derhalve technische richtsnoeren ter beschikking stellen met informatie over de biologische eigenschappen van plaagorganismen en de respectieve vectoren, over de relevante aspecten van de biologische eigenschappen van planten, plantaardige producten en andere materialen als waardplanten, en over de uitvoering van onderzoeken, preventie van de aanwezigheid en verspreiding van de respectieve plaagorganismen en de opstelling van een plan. (5) Teneinde de bevoegde autoriteiten en de professionele marktdeelnemers voldoende tijd te geven om zich op de uitvoering van de bovengenoemde bepalingen voor te bereiden, moet deze verordening met ingang van 14 december 2020 van toepassing worden, HEEFT DE VOLGENDE VERORDENING VASTGESTELD: Artikel 1 Criteria waaraan professionele marktdeelnemers die gemachtigd zijn om plantenpaspoorten af te geven, moeten voldoen Professionele marktdeelnemers moeten aan de volgende criteria voldoen om in aanmerking te komen voor een machtiging om plantenpaspoorten te mogen afgeven: a) zij hebben de bevoegde autoriteit bewezen over de nodige kennis te beschikken om de onderzoeken overeenkomstig artikel 87 van Verordening (EU) 2016/2031 uit te voeren betreffende EU-quarantaineorganismen, plaagorganismen waarvoor krachtens artikel 30, lid 1, van Verordening (EU) 2016/2031 vastgestelde maatregelen gelden, beschermdgebiedquarantaineorganismen en door de EU gereguleerde niet-quarantaineorganismen die de desbetreffende planten, plantaardige producten en andere materialen kunnen aantasten; b) zij hebben de bevoegde autoriteit bewezen over de nodige kennis te beschikken van de beste methoden, maatregelen en andere activiteiten die nodig zijn om de aanwezigheid en verspreiding van de onder a) bedoelde plaagorganismen te voorkomen; c) zij hebben een doeltreffend plan dat moet worden gevolgd in geval van vermoedelijk voorkomen of vaststelling van de onder a) bedoelde plaagorganismen die hun planten, plantaardige producten en andere materialen aantasten of kunnen aantasten; d) zij hebben de bevoegde autoriteit bewezen over de nodige kennis en deskundigheid te beschikken om de vereiste onderzoeken van de plant, het plantaardige product of het andere materiaal op de relevante plaagorganismen uit te voeren en om de onder b) bedoelde maatregelen te treffen; e) zij hebben de bevoegde autoriteit bewezen over de nodige uitrusting en installaties te beschikken of daartoe toegang te hebben om de vereiste onderzoeken van de plant, het plantaardige product of het andere materiaal uit te voeren en tevens over de capaciteit te beschikken om de onder b) bedoelde maatregelen te treffen; f) zij hebben een contactpersoon benoemd die verantwoordelijk is voor de communicatie met de bevoegde autoriteit betreffende de bepalingen van deze verordening, en hebben de bevoegde autoriteit van zijn contactgegevens in kennis gesteld. Artikel 2 Procedures om te waarborgen dat professionele marktdeelnemers aan de criteria kunnen voldoen 1.   De bevoegde autoriteit zorgt ervoor dat professionele marktdeelnemers toegang hebben tot technische richtsnoeren over de criteria waaraan de onderzoeken voor de afgifte van een plantenpaspoort moeten voldoen. Deze technische richtsnoeren zijn op de officiële website van elke bevoegde autoriteit toegankelijk en bevatten alle volgende elementen: a) informatie over de biologische eigenschappen van plaagorganismen en de respectieve vectoren en over de relevante aspecten van de biologische eigenschappen van de desbetreffende waardplanten; b) informatie over de tekenen van de aanwezigheid van die plaagorganismen en de symptomen van besmetting van de planten, plantaardige producten en andere materialen door de respectieve plaagorganismen, de voorschriften voor de uitvoering van visuele inspecties, alsmede het nemen van monsters van en het uitvoeren van tests; c) informatie over beste methoden, maatregelen en andere activiteiten die moeten worden toegepast om de aanwezigheid en verspreiding van de in artikel 1, onder a), bedoelde plaagorganismen te voorkomen; d) informatie over de opstelling en inhoud van het in artikel 1, onder c), bedoelde plan. 2.   De bevoegde autoriteiten nemen alle passende maatregelen om te controleren of de professionele marktdeelnemers aan alle criteria van lid 1 voldoen. Artikel 3 Inwerkingtreding en toepassingsdatum Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is van toepassing met ingang van 14 december 2020. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 maart 2019. Voor de Commissie De voorzitter Jean-Claude JUNCKER ( 1 ) PB L 317 van 23.11.2016, blz. 4 .",
  "source": "EUR LEX"
}