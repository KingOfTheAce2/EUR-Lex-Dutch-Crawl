{
  "url": "http://www.w3.org/1999/xhtml\"><!--",
  "content": "L_2019070NL.01001701.xml 12.3.2019 NL Publicatieblad van de Europese Unie L 70/17 UITVOERINGSVERORDENING (EU) 2019/387 VAN DE COMMISSIE van 11 maart 2019 tot verlening van een vergunning voor een uitbreiding van het gebruik van olie van Schizochytrium sp. (ATCC PTA-9695) als nieuw voedingsmiddel en voor de wijziging van de aanduiding van en de specifieke etiketteringsvoorschriften voor olie van Schizochytrium sp. (ATCC PTA-9695) krachtens Verordening (EU) 2015/2283 van het Europees Parlement en de Raad, en tot wijziging van Uitvoeringsverordening (EU) 2017/2470 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/2283 van het Europees Parlement en de Raad van 25 november 2015 betreffende nieuwe voedingsmiddelen, tot wijziging van Verordening (EU) nr. 1169/2011 van het Europees Parlement en de Raad en tot intrekking van Verordening (EG) nr. 258/97 en Verordening (EG) nr. 1852/2001 van de Commissie ( 1 ) , en met name artikel 12, Overwegende hetgeen volgt: (1) Bij Verordening (EU) 2015/2283 is vastgesteld dat alleen nieuwe voedingsmiddelen die zijn toegelaten en in de Unielijst zijn opgenomen, in de Unie in de handel mogen worden gebracht. (2) Krachtens artikel 8 van Verordening (EU) 2015/2283 is Uitvoeringsverordening (EU) 2017/2470 van de Commissie ( 2 ) tot vaststelling van een Unielijst van toegelaten nieuwe voedingsmiddelen vastgesteld. (3) Krachtens artikel 12 van Verordening (EU) 2015/2283 moet de Commissie beslissen over de toelating en het in de Unie in de handel brengen van een nieuw voedingsmiddel en over de bijwerking van de Unielijst. (4) Bij Uitvoeringsbesluit (EU) 2015/545 van de Commissie ( 3 ) is overeenkomstig Verordening (EG) nr. 258/97 van het Europees Parlement en de Raad ( 4 ) een vergunning verleend voor het in de Unie in de handel brengen van olie van de microalg Schizochytrium sp. (ATCC PTA-9695) als nieuw voedingsmiddel voor gebruik in een aantal levensmiddelen. (5) Bij Uitvoeringsverordening (EU) 2018/1032 ( 5 ) van de Commissie is de vergunning voor olie van de microalg Schizochytrium sp. (T18) als nieuw voedingsmiddel krachtens Verordening (EU) 2015/2283 uitgebreid tot groenten- en fruitpurees. (6) Op 10 september 2018 heeft de onderneming DSM Nutritional Products Europe de Commissie overeenkomstig artikel 10, lid 1, van Verordening (EU) 2015/2283 verzocht de gebruiksvoorwaarden voor het nieuwe voedingsmiddel olie van Schizochytrium sp. (ATCC PTA-9695) te wijzigen. In de aanvraag werd verzocht om de uitbreiding van het gebruik van olie van Schizochytrium sp. (ATCC PTA-9695) tot groenten- en fruitpurees. (7) De voorgestelde uitbreiding van het gebruik van het nieuwe voedingsmiddel brengt geen wijziging mee van de veiligheidsoverwegingen waarop het verlenen van een vergunning voor olie van Schizochytrium sp. (T18) tot groenten- en fruitpurees bij Uitvoeringsverordening (EU) 2018/1032 was gebaseerd, noch brengt zij de veiligheid in het gedrang. Rekening houdend met die overwegingen wordt geconcludeerd dat de voorgestelde uitbreiding van het gebruik voldoet aan artikel 12, lid 1, van Verordening (EU) 2015/2283. (8) Op 10 september 2018 heeft de onderneming DSM Nutritional Products Europe de Commissie overeenkomstig artikel 10, lid 1, van Verordening (EU) 2015/2283 ook verzocht de wijziging van de aanduiding en van de specifieke etiketteringsvoorschriften voor olie van Schizochytrium sp. (ATCC PTA-9695) toe te laten. De aanvraag betreft het schrappen van de verwijzing naar de stam „(ATCC PTA 9695)” uit de aanduiding van het nieuwe voedingsmiddel zoals opgenomen in de Unielijst en uit de etikettering van de voedingsmiddelen die het bevatten. (9) De aanvrager is van oordeel dat de wijziging van de aanduiding en van de specifieke etiketteringsvoorschriften voor olie van Schizochytrium sp. (ATCC PTA-9695) noodzakelijk is omdat de indicatie van de stam „(ATCC PTA-9695)” op de etikettering van voedingsmiddelen die olie van Schizochytrium sp. (ATCC PTA-9695) bevatten niet begrijpelijk noch relevant is voor consumenten. (10) Momenteel zijn vier oliën van Schizochytrium sp. toegelaten en opgenomen in de Unielijst van nieuwe voedingsmiddelen. Olie van Schizochytrium sp. (ATCC PTA-9695) is evenwel de enige van deze oliën waarvan de stam op het etiket moet worden vermeld. De wijziging van de aanduiding en van de etikettering van olie van Schizochytrium sp. (ATCC PTA-9695) zal derhalve zorgen voor consistentie in de aanduiding en etikettering van alle als nieuwe voedingsmiddelen toegelaten oliën van Schizochytrium sp., zonder dat dit negatieve gevolgen heeft voor de volksgezondheid en de consumentenbelangen. (11) Gezien de schrapping van de verwijzing naar de stam „(ATCC PTA 9695)” uit de aanduiding van het nieuwe voedingsmiddel en van het specifieke etiketteringsvoorschrift voor olie van Schizochytrium sp. (ATCC PTA-9695), moet de tekst „(ATCC PTA 9695)” in de specificaties worden opgenomen, aangezien deze tekst nodig is voor de correcte identificatie van het nieuwe voedingsmiddel. De specificaties van de vermelding „olie van Schizochytrium sp. (ATCC PTA-9695)” in tabel 2 van de bijlage bij Uitvoeringsverordening (EU) 2017/2470 moeten derhalve dienovereenkomstig worden gewijzigd. (12) De Commissie heeft de Europese Autoriteit voor voedselveiligheid niet om advies gevraagd overeenkomstig artikel 10, lid 3, van Verordening (EU) 2015/2283, aangezien een uitbreiding van het gebruik van olie van Schizochytrium sp. (ATCC PTA-9695), de wijziging van de aanduiding en van de specifieke etiketteringsvoorschriften voor olie van Schizochytrium sp. (ATCC PTA-9695), en de hierop volgende bijwerking van de Unielijst waarschijnlijk geen gevolgen hebben voor de menselijke gezondheid. (13) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 1.   De vermelding van de stof olie van Schizochytrium sp. (ATCC PTA-9695) in de bij Uitvoeringsverordening (EU) 2017/2470 vastgestelde Unielijst van toegelaten nieuwe voedingsmiddelen wordt gewijzigd zoals aangegeven in de bijlage bij deze verordening. 2.   De in lid 1 bedoelde vermelding in de Unielijst omvat de gebruiksvoorwaarden en de etiketteringsvoorschriften zoals vastgesteld in de bijlage bij deze verordening. Artikel 2 De bijlage bij Uitvoeringsverordening (EU) 2017/2470 wordt gewijzigd overeenkomstig de bijlage bij deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 maart 2019. Voor de Commissie De voorzitter Jean-Claude JUNCKER ( 1 ) PB L 327 van 11.12.2015, blz. 1 . ( 2 ) Uitvoeringsverordening (EU) 2017/2470 van de Commissie van 20 december 2017 tot vaststelling van de Unielijst van nieuwe voedingsmiddelen overeenkomstig Verordening (EU) 2015/2283 van het Europees Parlement en de Raad betreffende nieuwe voedingsmiddelen ( PB L 351 van 30.12.2017, blz. 72 ). ( 3 ) Uitvoeringsbesluit (EU) 2015/545 van de Commissie van 31 maart 2015 tot verlening van een vergunning voor het in de handel brengen van olie van de microalg Schizochytrium sp. (ATCC PTA-9695) als nieuw voedselingrediënt krachtens Verordening (EG) nr. 258/97 van het Europees Parlement en de Raad ( PB L 90 van 2.4.2015, blz. 7 ). ( 4 ) Verordening (EG) Nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( PB L 43 van 14.2.1997, blz. 1 ). ( 5 ) Uitvoeringsverordening (EU) 2018/1032 van de Commissie van 20 juli 2018 tot verlening van een vergunning voor een uitbreiding van het gebruik van olie van de microalg Schizochytrium sp. als nieuw voedingsmiddel krachtens Verordening (EU) 2015/2283 van het Europees Parlement en de Raad en tot wijziging van Uitvoeringsverordening (EU) 2017/2470 van de Commissie ( PB L 185 van 23.7.2018, blz. 9 ). BIJLAGE De bijlage bij Uitvoeringsverordening (EU) 2017/2470 wordt als volgt gewijzigd: 1) De vermelding van „olie van Schizochytrium sp. (ATCC PTA-9695)” in tabel 1 (Toegelaten nieuwe voedingsmiddelen) wordt vervangen door: Toegelaten nieuw voedingsmiddelen Voorwaarden waaronder het nieuwe voedingsmiddel mag worden gebruikt Aanvullende specifieke etiketteringsvoorschriften Andere voorschriften „ Olie van Schizochytrium sp. (ATCC PTA-9695) Gespecificeerde levensmiddelencategorie Maximumgehalten aan DHA Het nieuwe voedingsmiddel wordt op de etikettering van het voedingsmiddel dat het bevat, aangeduid met „olie van de microalg Schizochytrium sp.” Zuivelproducten met uitzondering van dranken op basis van melk 200 mg/100 g of voor kaasproducten 600 mg/100 g Zuivelvervangers met uitzondering van dranken 200 mg/100 g of voor kaasvervangende producten 600 mg/100 g Smeerbare vetproducten en dressings 600 mg/100 g Ontbijtgranen 500 mg/100 g Voedingssupplementen zoals gedefinieerd in Richtlijn 2002/46/EG 250 mg DHA/dag voor de bevolking in het algemeen 450 mg DHA/dag voor zwangere en borstvoeding gevende vrouwen De dagelijkse voeding volledig vervangende producten voor gewichtsbeheersing zoals gedefinieerd in Verordening (EU) nr. 609/2013 en maaltijdvervangende producten voor gewichtsbeheersing 250mg/maaltijd Op melk gebaseerde dranken en soortgelijke producten bestemd voor peuters 200 mg/100 g Levensmiddelen die zijn afgestemd op grote spierinspanning, vooral voor sportbeoefenaars Levensmiddelen met vermeldingen over de afwezigheid of verminderde aanwezigheid van gluten overeenkomstig de voorschriften van Uitvoeringsverordening (EU) nr. 828/2014 van de Commissie Voeding voor medisch gebruik zoals gedefinieerd in Verordening (EU) nr. 609/2013 Overeenkomstig de bijzondere voedingsbehoeften van degenen voor wie de producten bestemd zijn Bakkerijproducten (broden, broodjes en koekjes en biscuits, gezoet) 200 mg/100 g Graanrepen 500 mg/100 g Bakvetten 360 mg/100 g Niet-alcoholische dranken (waaronder op melk en zuivelvervangers gebaseerde dranken) 80 mg/100 ml Volledige zuigelingenvoeding en opvolgzuigelingenvoeding zoals gedefinieerd in Verordening (EU) nr. 609/2013 Overeenkomstig Verordening (EU) nr. 609/2013 Bewerkte levensmiddelen op basis van granen en babyvoeding voor zuigelingen en peuters zoals gedefinieerd in Verordening (EU) nr. 609/2013 200 mg/100 g Groenten-/fruitpuree 100 mg/100 g 2) De vermelding van „olie van Schizochytrium sp. (ATCC PTA-9695)” in tabel 2 (Specificaties) wordt vervangen door: Toegelaten nieuw voedingsmiddelen Specificaties „ Olie van Schizochytrium sp. (ATCC PTA-9695) Het nieuwe voedingsmiddel is verkregen uit de stam ATCC PTA-9695 van de microalg Schizochytrium sp. Peroxidegetal: ≤ 5,0 meq/kg olie Onverzeepbare bestanddelen: ≤ 3,5 % Transvetzuren: ≤ 2,0 % Vrije vetzuren: ≤ 0,4 % Docosapentaeenzuur (DPA) n-6: ≤ 7,5 % DHA-gehalte: ≥ 35 %”",
  "source": "EUR LEX"
}