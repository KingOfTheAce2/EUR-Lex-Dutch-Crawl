{
  "url": "http://www.w3.org/1999/xhtml\"><!--",
  "content": "L_2022281NL.01001801.xml 31.10.2022 NL Publicatieblad van de Europese Unie L 281/18 GEDELEGEERDE VERORDENING (EU) 2022/2092 VAN DE COMMISSIE van 25 augustus 2022 tot wijziging van Gedelegeerde Verordening (EU) 2016/232 en Gedelegeerde Verordening (EU) 2017/891 wat betreft de door de lidstaten te verrichten kennisgevingen inzake erkende producentenorganisaties, unies van producentenorganisaties en brancheorganisaties DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 173, lid 1, en artikel 223, lid 2, punt a), Overwegende hetgeen volgt: (1) Verordening (EU) nr. 1308/2013 bevat specifieke voorschriften voor de erkenning van producentenorganisaties, unies van producentenorganisaties en brancheorganisaties en verleent de Commissie de bevoegdheid om gedelegeerde en uitvoeringshandelingen ter zake vast te stellen. (2) In Verordening (EU) nr. 1308/2013 is bepaald dat de lidstaten de Commissie op de hoogte moeten brengen van hun gedurende het voorgaande kalenderjaar genomen besluiten tot toekenning, weigering of intrekking van erkenningen van producentenorganisaties, unies van producentenorganisaties en brancheorganisaties. (3) Gedelegeerde Verordening (EU) 2016/232 van de Commissie ( 2 ) bevat regels ter verduidelijking van onder meer de inhoud van de kennisgevingen van de lidstaten aan de Commissie met betrekking tot die besluiten. (4) In Gedelegeerde Verordening (EU) 2017/891 van de Commissie ( 3 ) is vastgelegd welke informatie het jaarverslag van de lidstaten over de sector groenten en fruit en de sector verwerkte groenten en fruit moet bevatten. Om overlap tussen de kennisgevingsvereisten van de onderhavige handeling en die van andere sectorale kennisgevingskanalen te voorkomen, moet deel A, punt 2, van bijlage V bij Gedelegeerde Verordening (EU) 2017/891 worden geschrapt en moet alle daarin bedoelde informatie worden gemeld in het kader van Gedelegeerde Verordening (EU) 2016/232. (5) Op basis van het huidige kennisgevingssysteem van Gedelegeerde Verordening (EU) 2016/232 is de Commissie niet in staat om het totale aantal door de lidstaten erkende producentenorganisaties, unies van producentenorganisaties en brancheorganisaties te bepalen. De reden ervan is dat de jaarlijkse kennisgevingen van de lidstaten alleen betrekking hebben op de erkenningen of intrekkingen van het voorgaande jaar. Bovendien worden er verschillende kennisgevingskanalen gebruikt afhankelijk van de betrokken landbouwsector. Het gehele systeem moet daarom worden gestroomlijnd en met name moet de rapportage over de erkenningsbesluiten worden verbeterd. (6) In een aantal gevallen bevat het gemeenschappelijk landbouwbeleid (GLB) specifieke financieringsregels en mededingingsafwijkingen voor erkende producentenorganisaties, unies van producentenorganisaties en brancheorganisaties. De informatie over dergelijke erkende entiteiten, met inbegrip van hun aantal, is daarom van belang voor de monitoring en beoordeling van de doeltreffendheid van beleidsmaatregelen voor entiteiten die in het kader van het GLB zijn erkend. Daartoe moet de door de lidstaten in te dienen informatie nauwkeurige gegevens bevatten over het totale aantal erkende entiteiten in de lidstaten, alsmede de namen van de entiteiten en, in voorkomend geval, hun identificatienummer en moet worden aangegeven welke van die entiteiten in het voorgaande landbouwbegrotingsjaar een operationeel programma overeenkomstig artikel 42 van Verordening (EU) 2021/2115 van het Europees Parlement en de Raad ( 4 ) hebben uitgevoerd. (7) Wanneer bij een erkende producentenorganisatie ook niet-producenten zijn aangesloten, is het van belang om te weten hoeveel van het totale aantal leden producent zijn. Op basis daarvan kan de Commissie conclusies over trends en ontwikkelingen op de markten trekken en in ultimo het beleid optimaal monitoren. (8) Op grond van Uitvoeringsverordening (EU) 2017/1185 van de Commissie ( 5 ) moeten de lidstaten het IT-systeem van de Commissie gebruiken voor de melding van informatie en documenten uit hoofde van Verordening (EU) nr. 1308/2013 en de op basis van die verordening vastgestelde handelingen. (9) De Gedelegeerde Verordeningen (EU) 2016/232 en (EU) 2017/891 moeten daarom dienovereenkomstig worden gewijzigd. (10) Om een soepele overgang van de oude naar de nieuwe kennisgevingsregeling te waarborgen, is de onderhavige verordening met ingang van 1 januari 2023 van toepassing, HEEFT DE VOLGENDE VERORDENING VASTGESTELD: Artikel 1 Artikel 5 van Gedelegeerde Verordening (EU) 2016/232 wordt vervangen door: “Artikel 5 Kennisgevingen 1.   De lidstaten melden de Commissie elk jaar uiterlijk op 31 maart de volgende informatie over de in het voorgaande jaar door die lidstaten erkende nationale dan wel transnationale producentenorganisaties, unies van producentenorganisaties en brancheorganisaties (“erkende entiteiten”), gegroepeerd naar de verschillende in artikel 1, lid 2, van Verordening (EU) nr. 1308/2013 vermelde sectoren van landbouwproducten: a) de naam, het eventuele identificatienummer en de datum van erkenning van de erkende entiteiten, alsmede de bepaling van Verordening (EU) nr. 1308/2013 in het kader waarvan elke entiteit is erkend; b) het totale aantal leden van elke entiteit; c) welke van die entiteiten in het voorgaande landbouwbegrotingsjaar een operationeel programma overeenkomstig artikel 42 van Verordening (EU) 2021/2115 hebben uitgevoerd; d) het aantal aangesloten niet-producenten bij producentenorganisaties; e) de naam van de entiteiten waarvan de erkenning is geweigerd, opgeschort of ingetrokken, met inbegrip van de datum van het besluit en, in voorkomend geval, hun identificatienummer; f) de naam van de erkende entiteiten die met andere erkende entiteiten zijn gefuseerd, met inbegrip van de datum van de fusie, het totale aantal en de naam van de erkende entiteiten die uit de fusie zijn voortgekomen, en, in voorkomend geval, hun identificatienummer. De lidstaten zenden de Commissie elk jaar uiterlijk op 31 maart ook een volledige, bijgewerkte lijst toe van alle erkende entiteiten met die status op 31 december van het voorgaande jaar, met daarbij gevoegd de in de eerste alinea bedoelde relevante informatie. 2.   De lidstaten melden de Commissie elk jaar uiterlijk op 15 november de volgende gegevens voor het voorgaande jaar over erkende nationale en transnationale producentenorganisaties en erkende unies daarvan, gegroepeerd naar de verschillende in artikel 1, lid 2, van Verordening (EU) nr. 1308/2013 vermelde sectoren van landbouwproducten: a) de waarde van de afgezette productie per entiteit, als bepaald overeenkomstig de artikelen 31 en 32 van Gedelegeerde Verordening (EU) 2022/126 van de Commissie ( *1 ) , en, in voorkomend geval, voor elk product of elke lijst van producten waarvoor de erkenning is verleend. Indien er geen gegevens over de afgezette productie beschikbaar zijn, wordt de waarde “0” meegedeeld; b) voor in de sector melk en zuivelproducten erkende entiteiten, in voorkomend geval, het door elke entiteit geproduceerde jaarlijkse volume afzetbare rauwe melk, uitgesplitst naar lidstaat van productie in het geval van een transnationale organisatie; c) voor in de sector groenten en fruit erkende entiteiten, het voor de versmarkt bestemde gedeelte van de productie en het voor verwerking bestemde gedeelte van de productie, in waarde en in volume. 3.   Voor erkende transnationale organisaties van alle erkende entiteiten wordt de op grond van de leden 1 en 2 vereiste informatie ingediend door de lidstaat die in het kader van artikel 4, lid 1, tot de erkenning heeft besloten. 4.   De lidstaten melden de in dit artikel bedoelde informatie met het in artikel 1 van Uitvoeringsverordening (EU) 2017/1185 bedoelde IT-systeem. Artikel 2 In deel A van bijlage V bij Gedelegeerde Verordening (EU) 2017/891 wordt punt 2 geschrapt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 augustus 2022. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2016/232 van de Commissie van 15 december 2015 tot aanvulling van Verordening (EU) nr. 1308/2013 van het Europees Parlement en de Raad wat betreft bepaalde aspecten van samenwerking tussen producenten ( PB L 44 van 19.2.2016, blz. 1 ). ( 3 ) Gedelegeerde Verordening (EU) 2017/891 van de Commissie van 13 maart 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de sectoren groenten en fruit en verwerkte groenten en fruit en tot aanvulling van Verordening (EU) nr. 1306/2013 van het Europees Parlement en de Raad wat betreft de in deze sectoren toe te passen sancties en tot wijziging van Uitvoeringsverordening (EU) nr. 543/2011 van de Commissie ( PB L 138 van 25.5.2017, blz. 4 ). ( 4 ) Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013( PB L 435 van 6.12.2021, blz. 1 ). ( 5 ) Uitvoeringsverordening (EU) 2017/1185 van de Commissie van 20 april 2017 tot vaststelling van voorschriften voor de toepassing van de Verordeningen (EU) nr. 1307/2013 en (EU) nr. 1308/2013 van het Europees Parlement en de Raad wat betreft de aan de Commissie te melden informatie en documenten en tot wijziging en intrekking van diverse verordeningen van de Commissie ( PB L 171 van 4.7.2017, blz. 113 ).",
  "source": "EUR LEX"
}