{
  "url": "http://www.w3.org/1999/xhtml\">",
  "content": "L_2020338NL.01000401.xml 15.10.2020 NL Publicatieblad van de Europese Unie L 338/4 GEDELEGEERDE VERORDENING (EU) 2020/1477 VAN DE COMMISSIE van 14 oktober 2020 houdende wijziging van Verordening (EEG) nr. 95/93 wat betreft de tijdelijke verlenging van uitzonderlijke maatregelen om de gevolgen van de COVID-19-pandemie te bestrijden (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 95/93 van de Raad van 18 januari 1993, betreffende gemeenschappelijke regels voor de toewijzing van “slots” op communautaire luchthavens ( 1 ) , en met name artikel 10 bis, lid 4, Overwegende hetgeen volgt: (1) De COVID‐19-pandemie heeft geleid tot een sterke terugval van het luchtverkeer door een aanzienlijke daling van de vraag en rechtstreekse maatregelen van de lidstaten en derde landen om de pandemie in te dammen. (2) Op deze omstandigheden hebben luchtvaartmaatschappijen geen invloed en de daaruit voortvloeiende vrijwillige of verplichte annulering van luchtdiensten door luchtvaartmaatschappijen is een noodzakelijk of gerechtvaardigd antwoord op die omstandigheden. (3) Om de financiële gezondheid van luchtvaartmaatschappijen te beschermen en de negatieve gevolgen voor het milieu van lege of nagenoeg lege vluchten die enkel worden uitgevoerd om de onderliggende luchthavenslots te behouden, te vermijden, is Verordening (EEG) nr. 95/93 van de Raad gewijzigd bij Verordening (EU) 2020/459 van het Europees Parlement en de Raad ( 2 ) . Die wijziging houdt in dat slotcoördinatoren slots die zijn toegewezen voor de periode van 1 maart 2020 tot en met 24 oktober 2020 moeten beschouwen als geëxploiteerd door de luchtvaartmaatschappij waaraan zij oorspronkelijk waren toegewezen. (4) Verordening (EU) 2020/459 heeft de Commissie ook de bevoegdheid toegekend om gedelegeerde handelingen vast te stellen om de in artikel 10 bis van Verordening (EEG) nr. 95/93 vermelde periode te wijzigen als zij, op basis van cijfers gepubliceerd door Eurocontrol, de netwerkbeheerder van de luchtverkeersnetdiensten van het gemeenschappelijke Europese luchtruim, vaststelt dat de terugval van het luchtverkeer in vergelijking met de overeenkomstige periode van het voorgaande jaar aanhoudt en waarschijnlijk zal aanhouden, en op basis van de beste beschikbare wetenschappelijke gegevens tevens vaststelt dat deze situatie het gevolg is van de uitbraak van COVID‐19. (5) Overeenkomstig artikel 10 bis, lid 5, van Verordening (EEG) nr. 95/93 heeft de Commissie uiterlijk op 15 september 2020 bij het Europees Parlement en de Raad een samenvattend verslag ingediend, waarin geconcludeerd werd dat voldaan was aan de in artikel 10 bis, lid 4, vermelde voorwaarden om de in lid 1 van dat artikel bedoelde periode te wijzigen. (6) Ondanks een geleidelijke toename bevindt het luchtverkeer zich nog steeds op een lager niveau dan in dezelfde periode in 2019. Volgens gegevens van Eurocontrol was er in augustus 2020 nog steeds 47 % minder luchtverkeer dan in augustus 2019. Het is moeilijk te voorspellen hoe het herstel precies zal verlopen, maar redelijkerwijze kan worden verwacht dat deze situatie in de nabije toekomst zal aanhouden. Op basis van een door Eurocontrol opgesteld scenario voor een gecoördineerde aanpak (uitgaande van een gemeenschappelijke aanpak voor het invoeren van operationele procedures en het opheffen van nationale beperkingen) wordt verwacht dat er in februari 2021 15 % minder luchtverkeer zal zijn dan in februari 2020. Bij een ongecoördineerde aanpak (geen gemeenschappelijke aanpak voor het invoeren van operationele procedures en het opheffen van nationale beperkingen) zal de afname van het luchtverkeer in dezelfde periode ongeveer 25 % bedragen. (7) De aanhoudende afname van het luchtverkeer is het gevolg van de COVID‐19-pandemie. Wat betreft het consumentenvertrouwen in de nasleep van COVID‐19, gaf in april 2020 ongeveer 60 % van de respondenten aan dat zij waarschijnlijk opnieuw gebruik zouden maken van het luchtvervoer binnen enkele maanden nadat de pandemie was gaan liggen, maar in juni 2020 was dit percentage gedaald tot 45 %. De beschikbare gegevens tonen aan dat er een verband bestaat tussen de COVID‐19-pandemie en de consumentenvraag naar luchtverkeer. (8) Uit de gegevens van de Wereldgezondheidsorganisatie blijkt dat het aantal dagelijks geregistreerde gevallen in Europa een piek bereikte op 1 april 2020, met 43 326 nieuwe gevallen. In de periode van mei tot midden juli 2020 daalde het percentage, met op de meeste dagen minder dan 20 000 nieuwe gevallen. Tegen eind augustus 2020 is het aantal echter opnieuw gestegen en werden op veel dagen meer dan 30 000 nieuwe gevallen geregistreerd. (9) Uit het wekelijkse surveillancerapport van het Europees Centrum voor ziektepreventie en ‐bestrijding blijkt dat het veertiendaagse gemiddelde voor de EU/EER en het VK op 26 augustus 2020 46 gevallen per 100 000 inwoners bedroeg (gaande van 2 tot 176 naargelang het land). Dit gemiddelde stijgt al 38 dagen. De bezetting van ziekenhuizen en/of IC-eenheden (intensive care) en/of de nieuwe opnames wegens COVID‐19 zijn recentelijk gestegen in Bulgarije, Tsjechië, Griekenland, Polen, Roemenië en Slowakije. (10) In september 2020 bestempelde het Europees Centrum voor ziektepreventie en ‐bestrijding het risico op verdere escalatie van COVID‐19 in alle EU- of EER-landen en het Verenigd Koninkrijk als gematigd (voor landen die meerdere maatregelen, waaronder afstand houden, blijven toepassen en handhaven en die voldoende test- en contactopsporingscapaciteit hebben) en als zeer hoog (voor landen die niet meerdere maatregelen, waaronder afstand houden, toepassen en handhaven en die niet over voldoende test- en contactopsporingscapaciteit beschikken). (11) De vliegbeperkingen die sommige lidstaten hebben ingevoerd als gevolg van sanitaire en gezondheidsmaatregelen in verband met COVID‐19, hebben ook een invloed op het consumentenvertrouwen en de daaruit voortvloeiende vraag naar luchtverkeer. Aan het begin van de zomer zijn deze vliegbeperkingen afgenomen, maar sommige lidstaten hebben vanaf september 2020 nieuwe beperkingen ingevoerd omdat het aantal COVID‐19-gevallen opnieuw begon te stijgen. (12) In het licht van de bestaande boekingen en de epidemiologische voorspellingen kan redelijkerwijs worden verwacht dat in de komende winterdienstregelingsperiode, die loopt van 25 oktober 2020 tot en met 27 maart 2021, een aanzienlijk aantal vluchten zal worden geannuleerd ten gevolge van de COVID‐19-pandemie. Het feit dat luchtvaartmaatschappijen geen gebruikmaken van de slots die hen voor die periode zijn toegewezen, mag niet tot gevolg hebben dat zij de mogelijkheden verliezen waarover zij beschikken op grond van artikel 8, lid 2, en artikel 10, lid 2, van Verordening (EEG) nr. 95/93. (13) Het is dan ook noodzakelijk de vrijstelling van de in die bepalingen opgenomen eis, namelijk dat de reeks slots in zekere mate moet worden geëxploiteerd, ook na de zomerdienstregelingsperiode van 2020 te verlengen tot de volledige winterdienstregelingsperiode 2020/2021, d.w.z. van 25 oktober 2020 tot en met 27 maart 2021. (14) Het is de bedoeling dat deze gedelegeerde verordening in werking treedt na afloop van de periode die momenteel voorzien is in artikel 10 bis, lid 1, van Verordening (EEG) nr. 95/93. Om rechtsonzekerheid te voorkomen, met name voor slotcoördinatoren en luchtvaartexploitanten, moet deze verordening worden vastgesteld volgens de spoedprocedure van artikel 12 ter van de slotverordening, en moet ze met spoed in werking treden op de dag na die van de bekendmaking ervan in het Publicatieblad van de Europese Unie , HEEFT DE VOLGENDE VERORDENING VASTGESTELD: Artikel 1 Lid 1 van artikel 10 bis van Verordening (EEG) nr. 95/93 wordt vervangen door: “1. Voor de toepassing van artikel 8, lid 2, en artikel 10, lid 2, beschouwen de coördinatoren slots die zijn toegewezen voor de periode van 1 maart 2020 tot en met 27 maart 2021 als geëxploiteerd door de luchtvaartmaatschappij waaraan zij oorspronkelijk waren toegewezen.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 oktober 2020. Voor de Commissie De voorzitter Ursula VON DER LEYEN ( 1 ) PB L 14 van 22.1.1993, blz. 1 . ( 2 ) Verordening (EU) 2020/459 van het Europees Parlement en de Raad van 30 maart 2020 tot wijziging van Verordening (EEG) nr. 95/93 van de Raad betreffende de toewijzing van slots op communautaire luchthavens ( PB L 99 van 31.3.2020, blz. 1 ).",
  "source": "EUR LEX"
}