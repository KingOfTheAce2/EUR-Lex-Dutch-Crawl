{
  "url": "http://www.w3.org/1999/xhtml\"><!--",
  "content": "L_202402876NL.000101.fmx.xml Publicatieblad van de Europese Unie NL L-serie 2024/2876 11.11.2024 BESLUIT (GBVB) 2024/2876 VAN DE RAAD van 8 november 2024 tot wijziging van Besluit (GBVB) 2022/1968 betreffende een militaire bijstandsmissie van de Europese Unie ter ondersteuning van Oekraïne (EUMAM Ukraine) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) In zijn conclusies van 24 februari 2022 zowel als in latere conclusies veroordeelde de Europese Raad in de krachtigste bewoordingen de niet-uitgelokte en ongerechtvaardigde militaire agressie van Rusland tegen Oekraïne. Hij herhaalde zijn onwrikbare steun voor de onafhankelijkheid, soevereiniteit en territoriale integriteit van Oekraïne binnen zijn internationaal erkende grenzen. (2) Op 17 oktober 2022 stelde de Raad Besluit (GBVB) 2022/1968 ( 1 ) betreffende het opzetten van een militaire bijstandsmissie van de Europese Unie ter ondersteuning van Oekraïne (EUMAM Ukraine) vast, met als strategisch doel het bijdragen aan de versterking van het militaire vermogen van de Oekraïense strijdkrachten om operaties kracht bij te zetten en doeltreffend uit te voeren, om Oekraïne in staat te stellen zijn territoriale integriteit te verdedigen binnen de internationaal erkende grenzen van het land, zijn soevereiniteit effectief uit te oefenen en de burgers in Oekraïne te beschermen. (3) Op 14 november 2022 stelde de Raad Besluit (GBVB) 2022/2243 ( 2 ) vast, waarbij EUMAM Ukraine van start is gegaan. (4) Op 21 maart 2024 toonde de Europese Raad zich ingenomen met de verhoogde capaciteit van EUMAM Ukraine. (5) De Europese Raad herinnerde in zijn conclusies van 27 juni 2024 aan zijn eerdere conclusies over de niet-aflatende steun voor de onafhankelijkheid, soevereiniteit en territoriale integriteit van Oekraïne binnen zijn internationaal erkende grenzen, en bevestigde hij opnieuw dat de Europese Unie zich onverminderd inzet om Oekraïne en zijn bevolking te blijven ondersteunen op politiek, financieel, economisch, humanitair, militair en diplomatiek gebied, zolang en zo intensief als nodig is. De Europese Raad verklaarde voorts dat, om te helpen beter tegemoet te komen aan de opleidingsbehoeften van het Oekraïense leger, de Unie klaarstaat om de capaciteit van EUMAM Ukraine nog op te voeren. (6) Op 3 september 2024 is het Politiek en Veiligheidscomité (PVC) in het kader van de strategische evaluatie van EUMAM Ukraine overeengekomen dat EUMAM Ukraine tot en met 15 november 2026 moet worden verlengd. Voorts is het PVC overeengekomen dat de noodzakelijke uitwisseling van gerubriceerde informatie moet worden toegestaan tussen EUMAM Ukraine en NAVO-veiligheidsbijstand en -training voor Oekraïne ( NATO Security Assistance and Training for Ukraine ) op een inclusieve, wederzijdse en niet-discriminerende wijze. (7) Op 22 oktober 2024 is het PSC overeengekomen dat een strategische beoordeling van EUMAM Ukraine uiterlijk in januari 2025 moet worden gepresenteerd met het oog op een besluit ter verbetering van de vermogens en van de doeltreffendheid van EUMAM Ukraine. (8) Besluit (GBVB) 2022/1968 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2022/1968 wordt als volgt gewijzigd: 1) Aan artikel 7 wordt het volgende lid toegevoegd: “4.   EUMAM Ukraine werkt samen met de NAVO, in het bijzonder NAVO-veiligheidsbijstand en -training voor Oekraïne (NSATU), met volledige inachtneming van de beginselen van transparantie, wederkerigheid en inclusiviteit, alsmede van de autonome besluitvorming en de procedures van beide organisaties.”. 2) Aan artikel 11 wordt het volgende lid toegevoegd: “6.   Het financiële referentiebedrag voor de gemeenschappelijke kosten van EUMAM Ukraine voor de periode van 14 november 2024 tot en met 15 november 2026 bedraagt 408 800 000 EUR. Het in artikel 51, lid 2, van Besluit (GBVB) 2021/509 bedoelde percentage van het referentiebedrag bedraagt 0 % voor vastleggingen en 0 % voor betalingen.”. 3) In artikel 13 wordt lid 2 vervangen door: “2.   De HV is tevens gemachtigd om, naargelang de operationele behoeften van EUMAM Ukraine, gerubriceerde EU-informatie tot op het niveau “RESTREINT UE/EU RESTRICTED” die ten behoeve van EUMAM Ukraine is gegenereerd, overeenkomstig Besluit 2013/488/EU vrij te geven aan Oekraïne, de VS, het VK, Canada, NSATU en de IDCC. Daartoe worden de nodige regelingen tussen de HV en de bevoegde autoriteiten van Oekraïne, NSATU en de IDCC opgesteld.”. 4) In artikel 14 worden leden 1 en 2 vervangen door: “1.   Dit besluit treedt in werking op de datum van de vaststelling ervan. Het is van toepassing tot en met 15 november 2026. 2.   Uiterlijk in januari 2025 wordt een strategische beoordeling van EUMAM Ukraine voorgelegd. Tijdig vóór het verstrijken van dit besluit wordt een strategische evaluatie van EUMAM Ukraine uitgevoerd.”. Artikel 2 Dit besluit treedt in werking op de datum van de vaststelling ervan. Het is van toepassing met ingang van 16 november 2024. Gedaan te Brussel, 8 november 2024. Voor de Raad De voorzitter BÓKA J. ( 1 ) Besluit (GBVB) 2022/1968 van de Raad van 17 oktober 2022 betreffende een militaire bijstandsmissie van de Europese Unie ter ondersteuning van Oekraïne (EUMAM Ukraine) ( PB L 270 van 18.10.2022, blz. 85 ). ( 2 ) Besluit (GBVB) 2022/2243 van de Raad van 14 november 2022 over de start van de militaire bijstandsmissie van de Europese Unie ter ondersteuning van Oekraïne (EUMAM Ukraine) ( PB L 294 van 15.11.2022, blz. 21 ). ELI: http://data.europa.eu/eli/dec/2024/2876/oj ISSN 1977-0758 (electronic edition)",
  "source": "EUR LEX"
}