{
  "url": "http://www.w3.org/1999/xhtml\">",
  "content": "L_202400444NL.000101.fmx.xml Publicatieblad van de Europese Unie NL Serie L 2024/444 1.2.2024 BESLUIT (EU) 2024/444 VAN DE RAAD van 29 januari 2024 tot vaststelling van het standpunt dat namens de Europese Unie moet worden ingenomen tijdens de 13e Ministeriële Conferentie van de Wereldhandelsorganisatie betreffende de opname van de Overeenkomst inzake het faciliteren van investeringen voor ontwikkeling in de Overeenkomst tot oprichting van de Wereldhandelsorganisatie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Overeenkomst van Marrakesh tot oprichting van de Wereldhandelsorganisatie (“de WTO-overeenkomst”) is door de Unie gesloten bij Besluit 94/800/EG van de Raad ( 1 ) en is op 1 januari 1995 in werking getreden. (2) Op grond van artikel X, lid 9, van de WTO-overeenkomst kan de Ministeriële Conferentie van de Wereldhandelsorganisatie (“WTO”) bij consensus besluiten een overeenkomst toe in bijlage 4 bij de WTO-overeenkomst op te nemen. (3) De 13e Ministeriële Conferentie van de WTO die van 26 tot en met 29 februari 2024 zal plaatsvinden, zou een besluit kunnen aannemen om de Overeenkomst inzake het faciliteren van investeringen voor ontwikkeling bijlage 4 bij de WTO-overeenkomst op te nemen. (4) Het is passend het standpunt te bepalen dat namens de Unie moet worden ingenomen tijdens de 13e Ministeriële Conferentie van de WTO, aangezien het besluit bindend is voor de Unie. (5) De onderhandelingen over de Overeenkomst inzake het faciliteren van investeringen voor ontwikkeling zijn in september 2020 formeel van start gegaan. De Commissie heeft de onderhandelingen namens de EU gevoerd. De onderhandelingen zijn op 6 juli 2023 afgerond. (6) Aangezien niet alle WTO-leden aan de onderhandelingen hebben deelgenomen, willen de WTO-leden die wel aan de onderhandelingen hebben deelgenomen een verzoek indienen om de Overeenkomst inzake het faciliteren van investeringen voor ontwikkeling als plurilaterale overeenkomst in bijlage 4 bij de WTO-overeenkomst op te nemen. De Unie moet zich aansluiten bij dat verzoek als voorbereidende stap naar een mogelijk besluit van de Ministeriële Conferentie, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens de 13e ministeriële conferentie van de WTO, is de toetreding tot de consensus tussen de WTO-leden over de opname van de Overeenkomst inzake het faciliteren van investeringen voor ontwikkeling in bijlage 4 van de WTO-overeenkomst. Artikel 2 Dit besluit treedt in werking op de datum van de vaststelling ervan. Gedaan te Brussel, 29 januari 2024. Voor de Raad De voorzitter H. LAHBIB ( 1 ) Besluit 94/800/EG van de Raad van 22 december 1994 betreffende de sluiting, namens de Europese Gemeenschap voor wat betreft de onder haar bevoegdheid vallende aangelegenheden, van de uit de multilaterale handelsbesprekingen in het kader van de Uruguay-Ronde (1986-1994) voortvloeiende overeenkomsten ( PB L 336 van 23.12.1994, blz. 1 ). ELI: http://data.europa.eu/eli/dec/2024/444/oj ISSN 1977-0758 (electronic edition)",
  "source": "EUR LEX"
}