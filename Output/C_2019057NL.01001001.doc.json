{
  "url": "http://www.w3.org/1999/xhtml\"><!--",
  "content": "C_2019057NL.01001001.xml 13.2.2019 NL Publicatieblad van de Europese Unie C 57/10 UITVOERINGSBESLUIT VAN DE COMMISSIE van 6 februari 2019 tot bekendmaking in het Publicatieblad van de Europese Unie van het in artikel 94, lid 1, onder d), van Verordening (EU) nr. 1308/2013 van het Europees Parlement en de Raad bedoelde enig document en van de verwijzing naar de bekendmaking van het productdossier voor een naam in de wijnsector (Vallegarcía (BOB)) (2019/C 57/09) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 97, lid 3, Overwegende hetgeen volgt: (1) Spanje heeft een aanvraag tot bescherming van de naam „Vallegarcía” ingediend overeenkomstig deel II, titel II, hoofdstuk I, afdeling 2, van Verordening (EU) nr. 1308/2013. (2) De Commissie heeft die aanvraag overeenkomstig artikel 97, lid 2, van Verordening (EU) nr. 1308/2013 onderzocht en heeft geconcludeerd dat is voldaan aan de voorwaarden van de artikelen 93 tot en met 96, artikel 97, lid 1, en de artikelen 100, 101 en 102 van die verordening. (3) Om de indiening van bezwaarschriften overeenkomstig artikel 98 van Verordening (EU) nr. 1308/2013 mogelijk te maken, moet het in artikel 94, lid 1, onder d), van die verordening bedoelde enig document worden bekendgemaakt in het Publicatieblad van de Europese Unie , alsook de verwijzing naar de bekendmaking van het productdossier die heeft plaatsgevonden in de loop van de inleidende nationale procedure voor het onderzoek van de aanvraag tot bescherming van de naam „Vallegarcía”, HEEFT HET VOLGENDE BESLUIT VASTGESTELD: Enig artikel Het overeenkomstig artikel 94, lid 1, onder d), van Verordening (EU) nr. 1308/2013 opgestelde enig document en de verwijzing naar het productdossier voor de naam „Vallegarcía” (BOB) zijn opgenomen in de bijlage bij dit besluit. Overeenkomstig artikel 98 van Verordening (EU) nr. 1308/2013 geeft de bekendmaking van dit besluit het recht om gedurende uiterlijk twee maanden na de bekendmaking ervan in het Publicatieblad van de Europese Unie bezwaar te maken tegen de bescherming van de in de eerste alinea van dit artikel genoemde naam. Gedaan te Brussel, 6 februari 2019. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 671 . BIJLAGE ENIG DOCUMENT „VALLEGARCÍA” PDO-ES-02085 Datum van aanvraag: 13.4.2015 1. Naam waarvoor de registratie wordt aangevraagd Vallegarcía 2. Type geografische aanduiding BOB — beschermde oorsprongsbenaming 3. Categorieën van wijnbouwproducten 1. Wijn 4. Beschrijving van de wijn(en) Witte wijn Witte wijn met een intens gele kleur, met aroma’s met een middelhoge intensiteit van steenvruchten, tropische vruchten en witte bloemen. Aroma's van aromatische kruiden — lavendel, rozemarijn — in de achtergrond, en een geroosterde afdronk. Zachte aandronk, smeuïg, geen scherpe kantjes, fris en rond. Aangenaam midden met aroma's van steenvruchten, en een geroosterde en licht bittere afdronk. De waarde voor het maximale totale alcoholgehalte ligt binnen de wettelijke grenzen overeenkomstig de desbetreffende EU-wetgeving. Algemene analytische kenmerken Maximaal totaal alcoholgehalte (in volumeprocent): Minimaal effectief alcoholgehalte (in volumeprocent): 12,5 Totale minimale zuurtegraad: 4,1  g/l, uitgedrukt in wijnsteenzuur Maximumgehalte aan vluchtige zuren (in milli-equivalent per liter): 12,5 Maximaal totaalgehalte aan zwaveldioxide (in milligram per liter): 160 Rode wijn Rode wijn met een intens rode kleur, met een granaatrode of een robijn-granaatrode rand, een goede kern. Middelhoge intensiteit, rood fruit, mediterraan struikgewas en minerale aroma’s, of met balsemieke toetsen van lavendel en aroma's van geroosterd hout. Rond, met een gemakkelijke aandronk, evenwichtig, licht tannisch. De waarde voor het maximale totale alcoholgehalte ligt binnen de wettelijke grenzen overeenkomstig de desbetreffende EU-wetgeving. Algemene analytische kenmerken Maximaal totaal alcoholgehalte (in volumeprocent): Minimaal effectief alcoholgehalte (in volumeprocent): 12 Totale minimale zuurtegraad: 4,2  g/l, uitgedrukt in wijnsteenzuur Maximumgehalte aan vluchtige zuren (in milli-equivalent per liter): 20 Maximaal totaalgehalte aan zwaveldioxide (in milligram per liter): 150 5. Wijnbereidingsprocedés a. Essentiële oenologische procedés Gewasbeheerspraktijken De druiven worden volledig met de hand geoogst en in kratten geplaatst. De druiven worden eerst gesorteerd in de wijngaard wanneer de druiventrossen worden afgesneden en een tweede keer op de sorteertafel in de ruimte van de wijnmakerij waar de druiven binnenkomen. Voor het wijnbereidingsproces relevante beperking De druiven worden ontvangen boven de hoogste inlaat van de tank, zodat er geen druk in de leidingen is en de druiven dus minder agressief worden behandeld. Tijdens de behandeling in de tank gaat de pulp door een buizenwarmtewisselaar, waar de temperatuur wordt verlaagd. Hierdoor blijven de tanks zo lang koud als het team van oenologen nodig acht. Door deze aan de fermentatie voorafgaande maceratie kunnen alle aroma's van de druiven in een waterige oplossing worden geëxtraheerd en wordt de kleur stabieler. Na de koude maceratie worden de witte druiven geperst en wordt de most geklaard tot een passende troebelheid van 400-800 NTU wordt bereikt. Als de gisting eenmaal is begonnen, wordt een variabel gedeelte van de most overgebracht naar ongebruikte vaten van Franse eik, waar hij gist en gedurende vier tot zes maanden op de moer rijpt. Voor de alcoholische vergisting van de witte en de rode wijnen wordt zowel natuurlijke als geselecteerde gist gebruikt. De witte wijnen gisten bij lage temperaturen: min. 15 °C, max. 26 °C. Er wordt ook rekening gehouden met het gedeelte van de most dat in vaten aan het rijpen is. De rode wijnen gisten bij een minimumtemperatuur van 15 °C en een maximumtemperatuur van 30 °C. De duur van de behandeling in de tank en van de maceratie varieert naargelang van de technische beoordelingen van het team van oenologen, maar gaat van 7 tot 28 dagen. De délestage van de rode wijnen gebeurt handmatig. De draf loopt, zonder pompen, onder invloed van de zwaartekracht in een pneumatische pers en blijft vervolgens in gebruikte vaten totdat hij wordt geproefd. Zodra alle wijnsoorten zijn verkregen, zowel de perswijn als de druppelwijn, en de malolactische gisting compleet is, worden alle wijnen geproefd door het comité van oenologen en worden de verschillende mengsels bereid. Vervolgens worden ze in vaten van Franse eik gerijpt. De wijnen rijpen gedurende variabele perioden op fles voordat ze in de handel worden gebracht. b. Maximumopbrengsten Viognier 11 500 kg druiven per hectare 75 hectoliter per hectare Syrah 9 250 kg druiven per hectare 60 hectoliter per hectare Merlot 8 500 kg druiven per hectare 55 hectoliter per hectare Cabernet sauvignon 8 500 kg druiven per hectare 55 hectoliter per hectare Cabernet franc 11 500 kg druiven per hectare 75 hectoliter per hectare Petit verdot 14 600 kg druiven per hectare 95 hectoliter per hectare 6. Afgebakend geografisch gebied Het geografische gebied is het kadastrale perceel 448 in zone 9 van de gemeente Retuerta del Bullaque in de provincie Ciudad Real. Het is 1 521 hectare groot. 7. Voornaamste wijndruivenras(sen) Cabernet sauvignon Syrah Viognier 8. Beschrijving van het (de) verband(en) Milieu (natuurlijke en menselijke factoren) a) Vallegarcía is de naam van een vallei met een specifiek geologisch substraat, dat bekendstaat als Raña del Fresno, en dat door een speciale bodemvorming wordt gekenmerkt. Daardoor hebben de in het gebied geteelde druiven een aantal unieke kenmerken (hoge intensiteit, aromatische kwaliteit en lange nasmaak). Bovendien zijn de hoge zuurgraad en de lage pH van de bodems van Vallegarcía ongewoon in vergelijking met soortgelijke klimaatzones. Vallegarcía is een wijngaard die is aangeplant op bodems waarvan de edafische classificatie uniek is in vergelijking met de andere wijngaarden van Castilië-La Mancha. In een onderzoeksproject van de universiteit van Castilië-La Mancha (UCLM) met als titel „Wine-growing soils in Castile-La Mancha: influence on the composition of the grape” werden de in Vallegarcía onderzochte profielen geclassificeerd als „Typic Palexerult” volgens de bodemtaxonomie (Soil Survey Staff, 2006), en is de ultisol-orde typisch voor raña-bodems (Vidal et al., 2004). Van de wijnbodems die in het onderzoeksproject zijn bestudeerd, behoren slechts de drie Vallegarcía-profielen tot die orde. Volgens het classificatiesysteem van de FAO (2007) werden P1, P2 en P3 — de drie profielen die werden geanalyseerd in het rapport van de UCLM — respectievelijk ingedeeld als cutanische alisol ( Ferric , Chromic ), cutanische alisol ( Ferric , Skeletic ) en cutanische alisol ( Ferric , Skeletic ). Bovendien wordt de hoge zuurgraad van de bodems weerspiegeld in de pH-waarden en de evenwichtige smaak van de wijnen. Het lage calciumgehalte en de hoge silicium-, ijzer- en aluminiumgehalten zijn volkomen atypisch voor de wijnbodems van Castilië-La Mancha. Het is interessant om deze gehalten te vergelijken met die van de kalkbodems van het gebied die gewoonlijk worden gebruikt voor de wijnbouw. Volgens data van Amorós et al. (2012b) verschilt het kalkgehalte van de bodem van Vallegarcía sterk van de gehalten die in de bovenlaag van kalksteenbodems worden aangetroffen (10,4 g∙kg-1 versus 230 g∙kg-1). De gehalten silicium (345,9 g∙kg-1) en ijzer (26,5 g∙kg-1) daarentegen zijn aanzienlijk hoger in de bodems van het afgebakende gebied dan in de voor de wijnbouw gebruikte kalksteenbodems van Castilië-La Mancha (respectievelijk 127,5 en 16,65 g∙kg-1). Het aluminiumgehalte in de bovenlaag van een kalksteenbodem bedraagt ongeveer 33,4 g∙kg-1, terwijl het gehalte in de bodem van Vallegarcía 57,8 g∙kg-1 bedraagt. Het lage kalkgehalte van de bodem typeert de Vallegarcía-wijnen en geeft ze een karakter dat verschilt van dat van de andere wijnen in Castilië-La Mancha. De hoge gemiddelde hoeveelheid elementen die worden geclassificeerd als zeldzame aardmetalen (cerium, lanthaan en neodymium) in de bodem van Vallegarcía (respectievelijk 83,5, 44,5 en 36,5 mg∙kg-1) is, in vergelijking met de gemiddelde niveaus regionaal (respectievelijk 57,7, 23,5 en 21,6 mg∙kg-1) en wereldwijd (respectievelijk 55, 35,5 en 30,5 mg∙kg-1), opmerkenswaardig. Over het algemeen zijn deze elementen in hogere mate aanwezig in zure bodems dan in kalksteenbodems (Amorós et al., 2012a). b) De invloed van de Bullaque-rivier en de stromen rond het afgebakende gebied die de rivier voeden, alsook de frisheid van de valleien en de door de bergen geboden beschutting tegen de noordenwind zorgen voor een microklimaat voor de wijngaard, dat zowel in de winter als in de zomer de extreme omstandigheden matigt. Dit bevordert de correcte en volledige rijping van de druiven. c) De grote temperatuurverschillen tussen dag en nacht die het gevolg zijn van de hoogte boven de zeespiegel van Vallegarcía, in combinatie met de hoge neerslag in het gebied in vergelijking met andere delen van de regio, geven de druiven een uitstekende tannische structuur waardoor de wijnen geschikter worden voor rijping op vat en op fles. Beschrijving van de wijn De wijnen van Vallegarcía worden gekenmerkt door hun rondheid en de afwezigheid van scherpe kantjes. Zij hebben ook een uitstekende tannische structuur, die ze een uitzonderlijke ontwikkelings- en bewaarcapaciteit geeft. Ze kunnen polyfenolwaarden bereiken van meer dan 50 meq/l en een kleurintensiteit van meer dan 12 extinctie-eenheden. De intensiteit en de aromatische kwaliteit van de wijnen worden bepaald door intense aroma's van mediterrane struikvegetatie (cistusrozen, heide) en intense balsemieke (tijm, rozemarijn, lavendel) aroma's, alsook door een hoog gehalte aan mineralen (zwarte leisteen, kwartsiet). Ze laten achter in de keel een bittere nasmaak na die de smaak van de wijn verlengt. Verband: Ook de hoge zuurgraad en lage pH van de bodems van het afgebakende gebied zijn ongewoon. Deze combinatie zorgt ervoor dat de wijnen achter in de keel een bittere nasmaak nalaten die de smaak van de wijn verlengt. De frisheid van de valleien en de door de bergen geboden beschutting tegen de noordenwind hebben een matigend effect en helpen de scherpe kantjes van de wijn afronden. De grote temperatuurverschillen tussen dag en nacht, die zijn toe te schrijven aan de hoogte boven de zeespiegel van het afgebakende gebied, in combinatie met de hoge neerslag, geven de druiven een uitstekende tannische structuur waardoor de wijnen polyfenolwaarden van meer dan 50 meq/l en een kleurintensiteit van meer dan 12 extinctie-eenheden kunnen bereiken. Hoewel het afgebakende gebied wordt omgeven door het geografische gebied van de BOB Castilla, verschillen de kenmerken ervan aanzienlijk van die van het aangrenzende geografische gebied vanwege het volgende: Natuurlijke factoren Het geologische substraat van de Raña wordt gekenmerkt door zijn hoge zuurgraad en lage pH, alsook door de frisheid van de valleien, de hoge neerslag en de door de bergen geboden beschutting tegen de noordenwind, waardoor een microklimaat ontstaat dat sterk verschilt van dat van het aangrenzende gebied. Vallegarcía verschilt van de rest van Castilië-La Mancha door de grote variatie in de pH van de bovengrond en de lagen van de ondergrond, met inbegrip van een maximale variatie van 4,1 punten in profiel 2 (pH = 8,9 in Ap en pH = 4,8 in Btg1) alsook door het lage calciumgehalte, het hoge silicium-, ijzer- en aluminiumgehalte en de aanwezigheid van grote hoeveelheden zeldzame aardelementen. Menselijke factoren De opvallendste verschillen tussen de productiemethoden van Vallegarcía-wijnen en die van de aangrenzende gebieden, die onder de BGA Castilla vallen, zijn: Castilla BGA Vallegarcía Verschillen Witte wijnen ≥9 % vol ≥12 % vol Hoger alcoholgehalte Rode wijnen ≥10 % vol ≥12 % vol Hoger alcoholgehalte Rode wijnen ≤18 meq/l ≤20 meq/l Hoger gehalte vluchtige zuren Witte wijnen ≤16 000  kg/ha ≤11 500  kg/ha Lagere productie per hectare Rode wijnen ≤16 000  kg/ha ≤14 600  kg/ha Lagere productie per hectare >50 meq/l Meer polyfenolen >12 extinctie-eenheden Meer kleur Het gebied werd afgebakend op basis van het milieu (het geologische substraat van de Raña, met zijn hoge zuurgraad en lage pH en de door de bergen geboden beschutting). Er is slechts één wijnmakerij in het gebied, die eigendom is van de aanvrager. Het afgebakende gebied beslaat 1 521 hectare en er zijn geen andere druivenstokken aangeplant of wijnmakerijen gevestigd dan die van de aanvrager. Voorts mogen andere producenten de geregistreerde naam gebruiken als zij zich in de toekomst in het afgebakende geografische gebied vestigen en aan de voorwaarden van het productdossier voldoen. Dit scenario is volkomen plausibel aangezien het afgebakende gebied 1 521 hectare groot is en dus plaats biedt voor meer wijnmakerijen. 9. Andere essentiële voorwaarden Rechtskader: Nationale wetgeving Type aanvullende voorwaarde: Verpakking in het afgebakende geografische gebied Beschrijving van de voorwaarde: De wijnen moeten in alle gevallen in het productiegebied worden gebotteld omdat het productieproces eindigt met een tweede rijpingsperiode op fles. Tijdens deze periode vindt een reductieproces plaats, dat de kwaliteit van de wijnen verhoogt en de smaak ervan afrondt. Zij zijn klaar voor consumptie wanneer ze de organoleptische kenmerken bereiken die voor elk wijntype in het productdossier zijn vastgesteld. Link naar het productdossier http://pagina.jccm.es/agricul/paginas/comercial-industrial/consejos_new/pliegos/Pliego_Condiciones_Vallegarcia_20180719.pdf",
  "source": "EUR LEX"
}