{
  "url": "http://www.w3.org/1999/xhtml\">",
  "content": "L_2010087NL.01001901.xml 7.4.2010 NL Publicatieblad van de Europese Unie L 87/19 VERORDENING (EU) Nr. 285/2010 VAN DE COMMISSIE van 6 april 2010 tot wijziging van Verordening (EG) nr. 785/2004 van het Europees Parlement en de Raad betreffende de verzekeringseisen voor luchtvervoerders en exploitanten van luchtvaartuigen DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG) nr. 785/2004 van het Europees Parlement en de Raad van 21 april 2004 betreffende de verzekeringseisen voor luchtvervoerders en exploitanten van luchtvaartuigen ( 1 ) , en met name op artikel 6, lid 5, Overwegende hetgeen volgt: (1) Bij Besluit 2001/539/EG van de Raad ( 2 ) heeft de Gemeenschap het Verdrag tot het brengen van eenheid in enige bepalingen inzake het internationale luchtvervoer gesloten; in dit verdrag, waarover op 28 mei 1999 overeenstemming is bereikt in Montreal (het „Verdrag van Montreal”), zijn aansprakelijkheidsregels vastgesteld voor internationaal vervoer van personen, bagage en vracht door de lucht. (2) Bij Verordening (EG) nr. 785/2004 zijn minimumverzekeringseisen vastgesteld met betrekking tot de aansprakelijkheid voor passagiers, bagage en vracht, op een niveau dat garandeert dat luchtvervoerders adequaat verzekerd zijn tegen hun aansprakelijkheid uit hoofde van het Verdrag van Montreal. (3) De Internationale Burgerluchtvaartorganisatie (de ICAO) heeft de grenzen van de aansprakelijkheid van luchtvaartmaatschappijen uit hoofde van het Verdrag van Montreal recentelijk herzien; zij heeft daarbij verwezen naar een inflatiefactor die overeenstemt met de geaccumuleerde inflatie sinds de datum van inwerkingtreding van het Verdrag van Montreal. (4) De ICAO heeft vastgesteld dat de inflatiefactor sinds 4 november 2003, de datum waarop het Verdrag van Montreal in werking is getreden, meer dan 10 procent, de drempel voor een aanpassing van de aansprakelijkheidsgrenzen, bedraagt. De aansprakelijkheidsgrenzen zijn dan ook dienovereenkomstig aangepast. (5) De minimumverzekeringseisen met betrekking tot aansprakelijkheid voor passagiers, bagage en vracht, zoals vastgesteld bij Verordening (EG) nr. 785/2004, moeten tijdig worden aangepast aan de herziene aansprakelijkheidsgrenzen in het Verdrag van Montreal, die op 30 december 2009 van kracht zijn geworden. (6) Wat aansprakelijkheid voor passagiers betreft, is de minimumverzekeringseis van Verordening (EG) nr. 785/2004 vastgesteld op een niveau dat aanzienlijk hoger is dan de herziene aansprakelijkheidsgrenzen in het Verdrag van Montreal. (7) Wat aansprakelijkheid voor bagage en vracht betreft, moeten de minimumverzekeringseisen van Verordening (EG) nr. 785/2004 worden verhoogd tot het niveau van de herziene aansprakelijkheidsgrenzen in het Verdrag van Montreal. (8) Verordening (EG) nr. 785/2004 moet dienovereenkomstig worden gewijzigd. (9) De maatregelen van deze verordening zijn in overeenstemming met het advies van het Comité dat is opgericht bij artikel 25 van Verordening (EG) nr. 1008/2008 van het Europees Parlement en de Raad van 24 september 2008 inzake gemeenschappelijke regels voor de exploitatie van luchtdiensten in de Gemeenschap ( 3 ) , HEEFT DE VOLGENDE VERORDENING VASTGESTELD: Artikel 1 In artikel 6 van Verordening (EG) nr. 785/2004, worden leden 2 en 3 vervangen door: „2.   De minimumverzekeringsdekking voor aansprakelijkheid ten aanzien van bagage bedraagt 1 131 BTR per passagier bij commerciële diensten. 3.   De minimumverzekeringsdekking voor aansprakelijkheid voor vracht bedraagt 19 BTR per kilogram bij commerciële diensten.”. Artikel 2 Deze verordening treedt in werking op de dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 april 2010. Voor de Commissie De voorzitter José Manuel BARROSO ( 1 ) PB L 138 van 30.4.2004, blz. 1 . ( 2 ) PB L 194 van 18.7.2001, blz. 38 . ( 3 ) PB L 293 van 31.10.2008, blz. 3 .",
  "source": "EUR LEX"
}