{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998R0487:NL:HTML\">",
  "content": "EUR-Lex - 31998R0487 - NL Avis juridique important | 31998R0487 Verordening (EG) Nr. 487/98 van de Commissie van 27 februari 1998 tot vaststelling van de voor bepaalde steunbedragen in het Verenigd Koninkrijk toe te passen landbouwomrekeningskoersen en de daaruit resulterende maximumbedragen van de compenserende steun Publicatieblad Nr. L 060 van 28/02/1998 blz. 0063 - 0064 VERORDENING (EG) Nr. 487/98 VAN DE COMMISSIE van 27 februari 1998 tot vaststelling van de voor bepaalde steunbedragen in het Verenigd Koninkrijk toe te passen landbouwomrekeningskoersen en de daaruit resulterende maximumbedragen van de compenserende steun DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 724/97 van de Raad van 22 april 1997 tot vaststelling van de compenserende en andere maatregelen bij aanzienlijke revaluaties met negatieve gevolgen voor de landbouwinkomens (1), en met name op artikel 7, Overwegende dat overeenkomstig artikel 3, lid 1, eerste alinea, van Verordening (EG) nr. 724/97, voor het pond sterling de landbouwomrekeningskoersen die van toepassing zijn op de steunbedragen als bedoeld in artikel 7 van Verordening (EEG) nr. 3813/92 van de Raad van 28 december 1992 betreffende de rekeneenheid en de omrekeningskoersen die in het kader van het gemeenschappelijk landbouwbeleid moeten worden toegepast (2), laatstelijk gewijzigd bij Verordening (EG) nr. 150/95 (3), niet verlaagd worden in verband met de aanzienlijke revaluatie van de betrokken valuta; dat echter op grond van artikel 3, lid 1, tweede alinea, van Verordening (EG) nr. 724/97 de landbouwomrekeningskoers die op de in artikel 7 van Verordening (EEG) nr. 3813/92 bedoelde bedragen van toepassing is, toch verlaagd wordt wanneer als gevolg van de maatregelen in verband met een aanzienlijke revaluatie, deze koers meer dan 11,5 % hoger is dan de landbouwomrekeningskoers die ze vervangt; dat in dat geval de toe te passen landbouwomrekeningskoers gelijk is aan de vervangen landbouwomrekeningskoers, vermeerderd met 11,5 %; Overwegende dat de op bepaalde steunbedragen als bedoeld in artikel 7 van Verordening (EEG) nr. 3813/92 toe te passen landbouwomrekeningskoersen voor het pond sterling met ingang van 1 januari, respectievelijk 4 januari 1998 verlaagd zijn, om te voorkomen dat het verschil met de lopende landbouwomrekeningskoersen groter dan 11,5 % zou zijn; dat, om het beheer van de betrokken bedragen te vergemakkelijken, nader moet worden bepaald welke koersen met ingang van 1 januari, respectievelijk 4 januari 1998 gelden voor de betrokken steunbedragen; Overwegende dat op grond van artikel 4, lid 2, van Verordening (EG) nr. 724/97 compenserende steun wordt toegekend om het effect van de verlaging van de landbouwomrekeningskoersen die van toepassing zijn voor de in artikel 7 van Verordening (EEG) nr. 3813/92 bedoelde steunbedragen te compenseren; dat deze compensatie wordt verleend in de vorm van de aanvullende bedragen bij de compenserende steun die wordt toegekend overeenkomstig Verordening (EG) nr. 805/97 van de Commissie van 2 mei 1997 houdende uitvoeringsbepalingen inzake de compenserende maatregelen bij aanzienlijke revaluaties (4); dat voor het Verenigd Koninkrijk het maximale aanvullende bedrag van de eerste tranche van de compenserende steun voor de verlaging van de in artikel 7 van Verordening (EEG) nr. 3813/92 bedoelde steunbedragen, waarvoor het onstaansfeit op 1 januari of 4 januari 1998 plaatsvindt, moet worden vastgesteld; Overwegende dat de in deze verordening vervatte maatregelen in overeenstemming zijn met het advies van de betrokken comit√©s van beheer, HEEFT DE VOLGENDE VERORDENING VASTGESTELD: Artikel 1 De landbouwomrekeningskoers 1 ECU = 0,809915 GBP, die op 31 december 1997 en op 3 januari 1998 van toepassing is voor de in artikel 7 van Verordening (EEG) nr. 3813/92 bedoelde steunbedragen waarvoor het ontstaansfeit op 1 januari, respectievelijk 4 januari 1998 plaatsvindt, wordt met ingang van de laatstgenoemde data voor de betrokken steunbedragen vervangen door 1 ECU = 0,775745 GBP. Artikel 2 Het maximale aanvullende bedrag van de eerste tranche bij de compenserende steun die mag worden toegekend in verband met de verlaging van de in artikel 1 bedoelde landbouwomrekeningskoers is voor het Verenigd Koninkrijk gelijk aan 46,82 miljoen ECU. Artikel 3 Deze verordening treedt in werking op de zevende dag volgende op die van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 februari 1998. Voor de Commissie Franz FISCHLER Lid van de Commissie (1) PB L 108 van 25. 4. 1997, blz. 9. (2) PB L 387 van 31. 12. 1992, blz. 1. (3) PB L 22 van 31. 1. 1995, blz. 1. (4) PB L 115 van 3. 5. 1997, blz. 13.",
  "source": "EUR LEX"
}