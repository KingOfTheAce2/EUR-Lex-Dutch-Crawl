{
  "url": "http://www.w3.org/1999/xhtml\">",
  "content": "L_2021394NL.01000401.xml 9.11.2021 NL Publicatieblad van de Europese Unie L 394/4 VERORDENING (EU) 2021/1929 VAN DE COMMISSIE van 8 november 2021 tot wijziging van Verordening (EU) nr. 142/2011 wat betreft de voorwaarden voor de uitvoer van bepaalde organische meststoffen en bodemverbeteraars die categorie 2-materiaal bevatten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1069/2009 van het Europees Parlement en de Raad van 21 oktober 2009 tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten en tot intrekking van Verordening (EG) nr. 1774/2002 ( 1 ) , en met name artikel 32, lid 3, punt a), en artikel 43, lid 3, tweede alinea, Overwegende hetgeen volgt: (1) Verordening (EU) nr. 142/2011 van de Commissie ( 2 ) stelt volksgezondheidsvoorschriften en veterinairrechtelijke voorschriften vast voor het in de handel brengen en de uitvoer van afgeleide producten, met inbegrip van organische meststoffen en bodemverbeteraars. (2) Hoofdstuk V van bijlage XIV bij Verordening (EU) nr. 142/2011 bevat voorschriften voor de uitvoer van onder meer verwerkte mest. Verwerkte mest mag worden gebruikt als stof om het latere gebruik van organische meststoffen en bodemverbeteraars die vleesbeendermeel (VBM) van categorie 2-materiaal bevatten, voor vervoederingsdoeleinden uit te sluiten. De voorschriften voor de uitvoer van verwerkte mest moeten worden gewijzigd om de uitvoer mogelijk te maken van verwerkte mest als bestanddeel in VBM van categorie 2-materiaal. (3) De uitvoer van bepaalde organische meststoffen en bodemverbeteraars die VBM van categorie 2-materiaal bevatten, moet worden toegestaan zonder het in artikel 48, lid 4, van Verordening (EU) nr. 1069/2009 bedoelde kanaliseren, indien het gebruik van dergelijke organische meststoffen en bodemverbeteraars voor vervoederingsdoeleinden is uitgesloten wegens de samenstelling of verpakking ervan. Organische meststoffen en bodemverbeteraars moeten worden gemengd met verwerkte mest of andere voorgeschreven stoffen om het latere gebruik voor vervoederingsdoeleinden uit te sluiten. De voorschriften voor de uitvoer van organische meststoffen en bodemverbeteraars die VBM van categorie 2-materiaal bevatten, moeten worden vastgesteld in hoofdstuk V van bijlage XIV bij Verordening (EU) nr. 142/2011. (4) Bijlage VIII bij Verordening (EU) nr. 142/2011 bevat etiketteringsvoorschriften voor organische meststoffen en bodemverbeteraars die in de Unie in de handel worden gebracht. In geval van uitvoer naar derde landen moet de etikettering in een van de officiële talen van het derde land van bestemming zijn. (5) Bijlage XIV bij Verordening (EU) nr. 142/2011 moet daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Hoofdstuk V van bijlage XIV bij Verordening (EU) nr. 142/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 november 2021. Voor de Commissie De voorzitter Ursula VON DER LEYEN ( 1 ) PB L 300 van 14.11.2009, blz. 1 . ( 2 ) Verordening (EU) nr. 142/2011 van de Commissie van 25 februari 2011 tot uitvoering van Verordening (EG) nr. 1069/2009 van het Europees Parlement en de Raad tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten en tot uitvoering van Richtlijn 97/78/EG van de Raad wat betreft bepaalde monsters en producten die vrijgesteld zijn van veterinaire controles aan de grens krachtens die richtlijn ( PB L 54 van 26.2.2011, blz. 1 ). BIJLAGE In hoofdstuk V van bijlage XIV bij Verordening (EU) nr. 142/2011 wordt de tabel als volgt gewijzigd: a) Rij 1 wordt vervangen door: “1 Verwerkte mest; Organische meststoffen, compost of gistingsresiduen van de omzetting in biogas die geen andere dierlijke bijproducten of afgeleide producten dan verwerkte mest bevatten; Verwerkte dierlijke eiwitten die verwerkte mest als bestanddeel bevatten of vleesbeendermeel van categorie 2-materiaal dat verwerkte mest als bestanddeel bevat De volgende afgeleide producten moeten ten minste voldoen aan de voorwaarden van hoofdstuk I, afdeling 2, punten a), b), d) en e), van bijlage XI: — Verwerkte mest; — Organische meststoffen, compost of gistingsresiduen van de omzetting in biogas die geen andere dierlijke bijproducten of afgeleide producten dan verwerkte mest bevatten; — Verwerkte mest als bestanddeel in verwerkte dierlijke eiwitten of vleesbeendermeel van categorie 2-materiaal.” b) de volgende rij 4 wordt toegevoegd: “4 Organische meststoffen en bodemverbeteraars die vleesbeendermeel van categorie 2-materiaal bevatten Organische meststoffen en bodemverbeteraars die vleesbeendermeel van categorie 2-materiaal bevatten als bedoeld in hoofdstuk II, afdeling 1, punten 1, 2, 3 en 5, van bijlage XI en die aan de daarin gestelde eisen voldoen, in voorverpakte verpakkingen met een gewicht van maximaal 50 kg, bestemd voor gebruik door de eindverbruiker, met een inhoud van a) niet meer dan 90 % in volume van vleesbeendermeel van categorie 2-materiaal; b) ten minste 10 % in volume van verwerkte mest, verwerkte urine, kalk, minerale meststoffen of enig ander bestanddeel als bedoeld in hoofdstuk II, afdeling 1, punt 3, b), van bijlage XI.”",
  "source": "EUR LEX"
}