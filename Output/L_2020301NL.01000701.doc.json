{
  "url": "http://www.w3.org/1999/xhtml\">",
  "content": "L_2020301NL.01000701.xml 15.9.2020 NL Publicatieblad van de Europese Unie L 301/7 UITVOERINGSVERORDENING (EU) 2020/1281 VAN DE COMMISSIE van 14 september 2020 tot niet-goedkeuring van de werkzame stof ethametsulfuron-methyl overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, Overwegende hetgeen volgt: (1) Volgens artikel 80, lid 1, onder a), van Verordening (EG) nr. 1107/2009 is Richtlijn 91/414/EEG van de Raad ( 2 ) , wat de procedure en de goedkeuringsvoorwaarden betreft, van toepassing op werkzame stoffen waarvoor vóór 14 juni 2011 een besluit is vastgesteld overeenkomstig artikel 6, lid 3, van die richtlijn. Voor ethametsulfuron-methyl is op 23 februari 2011 Besluit 2011/124/EU van de Commissie ( 3 ) vastgesteld overeenkomstig artikel 6, lid 3, van die richtlijn. (2) Op 29 juni 2010 heeft DuPont de Nemours GmbH een aanvraag bij het Verenigd Koninkrijk ingediend om de werkzame stof ethametsulfuron-methyl in bijlage I bij Richtlijn 91/414/EEG op te nemen overeenkomstig artikel 6, lid 2, van Richtlijn 91/414/EEG. Bij Besluit 2011/124/EU is bevestigd dat het dossier volledig is, dat wil zeggen dat het in beginsel geacht wordt te voldoen aan de voorschriften inzake gegevens en informatie van de bijlagen II en III bij Richtlijn 91/414/EEG. (3) Vervolgens verwierf FMC Agricultural Solutions A/S alle rechten met betrekking tot ethametsulfuron-methyl van DuPont de Nemours GmbH. (4) De gevolgen van ethametsulfuron-methyl voor de gezondheid van mens en dier en het milieu bij de door de aanvrager voorgestelde toepassingen zijn overeenkomstig artikel 6, leden 2 en 4, van Richtlijn 91/414/EEG beoordeeld. Op 17 september 2012 heeft het Verenigd Koninkrijk een ontwerpbeoordelingsverslag ingediend bij de Commissie en de Europese Autoriteit voor voedselveiligheid (EFSA). (5) Het ontwerpbeoordelingsverslag is door de lidstaten en de EFSA geëvalueerd. De EFSA heeft haar conclusie over de risicobeoordeling van de werkzame stof ethametsulfuron-methyl als bestrijdingsmiddel ( 4 ) op 11 december 2013 aan de Commissie voorgelegd. In april 2014 heeft de Europese Commissie de EFSA belast met het organiseren en uitvoeren van een collegiale toetsing met betrekking tot nieuwe gegevens over één metaboliet van ethametsulfuron-methyl. De EFSA heeft haar bijgewerkte conclusie ( 5 ) op 14 juli 2014 aan de Commissie voorgelegd. (6) Bij brief van 7 mei 2020 heeft FMC Agricultural Solutions A/S de aanvraag voor de goedkeuring van ethametsulfuron-methyl ingetrokken. (7) Wegens de intrekking van de aanvraag mag ethametsulfuron-methyl niet worden goedgekeurd. (8) Deze verordening laat de mogelijkheid om een nieuwe aanvraag voor de werkzame stof ethametsulfuron-methyl in te dienen overeenkomstig artikel 7 van Verordening (EG) nr. 1107/2009 onverlet. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-goedkeuring van een werkzame stof De werkzame stof ethametsulfuron-methyl wordt niet goedgekeurd. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 september 2020. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 3 ) Besluit 2011/124/EU van de Commissie van 23 februari 2011 houdende de principiële erkenning dat het dossier dat is ingediend voor grondig onderzoek met het oog op de eventuele opneming van ethametsulfuron in bijlage I bij Richtlijn 91/414/EEG van de Raad, volledig is ( PB L 49 van 24.2.2011, blz. 42 ). ( 4 ) EFSA (Europese Autoriteit voor voedselveiligheid), 2014. Conclusion on the peer review of the pesticide risk assessment of the active substance ethametsulfuron (evaluated variant ethametsulfuron-methyl). EFSA Journal 2014;12(1):3508, 94 blz. doi:10.2903/j.efsa.2014.3508. ( 5 ) EFSA (Europese Autoriteit voor voedselveiligheid), 2014. Conclusion on the peer review of the pesticide risk assessment of the active substance ethametsulfuron (evaluated variant ethametsulfuron-methyl). EFSA Journal 2014;12(7):3787, 96 blz. doi:10.2903/j.efsa.2014.3787.",
  "source": "EUR LEX"
}