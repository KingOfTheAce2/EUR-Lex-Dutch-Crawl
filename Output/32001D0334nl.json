{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0334:NL:HTML\">",
  "content": "EUR-Lex - 32001D0334 - NL Avis juridique important | 32001D0334 2001/334/EG: Besluit van de Raad van 9 april 2001 tot afsluiting van het overleg met de Republiek der Fĳi-eilanden krachtens artikel 96 van de partnerschapsovereenkomst ACS-EG - Conceptbrief aan de President van de Republiek der Fiji-eilanden Publicatieblad Nr. L 120 van 28/04/2001 blz. 0033 - 0035 Besluit van de Raad van 9 april 2001 tot afsluiting van het overleg met de Republiek der Fiji-eilanden krachtens artikel 96 van de partnerschapsovereenkomst ACS-EG (2001/334/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op de partnerschapsovereenkomst ACS-EG, ondertekend te Cotonou op 23 juni 2000, zoals reeds vervroegd van toepassing verklaard bij Besluit nr. 1/2000 van de Raad van ministers ACS-EG, Gelet op het intern akkoord inzake maatregelen en procedures voor de tenuitvoerlegging van de partnerschapsovereenkomst ACS-EG, zoals reeds voorlopig van toepassing verklaard bij een besluit van de vertegenwoordigers van de regeringen van de lidstaten van 18 september 2000, en met name op artikel 3 daarvan, Gezien het voorstel van de Commissie, Overwegende hetgeen volgt: (1) De essentiële elementen zoals genoemd in artikel 9 van de partnerschapsovereenkomst ACS-EG zijn geschonden door de ongrondwettelijke vervanging van de democratisch verkozen regering van Fiji en de herroeping van de grondwet van 1997. (2) Het overleg krachtens artikel 96 van de partnerschapsovereenkomst ACS-EG werd op 19 oktober 2000 gevoerd. Bij die gelegenheid hebben de autoriteiten van Fiji hun standpunt uiteengezet en specifieke toezeggingen gedaan, in het bijzonder met betrekking tot het tijdschema voor de herziening van de grondwet, het houden van vrije, eerlijke verkiezingen voor eind juni 2002 en het voor het gerecht dagen van degenen die verantwoordelijk zijn voor de staatsgreep van 19 mei. (3) Er dient tevens rekening te worden gehouden met recente positieve ontwikkelingen in de politiek van Fiji in de richting van een democratisch stelsel die aansluiten bij de bovengenoemde toezeggingen. (4) Het herstel van de democratische regering van Fiji is nog niet volledig voltooid, BESLUIT: Artikel 1 Het overleg met de Republiek der Fiji-eilanden krachtens artikel 96, lid 2, punt c), van de partnerschapsovereenkomst ACS-EG wordt afgesloten. Artikel 2 De in de ontwerp-brief in de bijlage gespecificeerde maatregelen worden goedgekeurd als zijnde passende maatregelen in de zin van artikel 96, lid 2, punt c), van de partnerschapsovereenkomst ACS-EG. De Raad zal deze maatregelen intrekken nadat vrije en eerlijke verkiezingen hebben plaatsgevonden en een wettige regering is aangetreden in Fiji, onder voorwaarden waarin de mensenrechten, de democratische beginselen en de rechtsstaat worden nageleefd. Dit besluit wordt binnen zes maanden opnieuw bezien. Artikel 3 Deze beschikking treedt in werking op de dag van haar bekendmaking in het Publicatieblad van de Europese Gemeenschappen. Gedaan te Luxemburg, 9 april 2001. Voor de Raad De voorzitter A. Lindh Conceptbrief aan de President van de Republiek der Fiji-eilanden Brussel, ... Zijne Excellentie Ratu Josefa ILOILO President van de Republiek der Fiji-eilanden Government House SUVA / FIJI Mijnheer, De Europese Unie hecht buitengewoon veel belang aan de bepalingen van artikel 9 van de ACS-EG-partnerschapsovereenkomst. Eerbiediging van de mensenrechten, de democratische instellingen en de rechtsstaat vormen essentiële elementen van deze overeenkomst en derhalve de grondslag van onze betrekkingen. Daarom heeft de Europese Unie de staatsgreep van 19 mei 2000 veroordeeld en haar ernstige verontrusting uitgesproken over de politieke gebeurtenissen die zich sindsdien in Fiji hebben voorgedaan, zij betreurt de afzetting van President Ratu Sir Kamisese Mara, de gijzelneming en ongrondwettelijke vervanging van de democratisch verkozen regering en de herroeping van de grondwet van 1997. In verband hiermee heeft de Raad van de Europese Unie op 4 augustus 2000 besloten de autoriteiten van Fiji uit te nodigen voor overleg om de situatie nader te bezien en naar een oplossing te zoeken. Dat overleg heeft op 19 oktober 2000 te Brussel plaatsgevonden. Daarbij zijn een aantal fundamentele punten aan de orde gesteld en de autoriteiten van Fiji, vertegenwoordigd door de heer Kaliopate Tavola, minister van Buitenlandse Zaken, Buitenlandse Handel en Suiker van de interimregering van Fiji, hebben hun standpunt te kennen gegeven en een aantal toezeggingen gedaan voor een tijdschema voor de herziening van de grondwet, het houden van vrije, democratische verkiezingen binnen 18 maanden en de berechting van de personen die verantwoordelijk zijn voor de staatsgreep. Vervolgens hebben de gebeurtenissen in Fiji een over het algemeen gunstiger wending genomen dan zich in oktober 2000 liet aanzien. De Europese Unie is ingenomen met de uitspraak van het Hof van Beroep van 1 maart 2001 dat de grondwet van 1997 het hoogste recht van Fiji blijft. Het verheugt de Europese Unie dat er verkiezingen zijn aangekondigd uit hoofde van de grondwet van 1997, die van 25 augustus tot en met 1 september 2001 zullen worden gehouden. Indien deze verkiezingen op een vrije en eerlijke manier worden gehouden, kunnen zij de basis vormen voor een volledig herstel, binnen afzienbare tijd, van de democratie in Fiji. Gezien het bovenstaande heeft de Europese Unie besloten het overleg in het kader van artikel 96 van de partnerschapsovereenkomst ACS-EG af te sluiten. De Unie heeft besloten de volgende passende maatregelen te nemen overeenkomstig artikel 96, lid 2, punt c), van de overeenkomst: - kennisgeving van de toewijzing uit het 9e EOF zal plaatsvinden nadat vrije en eerlijke verkiezingen hebben plaatsgevonden en een rechtsgeldige regering is aangetreden; - nieuwe programma's en projecten uit hoofde van de nationale indicatieve programma's van het zesde, zevende en achtste EOF zullen worden gefinancierd en uitgevoerd nadat er vrije en eerlijke verkiezingen hebben plaatsgevonden en een wettige regering is aangetreden. De lopende projecten zullen volgens plan worden uitgevoerd, met inachtneming van het beginsel van neutraliteit van de communautaire hulp gedurende de verkiezingsperiode. Daarenboven zullen de bijdragen aan regionale projecten, humanitaire acties, handelssamenwerking en handelspreferenties onverminderd doorgaan, zodat de economische belangen van de bevolking van Fiji niet worden geschaad. De Unie is ook bereid Fiji te assisteren bij de terugkeer naar de democratie. Nadat vrije en eerlijke verkiezingen hebben plaatsgevonden en een wettige regering is aangetreden onder voorwaarden waarin de mensenrechten, de democratische beginselen en de rechtsstaat worden nageleefd, zullen bovenstaande maatregelen worden ingetrokken. De Unie zal dit besluit in ieder geval binnen zes maanden opnieuw bezien. De Europese Unie zal de gebeurtenissen in Fiji op de voet blijven volgen, vooral wat betreft de handhaving van de openbare orde, de verkiezingscampagne, de vorming van een wettige regering en de berechting van de heer George Speight en zijn medestanders. De Europese Unie wil er nogmaals op wijzen dat zij de dialoog met Fiji wenst voort te zetten op basis van de partnerschapsovereenkomst ACS-EG. Hoogachtend, Voor de Commissie ... Voor de Raad ...",
  "source": "EUR LEX"
}