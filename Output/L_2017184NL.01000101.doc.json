{
  "url": "http://www.w3.org/1999/xhtml\">",
  "content": "L_2017184NL.01000101.xml 15.7.2017 NL Publicatieblad van de Europese Unie L 184/1 VERORDENING (EU) 2017/1270 VAN DE COMMISSIE van 14 juli 2017 tot wijziging van bijlage II bij Verordening (EG) nr. 1333/2008 van het Europees Parlement en de Raad wat betreft het gebruik van kaliumcarbonaat (E 501) op geschilde, gesneden en geraspte groenten en geschild, gesneden en geraspt fruit (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, Overwegende hetgeen volgt: (1) In bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) De EU-lijst van levensmiddelenadditieven kan op initiatief van de Commissie of ingevolge een aanvraag worden bijgewerkt volgens de uniforme procedure van artikel 3, lid 1, van Verordening (EG) nr. 1331/2008 van het Europees Parlement en de Raad ( 2 ) . (3) Op 15 oktober 2015 is een aanvraag voor de goedkeuring van het gebruik van kaliumcarbonaat (E 501) op geschilde, gesneden en geraspte groenten en geschild, gesneden en geraspt fruit ingediend, die toegankelijk is gemaakt voor de lidstaten overeenkomstig artikel 4 van Verordening (EG) nr. 1331/2008. (4) Bij de bereiding van vers gesneden fruit en groenten kan enzymactiviteit leiden tot kwaliteitsverlies van de producten, zoals bruinkleuring en structuurverlies, en tot voedselverspilling. Om bruinkleuring te voorkomen, kan ascorbinezuur (E 300) worden gebruikt. Ascorbinezuur kan echter celweefsel afbreken, waardoor fruit en groenten na enkele dagen verweken en verkleuren. Het gebruik van kaliumcarbonaat (E 501) biedt een betere bescherming tegen bruinkleuring door zijn werking als stabilisator en zuurteregelaar, en beperkt weefselbeschadiging als gevolg van het gebruik van ascorbinezuur. (5) Het Wetenschappelijk Comité voor de menselijke voeding heeft besloten dat voor carbonaten geen groeps-ADI (aanvaardbare dagelijkse inname) geldt ( 3 ) . Dit houdt in dat er bij het gebruik van hoeveelheden die nodig zijn om het gewenste technologische effect te bereiken, geen gevaar voor de gezondheid bestaat. (6) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de Europese Autoriteit voor voedselveiligheid (EFSA) inwinnen met het oog op de bijwerking van de EU-lijst van levensmiddelenadditieven in bijlage II bij Verordening (EG) nr. 1333/2008, tenzij die bijwerking waarschijnlijk geen gevolgen zal hebben voor de gezondheid van de mens. Aangezien het bij de goedkeuring van het gebruik van kaliumcarbonaat (E 501) als stabilisator en zuurteregelaar op geschilde, gesneden en geraspte groenten en geschild, gesneden en geraspt fruit gaat om een bijwerking van die lijst die waarschijnlijk geen gevolgen zal hebben voor de gezondheid van de mens, hoeft het advies van de EFSA niet te worden ingewonnen. (7) Derhalve moet goedkeuring worden verleend voor het gebruik van kaliumcarbonaat (E 501) als stabilisator en zuurteregelaar in levensmiddelencategorie 04.1.2 „Groenten en fruit, geschild, gesneden en geraspt” in bijlage II bij Verordening (EG) nr. 1333/2008 in „quantum satis”-hoeveelheid. Om te waarborgen dat de consument over deze behandeling wordt geïnformeerd, moet het gebruik van kaliumcarbonaat (E 501) beperkt zijn tot voorverpakte gebruiksklare gekoelde onverwerkte groenten en fruit en voorverpakte onverwerkte en geschilde aardappelen. (8) Bijlage II bij Verordening (EG) nr. 1333/2008 moet bijgevolg dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 juli 2017. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 16 . ( 2 ) Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( PB L 354 van 31.12.2008, blz. 1 ). ( 3 ) Verslag van het Wetenschappelijk Comité voor de menselijke voeding, 25e reeks, 1990. BIJLAGE In deel E van bijlage II bij Verordening (EG) nr. 1333/2008 wordt in levensmiddelencategorie 04.1.2 „Groenten en fruit, geschild, gesneden en geraspt” voor de voetnoten de volgende vermelding ingevoegd: „E 501 Kaliumcarbonaat quantum satis alleen voorverpakte gebruiksklare gekoelde onverwerkte groenten en fruit en voorverpakte onverwerkte en geschilde aardappelen”",
  "source": "EUR LEX"
}