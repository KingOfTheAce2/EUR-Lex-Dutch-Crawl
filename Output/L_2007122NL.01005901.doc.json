{
  "url": "http://www.w3.org/1999/xhtml\">",
  "content": "L_2007122NL.01005901.xml 11.5.2007 NL Publicatieblad van de Europese Unie L 122/59 BESCHIKKING VAN DE COMMISSIE van 2 mei 2007 tot vaststelling van overgangsmaatregelen die afwijken van Richtlijn 2002/53/EG van de Raad wat betreft het in de handel brengen van zaad van Helianthus annuus van rassen die niet als resistent tegen Orobanche spp. zijn beoordeeld, wegens de toetreding van Bulgarije (Kennisgeving geschied onder nummer C(2007) 1822) (Voor de EER relevante tekst) (2007/329/EG) DE COMMISSIE VAN DE EUROPESE GEMEENSCHAPPEN, Gelet op het Verdrag betreffende de toetreding van Bulgarije en Roemenië, Gelet op de Akte van toetreding van Bulgarije en Roemenië, en met name op artikel 42, Overwegende hetgeen volgt: (1) Overeenkomstig Richtlijn 2002/53/EG van de Raad van 13 juni 2002 betreffende de gemeenschappelijke rassenlijst van landbouwgewassen ( 1 ) mag zaad van rassen van landbouwgewassen die zijn toegelaten overeenkomstig de bepalingen van die richtlijn of overeenkomstig beginselen die overeenstemmen met die van die richtlijn aan geen enkele handelsbeperking worden onderworpen. Dergelijke rassen worden gepubliceerd in een gemeenschappelijke rassenlijst voor landbouwgewassen, hierna „gemeenschappelijke rassenlijst” genoemd, die wordt opgesteld op grond van de nationale lijsten van de lidstaten. (2) De resistentie tegen Orobanche spp. van rassen van Helianthus annuus vormt een belangrijke factor voor de teelt van deze soort in Bulgarije en rassen die niet resistent zijn, moeten als ongeschikt worden beschouwd. Het is echter niet bekend of de door andere lidstaten voor opname in hun nationale lijst aanvaarde rassen resistent zijn tegen Orobanche spp. (3) Bulgarije moet daarom worden gemachtigd om tot en met 31 december 2009 het in de handel brengen op zijn grondgebied van zaad van in de gemeenschappelijke rassenlijst vermelde rassen te verbieden die niet als resistent tegen Orobanche spp. zijn beoordeeld. Deze periode zal Bulgarije in staat stellen om via tests en de verzameling van informatie te beoordelen of de in de gemeenschappelijke rassenlijst vermelde rassen van Helianthus annuus resistent zijn tegen Orobanche spp., en zo nodig passende maatregelen krachtens Richtlijn 2002/53/EG te nemen. (4) De in deze beschikking vervatte maatregelen zijn in overeenstemming met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 1.   In afwijking van artikel 16, lid 1, van Richtlijn 2002/53/EG mag Bulgarije tot en met 31 december 2009 het in de handel brengen op zijn grondgebied van zaad van in de gemeenschappelijke rassenlijst voor landbouwgewassen vermelde rassen van Helianthus annuus verbieden die in het kader van de toelating van het ras tot de nationale lijst niet als resistent tegen Orobanche spp. zijn beoordeeld. 2.   De lidstaten delen de lijst van de rassen die aldus als resistent tegen Orobanche spp. zijn beoordeeld uiterlijk 20 dagen na de kennisgeving van deze beschikking aan de andere lidstaten en de Commissie mede. Zij werken die lijst regelmatig bij. In de gemeenschappelijke rassenlijst voor landbouwgewassen worden de rassen van Helianthus annuus aangegeven die aldus als resistent tegen Orobanche spp. zijn beoordeeld. Artikel 2 Deze beschikking is gericht tot de lidstaten. Gedaan te Brussel, 2 mei 2007. Voor de Commissie Markos KYPRIANOU Lid van de Commissie ( 1 ) PB L 193 van 20.7.2002, blz. 1 . Richtlijn laatstelijk gewijzigd bij Verordening (EG) nr. 1829/2003 van het Europees Parlement en de Raad ( PB L 268 van 18.10.2003, blz. 1 ).",
  "source": "EUR LEX"
}