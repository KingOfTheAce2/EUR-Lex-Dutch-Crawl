{
  "url": "http://www.w3.org/1999/xhtml\"><!--",
  "content": "L_2016209NL.01000101.xml 3.8.2016 NL Publicatieblad van de Europese Unie L 209/1 UITVOERINGSVERORDENING (EU) 2016/1320 VAN DE COMMISSIE van 26 juli 2016 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 juli 2016. Voor de Commissie, namens de voorzitter, Stephen QUEST Directeur-generaal voor Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een mat en een „speciale pen” samen opgemaakt voor de verkoop in het klein. De mat is rechthoekig en bestaat uit twee lagen textielstof die aan de randen aan elkaar zijn gehecht. De bovenste laag bestaat uit een van vezels vervaardigd weefsel dat langs de randen met cartoonachtige afbeeldingen is bedrukt. De kleurrijke opdrukken in het midden zijn bedekt met een witte chemische stof die in natte toestand doorzichtig wordt, waardoor de kleurrijke opdrukken op het weefsel zichtbaar worden: natte vingers laten bijvoorbeeld gekleurde strepen achter. Zodra het weefsel is opgedroogd, verdwijnen de kleuren opnieuw onder de witte deklaag. De „speciale pen” van kunststof wordt gebruikt om op de mat te „schrijven” doordat de natte punt van de pen de deklaag nat maakt. De „speciale pen” is navulbaar met water. (Zie afbeelding) ( *1 ) 9503 00 70 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 9503  en 9503 00 70 . De langs de randen van de mat gedrukte afbeeldingen en de kleurrijke opdrukken onder de deklaag, alsook de „speciale pen” die wordt gebruikt om met water te „schrijven”, duiden erop dat de artikelen zijn ontworpen om kinderen te vermaken (zie ook de GS-toelichting op hoofdstuk 95, algemene opmerkingen, eerste alinea). De „speciale pen” is geen toebehoren bij de mat, aangezien deze de hoofdfunctie van de mat helpt te vervullen, namelijk op de mat „schrijven”. De pen past de mat niet aan voor een speciale handeling, maakt de mat evenmin geschikt voor bijkomende handelingen, en verricht ook geen bijzondere dienst die verband houdt met de hoofdfunctie van de mat. Hoewel op de mat kan worden „geschreven” met andere middelen dan de pen, is de pen evenwel het voornaamste middel om op de mat te schrijven. De „speciale pen” kan bijgevolg niet worden aangemerkt als een voorwerp van minder belang in de zin van de derde alinea van de GN-toelichting bij onderverdeling 9503 00 70 . Daarom is de „speciale pen” een afzonderlijk artikel dat even belangrijk is als de mat en vormen beide artikelen samen een assortiment. De artikelen kunnen worden aangemerkt als aangeboden in een assortiment in de zin van de tekst van onderverdeling 9503 00 70 , omdat het verschillende soorten artikelen zijn. Indien afzonderlijk aangeboden, zouden zij worden ingedeeld onder verschillende GN-onderverdelingen (zie ook de GN-toelichting bij onderverdeling 9503 00 70 , eerste alinea). Indeling onder GN-onderverdeling 9503 00 99  is derhalve uitgesloten. Het artikel moet daarom worden ingedeeld onder GN-code 9503 00 70  als „ander speelgoed, aangeboden in assortimenten”. ( *1 ) De afbeelding is louter ter informatie.",
  "source": "EUR LEX"
}