{
  "url": "http://www.w3.org/1999/xhtml\"><!--",
  "content": "L_2022189NL.01001801.xml 18.7.2022 NL Publicatieblad van de Europese Unie L 189/18 UITVOERINGSVERORDENING (EU) 2022/1228 VAN DE COMMISSIE van 14 juli 2022 tot afwijking, vanwege de door de Russische inval in Oekraïne veroorzaakte crisis, van Uitvoeringsverordening (EU) 2017/892 voor 2022 wat betreft steunaanvragen en wat betreft aanvragen voor voorschotten en voor gedeeltelijke betalingen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 38, punten c), e) en l), Overwegende hetgeen volgt: (1) Door de huidige crisis die kort na de COVID-19-crisis uitbrak en het gevolg is van de Russische inval in Oekraïne op 24 februari 2022, ondervinden landbouwers in alle lidstaten uitzonderlijke moeilijkheden. Logistieke problemen hebben landbouwers in de EU kwetsbaar gemaakt voor de economische ontwrichting die door deze crisis wordt veroorzaakt, en momenteel hebben zij te kampen met financiële moeilijkheden en kasstroomproblemen. Gelet op de aanhoudende marktverstoringen en de ongekende samenloop van omstandigheden ondervinden landbouwers in alle lidstaten uitzonderlijke moeilijkheden bij de planning en uitvoering van de steunregelingen van Verordening (EU) nr. 1308/2013. Daarom moeten die moeilijkheden worden verlicht door af te wijken van een aantal bepalingen van Uitvoeringsverordening (EU) 2017/892 van de Commissie ( 2 ) . (2) Op grond van artikel 9, lid 1, van Uitvoeringsverordening (EU) 2017/892 moeten producentenorganisaties voor elk operationeel programma waarvoor steun wordt aangevraagd, uiterlijk op 15 februari na het jaar waarvoor de steun wordt aangevraagd, bij de bevoegde autoriteit van de lidstaat een aanvraag om toekenning van de steun of van het saldo van de steun indienen. Op grond van artikel 9, lid 3, eerste alinea, van die uitvoeringsverordening mogen de steunaanvragen betrekking hebben op geprogrammeerde, doch niet daadwerkelijk gedane uitgaven indien bepaalde elementen worden aangetoond. Die elementen zijn onder meer dat de betrokken concrete acties niet uiterlijk op 31 december van het jaar van uitvoering van het operationele programma konden plaatsvinden door omstandigheden waarop de betrokken producentenorganisatie geen vat had, en dat die concrete acties wel uiterlijk op 30 april na het jaar waarvoor de steun wordt aangevraagd, kunnen plaatsvinden. Vanwege de Russische inval in Oekraïne moet worden afgeweken van artikel 9, lid 3, eerste alinea, punt b), van die uitvoeringsverordening en moet worden bepaald dat de uiterlijk op 15 februari 2023 in te dienen steunaanvragen betrekking mogen hebben op uitgaven in verband met voor 2022 geprogrammeerde, doch niet uiterlijk op 31 december 2022 uitgevoerde concrete acties indien die concrete acties wel uiterlijk op 15 augustus 2023 kunnen plaatsvinden. (3) Op grond van artikel 11, lid 1, eerste alinea, van Uitvoeringsverordening (EU) 2017/892 kunnen aanvragen voor voorschotten, naar keuze van de lidstaat, hetzij op driemaandelijkse basis in januari, april, juli en oktober hetzij op viermaandelijkse basis in januari, mei en september worden ingediend. Op grond van artikel 12, lid 2, van die uitvoeringsverordening kunnen aanvragen voor gedeeltelijke betalingen te allen tijde, doch niet vaker dan driemaal per jaar worden ingediend. Om erkende producentenorganisaties bij het beheer van operationele programma’s, met inbegrip van de financiering ervan, flexibiliteit te bieden, moet van die bepalingen worden afgeweken en moet worden bepaald dat aanvragen voor voorschotten in 2022 te allen tijde mogen worden ingediend en dat aanvragen voor gedeeltelijke betalingen in 2022 vaker dan driemaal mogen worden ingediend. (4) Gezien de noodzaak om onmiddellijke actie te ondernemen, moet deze verordening in werking treden op de dag na die van de bekendmaking ervan in het Publicatieblad van de Europese Unie . Aangezien de operationele programma’s op basis van een kalenderjaar worden uitgevoerd, moeten de afwijkingen voor de aanvragen voor voorschotten en gedeeltelijke betalingen waarin deze verordening voorziet, met terugwerkende kracht van toepassing zijn vanaf 1 januari 2022. (5) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Afwijkingen van Uitvoeringsverordening (EU) 2017/892 1.   In afwijking van artikel 9, lid 3, eerste alinea, punt b), van Uitvoeringsverordening (EU) 2017/892 kunnen de uiterlijk op 15 februari 2023 in te dienen steunaanvragen betrekking hebben op uitgaven in verband met voor 2022 geprogrammeerde, doch niet uiterlijk op 31 december 2022 uitgevoerde concrete acties indien die concrete acties wel uiterlijk op 15 augustus 2023 kunnen plaatsvinden. 2.   In afwijking van artikel 11, lid 1, eerste alinea, van Uitvoeringsverordening (EU) 2017/892 kunnen aanvragen voor voorschotten in 2022 te allen tijde worden ingediend. 3.   In afwijking van artikel 12, lid 2, van Uitvoeringsverordening (EU) 2017/892 kunnen aanvragen voor gedeeltelijke betalingen in 2022 vaker dan driemaal worden ingediend. Artikel 2 Inwerkingtreding en toepassing Deze verordening treedt in werking op de dag na die van de bekendmaking ervan in het Publicatieblad van de Europese Unie . Artikel 1, leden 2 en 3, is van toepassing met ingang van 1 januari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 juli 2022. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Uitvoeringsverordening (EU) 2017/892 van de Commissie van 13 maart 2017 tot vaststelling van voorschriften voor de toepassing van Verordening (EU) nr. 1308/2013 van het Europees Parlement en de Raad, wat betreft de sectoren groenten en fruit en verwerkte groenten en fruit ( PB L 138 van 25.5.2017, blz. 57 ).",
  "source": "EUR LEX"
}