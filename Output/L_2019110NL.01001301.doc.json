{
  "url": "http://www.w3.org/1999/xhtml\">",
  "content": "L_2019110NL.01001301.xml 25.4.2019 NL Publicatieblad van de Europese Unie L 110/13 UITVOERINGSVERORDENING (EU) 2019/647 VAN DE COMMISSIE van 15 april 2019 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 april 2019. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een audiotoestel (een zogenoemde \"soundbar\") voor het weergeven van geluid van audiobestanden van verschillende formaten, afkomstig van diverse interfaces. De totale afmetingen zijn ongeveer 110 × 14 × 7 cm. Het toestel is uitgerust met: — ethernet-interface; — bluetooth en wifinetwerkconnectiviteit; — digitale optische ingang en RCA-ingangen en -uitgangen; — twee usb-poorten, waaronder één mini-usb-poort die voor servicedoeleinden dient. Het toestel kan met een ander toestel voor het weergeven van geluid worden gebruikt of met een televisieapparaat. Het kan ook audiobestanden weergeven die op een usb-flashgeheugen zijn opgeslagen of van een internetradio afkomstig zijn. Het is ontworpen om surround-geluid en stereo-effecten tot stand te brengen. 8519 81 45 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8519 , 8519 81  en 8519 81 45 . Het toestel combineert de functie van een luidspreker bedoeld bij post 8518  (wanneer het wordt gebruikt in combinatie met een ander toestel voor het weergeven van geluid of met een televisieapparaat) met de functie van een toestel voor het weergeven van geluid bedoeld bij post 8519  (wanneer het audiobestanden van een usb-flashgeheugen of een internetradio weergeeft). Aangezien het toestel ook de functie heeft om geluid weer te geven, is indeling onder post 8518  uitgesloten. Omdat het toestel een usb-aansluiting heeft, betekent dit dat het werkt met dragers op basis van halfgeleiders. Het product moet daarom worden ingedeeld onder GN-code 8519 81 45  als \"andere toestellen voor het weergeven van geluid met dragers op basis van halfgeleiders\".",
  "source": "EUR LEX"
}