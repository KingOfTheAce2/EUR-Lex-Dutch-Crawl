{
  "url": "http://www.w3.org/1999/xhtml\">",
  "content": "C_2014205NL.01000401.xml 2.7.2014 NL Publicatieblad van de Europese Unie C 205/4 UITVOERINGSBESLUIT VAN DE COMMISSIE van 30 juni 2014 betreffende de financiering van het werkprogramma 2014 inzake opleiding op het gebied van voedsel- en voederveiligheid, diergezondheid, dierenwelzijn en plantgezondheid in het kader van het programma „Betere opleiding voor veiliger voedsel” (2014/C 205/04) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU, Euratom) nr. 966/2012 van het Europees Parlement en de Raad ( 1 ) , en met name artikel 84, Gezien Gedelegeerde Verordening (EU) nr. 1268/2012 ( 2 ) , en met name artikel 94, Gezien Verordening (EG) nr. 58/2003 van de Raad ( 3 ) en met name artikel 12, lid 3, Gezien Richtlijn 2000/29/EG van de Raad ( 4 ) , en met name artikel 2, lid 1, onder i), Gezien Verordening (EG) nr. 882/2004 van het Europees Parlement en de Raad ( 5 ) , en met name artikel 66, lid 1, onder b) en c), Overwegende hetgeen volgt: (1) In Verordening (EG) nr. 882/2004 worden algemene voorschriften vastgesteld voor de uitvoering van officiële controles op de naleving van voorschriften die in het bijzonder zijn gericht op het voorkomen, wegnemen of tot een aanvaardbaar niveau terugbrengen van risico’s voor mens en dier en het zorgen voor eerlijke praktijken in de handel in levensmiddelen en diervoeders en het beschermen van de belangen van de consument. Artikel 51 van die verordening bepaalt dat de Commissie opleidingen kan organiseren voor het personeel van de bevoegde autoriteiten in de lidstaten dat belast is met de in die verordening bedoelde officiële controles. Aan opleidingen kan worden deelgenomen door deelnemers uit derde landen, met name uit ontwikkelingslanden. In deze cursussen kan met name aandacht worden besteed aan EU-wetgeving inzake diervoeders en levensmiddelen en de voorschriften inzake diergezondheid en dierenwelzijn. (2) Artikel 2, lid 1, onder i) van Richtlijn 2000/29/EG verschaft het rechtsinstrument om opleidingen op het gebied van plantgezondheid te organiseren. (3) Het programma „Betere opleiding voor veiliger voedsel” is in 2006 door de Commissie ingevoerd om de in Verordening (EG) nr. 882/2004 vastgestelde doelen te bereiken. In de mededeling van de Commissie van 20 september 2006 over betere opleiding voor veiliger voedsel ( 6 ) worden mogelijkheden voor de toekomstige organisatie van opleidingen verkend. (4) Om de uitvoering van het programma „Betere opleiding voor veiliger voedsel” in de lidstaten te waarborgen, moeten voor 2014 een financieringsbesluit en het werkprogramma inzake opleiding op het gebied van voedsel- en voederveiligheid, diergezondheid, dierenwelzijn en plantgezondheid worden goedgekeurd. Gedelegeerde Verordening (EU) nr. 1268/2012 Unie stelt gedetailleerde regels voor financieringsbesluiten vast. (5) Bij Uitvoeringsbesluit 2013/770/EU van de Commissie ( 7 ) , wordt een Uitvoerend Agentschap voor consumenten, gezondheid en voeding (hierna „het agentschap”) opgericht. Bij dit besluit zijn bepaalde taken in verband met het beheer en de uitvoering in het kader van de opleidingsmaatregelen inzake voedselveiligheid overeenkomstig Verordening (EG) nr. 882/2004 en Richtlijn 2000/29/EG aan het Agentschap gedelegeerd. Daarom moet in 2014 een financiële bijdrage van de Unie aan het Agentschap worden toegekend om de exploitatiekosten van de activiteiten in verband met het programma „Betere opleiding voor veiliger voedsel” te financieren. (6) Voor de uitvoering van dit besluit wordt de term „belangrijke wijziging” omschreven in de zin van artikel 94, lid 4, van Gedelegeerde Verordening (EU) nr. 1268/2012. (7) Dit besluit moet voorzien in de betaling van achterstandsrente op basis van artikel 92 van Verordening (EU, Euratom) nr. 966/2012 en artikel 111, lid 4, van Gedelegeerde Verordening (EU) nr. 1268/2012, HEEFT HET VOLGENDE BESLUIT VASTGESTELD: Artikel 1 Het in de bijlage opgenomen werkprogramma voor de uitvoering in 2014 van het programma „Betere opleiding voor veiliger voedsel” wordt goedgekeurd. Het is een financieringsbesluit in de zin van artikel 84 van Verordening (EU, Euratom) nr. 966/2012. Artikel 2 1.   De maximumbijdrage voor de uitvoering van het werkprogramma voor 2014 wordt vastgesteld op 16 170 000 EUR en wordt gefinancierd uit de volgende onderdelen van de algemene begroting van de Europese Unie voor 2014: a) begrotingsonderdeel 17 04 03: 15 000 000 EUR, b) begrotingsonderdeel 17 01 06 03: 1 170 000 EUR. 2.   Het in lid 1, onder b), vastgestelde bedrag wordt betaald aan het Uitvoerend Agentschap voor gezondheid en consumenten en vormt een financiële bijdrage voor exploitatie. 3.   De in punt 1, onder a) vermelde kredieten kunnen ook de betaling van achterstandsrente dekken. Artikel 3 Gecumuleerde wijzigingen in de toewijzingen voor specifieke acties die niet meer bedragen dan 20 % van de maximumbijdrage, als bedoeld in artikel 2, lid 1, van dit besluit, worden niet als belangrijk beschouwd in de zin van artikel 94, lid 4, van Gedelegeerde Verordening (EU) nr. 1268/2012, wanneer deze wijzigingen de aard van de acties en de doelstelling van het werkprogramma niet significant aantasten. De bevoegde ordonnateur mag deze wijzigingen goedkeuren overeenkomstig de beginselen van goed financieel beheer en evenredigheid. Gedaan te Brussel, 30 juni 2014. Voor de Commissie Tonio BORG Lid van de Commissie ( 1 ) Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie en tot intrekking van Verordening (EG, Euratom) nr. 1605/2002 ( PB L 298 van 26.10.2012, blz. 1 ). ( 2 ) Gedelegeerde Verordening (EU) nr. 1268/2012 van de Commissie van 29 oktober 2012 houdende uitvoeringsvoorschriften voor Verordening (EU, Euratom) nr. 966/2012 van het Europees Parlement en de Raad tot vaststelling van de financiële regels van toepassing op de algemene begroting van de Unie ( PB L 362 van 31.12.2012, blz. 1 ). ( 3 ) Verordening (EG) nr. 58/2003 van de Raad van 19 december 2002 tot vaststelling van het statuut van de uitvoerende agentschappen waaraan bepaalde taken voor het beheer van communautaire programma’s worden gedelegeerd ( PB L 11 van 16.1.2003, blz. 1 ). ( 4 ) Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen ( PB L 169 van 10.7.2000, blz. 1 ). ( 5 ) Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( PB L 165 van 30.4.2004, blz. 1 ). ( 6 ) COM(2006) 519 final van 20.9.2006. ( 7 ) Uitvoeringsbesluit 2013/770/EU van de Commissie van 17 december 2013 tot oprichting van een Uitvoerend Agentschap voor consumenten, gezondheid en voeding en tot intrekking van Besluit 2004/858/EG ( PB L 341 van 18.12.2013, blz. 69 ). BIJLAGE Werkprogramma 2014 inzake opleiding op het gebied van voedsel- en voederveiligheid, diergezondheid, dierenwelzijn en plantgezondheid in het kader van het programma „Betere opleiding voor veiliger voedsel” 1.1. Inleiding Op basis van de in Verordening (EG) nr. 882/2004 en Richtlijn 2000/29/EG vastgelegde doelstellingen bevat dit werkprogramma de volgende te financieren acties en de verdeling van de financiële middelen voor 2014: 1.2. Aanbesteding (uitgevoerd in direct beheer): externe contracten voor de uitvoering van het opleidingsprogramma en andere leermiddelen 15 000 000 EUR; 1.3. Andere acties: financiële bijdrage voor exploitatie voor het Uitvoerend Agentschap voor consumenten, gezondheid en voeding 1 170 000 EUR TOTAAL 16 170 000 EUR 1.2. Aanbesteding: extern contract voor de uitvoering van het opleidingsprogramma en andere leermiddelen In 2014 is voor aanbestedingscontracten een totaal begrotingskrediet van 15 000 000 EUR gereserveerd. RECHTSGRONDSLAG Verordening (EG) nr. 882/2004, artikel 51 en artikel 66, lid 1, onder b) en c) Richtlijn 2000/29/EG, artikel 2, lid 1, onder i) BEGROTINGSONDERDEEL Begrotingsonderdeel: 17 04 03 INDICATIEF AANTAL EN TYPE VOORGENOMEN CONTRACTEN Voor elk van de hieronder bedoelde technische kwesties zullen één of meer directe of raamcontracten voor diensten worden gesloten. Er zullen naar schatting circa 12 tot 14 directe dienstencontracten en 1 tot 3 specifieke dienstencontracten worden gesloten. De externe contractanten worden voornamelijk betrokken bij de organisatorische en logistieke aspecten van de opleidingsactiviteiten. ONDERWERP VAN DE VOORGENOMEN CONTRACTEN (INDIEN MOGELIJK) In 2014 zal de opleidingsactie in de lidstaten betrekking hebben op de volgende onderwerpen: Activiteiten Bedrag in EUR Dierlijke bijproducten 875 000 Wetgeving inzake diervoeder 990 000 Controle van verontreinigingen 990 000 Controles in grensinspectieposten 850 000 Invoercontroles van levensmiddelen van niet-dierlijke oorsprong 920 000 Traces (sanitaire en fytosanitaire aspecten) 645 000 Controle van verkeer van honden en katten 625 000 Microbiologische criteria voor levensmiddelen 725 000 Onderzoek van door voedsel overgedragen uitbraken 1 450 000 Dierenwelzijn 1 310 000 Voedselinformatie en samenstelling 1 450 000 Voedseltests 1 200 000 Fytosanitaire inspectie 1 150 000 Zoönosen en antimicrobiële resistentie 370 000 Materialen die met levensmiddelen in aanraking komen 240 000 Apparatuur voor de toepassing van bestrijdingsmiddelen 310 000 Veterinaire en fytosanitaire aangelegenheden van de EU 375 000 Andere opleidingsaangelegenheden, conferenties, studies, bijstand, en andere leer- en verspreidingshulpmiddelen op het gebied van diergezondheid en dierenwelzijn, plantgezondheid en voedselveiligheid 525 000 TOTAAL 15 000 000 UITVOERING 14 885 000 EUR (financiering van voedselveiligheidsmaatregelen uit hoofde van Verordening (EG) nr. 882/2004 en Richtlijn 2000/29/EG) zal worden beheerd en besteed door het Uitvoerend Agentschap voor gezondheid en consumenten (Besluit 2013/770/EG van de Commissie). De resterende 115 000 EUR zullen door de Commissie worden gebruikt voor de financiering van de ontwikkeling van e-learning. INDICATIEF TIJDSCHEMA VOOR DE START VAN DE AANBESTEDINGSPROCEDURE Ongeveer tussen juni en september, zodat de contracten worden ondertekend in 2014. INDICATIEF BEDRAG VAN DE AANBESTEDING 15 000 000 EUR 1.3. Andere acties: financiële bijdrage voor exploitatie voor het Uitvoerend Agentschap voor consumenten, gezondheid en voeding RECHTSGRONDSLAG Verordening (EG) nr. 58/2003 van de Raad, met name artikel 12, lid 3 BEGROTINGSONDERDEEL Begrotingsonderdeel: 17 01 06 03 BEDRAG 1 170 000 EUR BESCHRIJVING EN DOEL VAN DE UITVOERINGSMAATREGEL De begroting onder begrotingsonderdeel 17 01 06 03 financiert de financiële bijdrage voor exploitatie van het Uitvoerend Agentschap voor consumenten, gezondheid en voeding voor 2014 voor het gedeelte met betrekking tot het programma „Betere opleiding voor veiliger voedsel”. Overeenkomstig artikel 12, lid 3, van Verordening (EG) nr. 58/2003 moet de financiële bijdrage voor exploitatie in mindering worden gebracht op de financiële toewijzing van de programma’s van de Unie die door het Agentschap worden beheerd.",
  "source": "EUR LEX"
}