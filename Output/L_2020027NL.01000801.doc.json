{
  "url": "http://www.w3.org/1999/xhtml\">",
  "content": "L_2020027NL.01000801.xml 31.1.2020 NL Publicatieblad van de Europese Unie L 27/8 GEDELEGEERDE VERORDENING (EU) 2020/129 VAN DE COMMISSIE van 26 november 2019 tot wijziging van de kwetsbaarheidsdrempel als bepaald in bijlage VII, punt 1, onder b), bij Verordening (EU) nr. 978/2012 van het Europees Parlement en de Raad houdende toepassing van een schema van algemene tariefpreferenties DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( 1 ) , en met name artikel 9, lid 2, Overwegende hetgeen volgt: (1) Overeenkomstig artikel 9, lid 1, onder a), van Verordening (EU) nr. 978/2012 kan een land dat in aanmerking komt voor het stelsel van algemene tariefpreferenties (“SAP”), de tariefpreferenties genieten waarin de bijzondere stimuleringsregeling voor duurzame ontwikkeling en goed bestuur voorziet, indien het kwetsbaar wordt geacht als gevolg van onvoldoende diversificatie en integratie in het internationale handelssysteem, zoals bepaald in bijlage VII bij Verordening (EU) nr. 978/2012. (2) Volgens bijlage VII, punt 1, onder b), bij Verordening (EU) nr. 978/2012 wordt een land als kwetsbaar beschouwd wanneer zijn invoer in de Unie van de in bijlage IX opgenomen producten minder vertegenwoordigt dan de drempel van 6,5 % in waarde van de totale invoer in de Unie uit de SAP-begunstigde landen, als een gemiddelde tijdens de laatste drie opeenvolgende jaren. (3) In geval van wijziging van de lijst van SAP-begunstigde landen is de Commissie op grond van Verordening (EU) nr. 978/2012 bevoegd gedelegeerde handelingen tot wijziging van bijlage VII vast te stellen om de in bijlage VII, punt 1, onder b), bepaalde kwetsbaarheidsdrempel te herzien, teneinde proportioneel hetzelfde gewicht van de kwetsbaarheidsdrempel te behouden bij het bepalen of landen als kwetsbaar worden beschouwd, ongeacht wijzigingen van de lijst van SAP-begunstigde landen. Overeenkomstig bijlage VII bij Verordening (EU) nr. 978/2012 is het gewicht van de kwetsbaarheidsdrempel gelijk aan de waarde van de totale invoer in de Unie van de in bijlage IX opgenomen producten uit alle SAP-begunstigde landen, als een gemiddelde genomen. (4) Bij Gedelegeerde Verordening (EU) 2015/602 van de Commissie ( 2 ) is de kwetsbaarheidsdrempel met ingang van 1 januari 2015 gewijzigd van 2 % in 6,5 %. (5) De lijst van SAP-begunstigden in bijlage II bij Verordening (EU) nr. 978/2012 is substantieel gewijzigd, aangezien in de periode tussen de laatste herziening van de kwetsbaarheidsdrempel in 2015 en 1 januari 2019 21 landen uit de lijst zijn geschrapt. Derhalve moet de in bijlage VII, punt 1, onder b), bij Verordening (EU) nr. 978/2012 bepaalde kwetsbaarheidsdrempel worden gewijzigd. (6) Als gevolg van de wijzigingen die in de periode tussen de laatste wijziging van het kwetsbaarheidscriterium in 2015 en 1 januari 2019 in de lijst van landen in bijlage II bij Verordening (EU) nr. 978/2012 zijn aangebracht, zou de totale invoer in de Unie van de in bijlage IX opgenomen producten uit alle SAP-begunstigde landen, als een gemiddelde genomen, met 12,2 % dalen. Derhalve zou met een verhoging van de kwetsbaarheidsdrempel van 6,5 % tot 7,4 % met ingang van 1 januari 2019 proportioneel hetzelfde gewicht van de in bijlage VII bij Verordening (EU) nr. 978/2012 bepaalde kwetsbaarheidsdrempel behouden blijven. (7) Om rekening te houden met de ingangsdata van de wijzigingen van de lijst van landen in bijlage II bij Verordening (EU) nr. 978/2012 en de gevolgen daarvan voor de kwetsbaarheid van de begunstigde landen, is deze drempel van toepassing met ingang van 1 januari 2019, HEEFT DE VOLGENDE VERORDENING VASTGESTELD: Artikel 1 In bijlage VII, punt 1, onder b), bij Verordening (EU) nr. 978/2012 wordt de drempel “6,5 %” vervangen door “7,4 %”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2019. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 november 2019. Voor de Commissie De voorzitter Jean-Claude JUNCKER ( 1 ) PB L 303 van 31.10.2012, blz. 1 . ( 2 ) Gedelegeerde Verordening (EU) 2015/602 van de Commissie van 9 februari 2015 tot wijziging van Verordening (EU) nr. 978/2012 van het Europees Parlement en de Raad wat betreft de kwetsbaarheidsdrempel zoals bepaald in punt 1, onder b), van bijlage VII bij die Verordening ( PB L 100 van 17.4.2015, blz. 8 ).",
  "source": "EUR LEX"
}