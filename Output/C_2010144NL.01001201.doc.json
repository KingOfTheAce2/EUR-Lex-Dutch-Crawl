{
  "url": "http://www.w3.org/1999/xhtml\">",
  "content": "C_2010144NL.01001201.xml 3.6.2010 NL Publicatieblad van de Europese Unie C 144/12 ADVIES VAN DE RAAD over het geactualiseerde convergentieprogramma van Roemenië voor de periode 2009-2012 2010/C 144/03 DE RAAD VAN DE EUROPESE UNIE, Gelet op het Verdrag betreffende de werking van de Europese Unie, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name op artikel 9, lid 3, Gezien de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: (1) Op 26 april 2010 heeft de Raad het geactualiseerde convergentieprogramma van Roemenië voor de periode 2009-2012 behandeld. (2) Met een gemiddelde jaarlijkse groei van het bbp van 6,8 % was Roemenië tussen 2004 en 2008 een van de snelst groeiende lidstaten van de EU. De groei werd gedragen door een hausse in de binnenlandse vraag, die zich bij zowel de consumptie als de investeringen voordeed en nog een extra impuls kreeg door een steeds ruimer aanbod aan financiële diensten, een grote instroom van kapitaal, en steeds hogere inkomensverwachtingen. In combinatie met een hoge looninflatie leidde dit tot een scherpe stijging van het tekort op de lopende rekening (12,3 % van het bbp in 2008). Bovendien was de onderliggende begrotingspositie door jarenlang procyclisch begrotingsbeleid sterk verslechterd: in 2008 was het structurele tekort (dat wil zeggen het voor conjunctuurinvloeden gecorrigeerde saldo ongerekend eenmalige en andere tijdelijke maatregelen) gestegen tot 8,5 % van het bbp. De plotse toename van risicomijdend gedrag tijdens de financiële crisis heeft op de markten tot toenemende bezorgdheid over deze onevenwichtigheden geleid. De instroom van kapitaal liep snel terug en de druk op de wisselkoers nam toe. Als gevolg daarvan is de leu in de periode van augustus 2007 tot januari 2009 met circa 30 % in waarde gedaald tegenover de euro. De vermindering van de kapitaalinstroom, de vermogenseffecten van de lagere munt en een scherpe daling van de buitenlandse vraag leidden tussen eind 2008 en het eerste halfjaar van 2009 tot een ernstige recessie, die tot uiting kwam in een daling van het bbp met 7,1 % in 2009. Van februari 2009 tot februari 2010 heeft de centrale bank van Roemenië haar belangrijkste tarief met in totaal 325 basispunten verlaagd tot 7,0 %. Het tekort op de lopende rekening verminderde in 2009 tot zo'n 4,25 % van het bbp. (3) Vanwege de druk die door deze ontwikkelingen ontstond, besloten de autoriteiten een beroep te doen op externe financiële steun ( 2 ) en tegelijk een alomvattend economisch beleidsprogramma uit te voeren, gericht op het wegwerken van zowel de bovengenoemde externe en budgettaire onevenwichtigheden als de structurele knelpunten die een belemmering vormen voor het concurrentievermogen en de vooruitgang in termen van werkelijke convergentie. Gezien de verslechterde begrotingspositie van het land stelde de Raad op 7 juli 2009 vast dat er in Roemenië een buitensporig tekort bestond. Hij deed de aanbeveling dit tekort in 2011 te corrigeren. Op 16 februari 2010 concludeerde de Raad dat Roemenië doeltreffende actie had ondernomen om het buitensporige tekort te corrigeren, en verlengde hij de termijn voor correctie tot 2012 omdat de bedrijvigheid in 2009 sterker was teruggelopen dan verwacht. (4) Hoewel de in de context van de economische en financiële crisis geconstateerde daling van het bbp vooral conjunctureel van aard is, is ook het niveau van de potentiële productie negatief beïnvloed. Daarnaast kan de crisis ook een negatief effect op de potentiële groei op middellange termijn sorteren als gevolg van lagere investeringen, een beperkte beschikbaarheid van kredieten en een stijgende structurele werkloosheid. Bovendien versterkt de impact van de economische crisis de negatieve gevolgen van de vergrijzing voor de potentiële productie en de houdbaarheid van de overheidsfinanciën. Daarom is het van essentieel belang dat meer vaart wordt gezet achter structurele hervormingen om de potentiële groei te bevorderen. Daarmee zou ook een herstel van de houdbaarheid van de overheidsfinanciën in de hand worden gewerkt. Voor Roemenië is het met name van belang om de ontwerp-pensioenhervorming goed te keuren en door te voeren. Dit geldt ook voor de hervorming van de budgettaire governance en de structurele hervormingen die zijn opgenomen in het programma voor betalingsbalanssteun. Bovendien moeten concrete maatregelen worden genomen om de benutting van middelen uit de EU-structuurfondsen te versnellen, omdat het daardoor mogelijk wordt investeringen in langetermijngroei op te voeren zonder de overeengekomen tekortdoelstellingen in gevaar te brengen. (5) Volgens het macro-economische scenario van het programma zal de reële bbp-groei in 2010 weer positief zijn (1,3 %) en geleidelijk aantrekken tot 3,7 % in 2012. Afgaande op de thans beschikbare informatie, en met name de tegenvallende uitkomst voor het vierde kwartaal van 2009, lijkt dit scenario te berusten op enigszins optimistische groeihypothesen voor 2010. Het macro-economische scenario voor 2011 en 2012 berust op aannemelijke groeihypothesen. Bovendien zullen de externe en budgettaire onevenwichtigheden die mede debet zijn aan de diepe recessie in Roemenië, naar verwachting nog verder afnemen. Wel lijken de inflatieprognoses in het programma (3,7 % in 2010, 3,2 % in 2011 en 2,8 % in 2012) aan de lage kant gezien de verwachte ontwikkeling van de lonen en de productiviteit, gezien het recente herstel van de internationale energieprijzen en gezien de mogelijke verdere stijgingen van gereguleerde prijzen. Daar staat tegenover dat de inflatiedruk wellicht wordt geneutraliseerd bij een waardestijging van de leu tegenover de euro. De verwachte daling van de werkloosheid van 8,4 % in 2009 tot 7,7 % in 2010 lijkt moeilijk te halen in deze prille fase van economisch herstel. (6) In het programma wordt het overheidstekort in 2009 op 8,0 % van het bbp geraamd, iets hoger dan het streefcijfer van 7,8 % door een stijging van betalingsachterstanden bij de overheid. De forse verslechtering ten opzichte van het tekort van 5,5 % van het bbp in 2008 hing grotendeels samen met de gevolgen van de crisis voor de overheidsfinanciën en was vooral te wijten aan achterblijvende ontvangsten, waarbij de scherpste daling zich voordeed bij de btw-opbrengsten en de bijdragen voor de sociale zekerheid. Bovendien vielen de niet-fiscale ontvangsten en de benutting van EU-middelen lager uit dan verwacht. Aan de uitgavenzijde heeft de regering in 2009 een aanmerkelijke budgettaire consolidatie-inspanning geleverd om de toename van het tekort te beperken. Tot de genomen maatregelen behoorden een herstructurering van de overheidsinstanties en bezuinigingen op de uitgaven voor goederen en diensten. Het effect van deze maatregelen was echter kleiner dan aan het begin van het jaar was begroot. Bijgevolg moesten er aanvullende maatregelen worden genomen, zoals de verplichte opname van tien onbetaalde verlofdagen door werknemers in de overheidssector. Deze maatregelen hebben in 2009 tot een verbetering van het structurele saldo met 1 % van het bbp geleid. In het licht van de aanzienlijke budgettaire beperkingen hebben de stimuleringsmaatregelen die in overeenstemming met van het Europees economisch herstelplan (EERP) zijn getroffen, slechts geringe gevolgen voor de begroting: naar schatting 0,2 % van het bbp in zowel 2009 als 2010. Overeenkomstig de door de Raad bepleite exitstrategie en met het oog op de correctie van het buitensporige tekort in 2012 zal de komende jaren worden vastgehouden aan een op begrotingsconsolidatie gericht beleid. (7) De door het parlement in januari 2010 aangenomen begroting voor 2010 mikt op een tekort van 6,3 % van het bbp. Overeenkomstig de beleidsvoorwaarden in het kader van het programma voor betalingsbalanssteun betreft de beoogde aanpassing hoofdzakelijk de uitgaven, die met circa 2,2 % van het bbp worden gekort. De belangrijkste bezuinigingen zijn: een bevriezing van de overheidssalarissen en het schrappen van banen in de overheidssector, waarmee de loonsom van de overheid 0,8 % van het bbp lager moet uitvallen; bezuinigingen op de overheidsuitgaven voor goederen en diensten, die moeten leiden tot een vermindering van het intermediaire verbruik van de overheid met 0,5 % van het bbp; een bevriezing van de pensioenen, waardoor de sociale uitkeringen met 0,8 % van het bbp moeten dalen; en een verlaging van subsidies in de orde van grootte van 0,2 % van het bbp. Het effect van deze maatregelen wordt gedeeltelijk tenietgedaan door uitgavenstijgingen elders, zodat een nettodaling van de primaire-uitgavenquote van 1,3 % resteert. Met name de investeringsuitgaven zouden, mede gezien de beoogde stijging van het gebruik van middelen uit EU-structuurfondsen, met 0,2 % van het bbp moeten toenemen. De overheidsontvangstenquote stijgt met circa 0,6 % van het bbp, met inbegrip van de (eenmalige) opbrengsten uit de vereffening van belastingschulden (Rompetrol-obligatie) van 0,5 % van het bbp. Als deze netto-uitgavenverlagingen en -ontvangstenstijgingen worden gerealiseerd, verbetert het overheidssaldo in 2010 met 1,7 % van het bbp (rekening houdend met een stijging van de rentelasten met 0,3 % van het bbp ten opzichte van het vorige jaar). Wordt de verbreding van de output gap meegerekend, dan geeft het structurele saldo (dat de Commissiediensten op basis van de informatie in het programma hebben herberekend volgens de algemeen aanvaarde methode) een sterke verbetering met 2,25 % van het bbp te zien. (8) Het hoofddoel van de middellangetermijnstrategie in het convergentieprogramma is een verlaging van het tekort tot onder de referentiewaarde van 3 % van het bbp in 2012. Dit strookt met de aanbeveling van de Raad van 16 februari 2010 overeenkomstig artikel 126, lid 7. Het programma volgt een geleidelijk traject voor de verlaging van het nominale tekort: van 6,3 % van het bbp in 2010 naar 4,4 % van het bbp in 2011 en 3,0 % van het bbp in 2012. Het primaire saldo volgt een soortgelijke trend. Het (herberekende) structurele saldo vertoont vooral een aanpassing in het begin van de programmaperiode. Volgens het programma bedraagt de gemiddelde jaarlijkse begrotingsinspanning in de jaren 2010-2012 circa 1,75 % van het bbp, hetgeen strookt met de aanbeveling van de Raad in het kader van de buitensporigtekortprocedure. De aanpassing vindt grotendeels aan de uitgavenzijde plaats, waarbij de primaire uitgaven geleidelijk teruglopen van 37,6 % van het bbp in 2009 naar 33,3 % van het bbp in 2012. De overheidsontvangsten stijgen van 31,1 % van het bbp in 2009 naar 31,7 % van het bbp in 2010 en vlakken daarna af. De structurele consolidatiemaatregelen die zijn genomen om het begrotingsdoel voor 2010 te halen, zullen ook meehelpen om de begrotingsdoelen voor 2011 en 2012 te halen. Zoals door de autoriteiten is meegedeeld, is de middellangetermijndoelstelling (MTD) van Roemenië een structureel tekort van 0,7 % van het bbp. Gezien de laatste prognoses en het schuldniveau sluit de MTD aan bij de doelstellingen van het pact. De MTD wordt in de programmaperiode niet gehaald. (9) Het tekort voor 2010 kan achterblijven bij de prognoses in het programma, omdat sommige maatregelen ter vermindering van de uitgaven, zoals het schrappen van banen bij de overheid, sociaal en politiek moeilijk uitvoerbaar zijn. Bovendien kan het lastig worden om de eenmalige opbrengsten uit de vereffening van de belastingschuld via de Rompetrol-obligatie, die 0,5 % van het bbp extra moet opleveren, volledig te innen. De Roemeense regering heeft zich echter in het kader van het programma voor betalingsbalanssteun verplicht tot het uitvoeren van aanvullende maatregelen, indien de thans overeengekomen maatregelen niet de nodige besparingen opleveren om het beoogde begrotingstekort voor dit jaar te bereiken. Evenzo kan het lastig worden om de programmadoelen in de jaren na 2010 te halen, met name in het licht van de mogelijk schadelijke gevolgen van de verkiezingen voor de overheidsfinanciën. Een ander potentieel middellangetermijnrisico is de opeenhoping van betalingsachterstanden bij overheidsbedrijven, die ongunstige gevolgen kan hebben voor de begroting indien de regering op enig moment gedwongen wordt in te grijpen. Ten slotte ontbreken in het programma maatregelen waarmee het tekort wordt teruggedrongen van 6,3 % van het bbp in 2010 naar 3,0 % van het bbp in 2012. Deze informatie wordt naar verwachting opgenomen in het budgettaire middellangetermijnkader 2011-2013, dat uiterlijk in mei 2010 moet worden vastgesteld. (10) Volgens het convergentieprogramma wordt de bruto overheidsschuld voor 2009 op 23 % van het bbp geraamd, tegen 13,6 % een jaar eerder. De belangrijkste aanjagers van de stijging van de schuldquote waren een scherpe stijging van het tekort, de daling van het bbp, de toename van de rentebetalingen en het waarderingseffect als gevolg van de gedaalde wisselkoers. Hoewel de schuldquote ruim onder de referentiewaarde van het Verdrag blijft, zal zij in de programmaperiode naar verwachting met nog eens 6,7 procentpunten stijgen tot 29,7 % van het bbp in 2012, voornamelijk onder invloed van hoge overheidstekorten. De beoogde ontwikkeling van de schuldquote kan minder gunstig uitvallen indien de begrotingsdoelen van het programma niet worden gehaald. (11) Schuldprognoses op middellange termijn tot 2020 nemen aan dat de bbp-groei en de belastingquote slechts geleidelijk naar het niveau van voor de crisis zullen terugkeren. Dit zou betekenen dat de in het programma geplande begrotingsstrategie op het eerste gezicht en bij verder ongewijzigd beleid niet zou volstaan om de schuldquote ten laatste in 2020 te stabiliseren. (12) Van de vergrijzing gaat een duidelijk groter langetermijneffect op de begroting uit dan gemiddeld in de EU het geval is. Dat komt met name doordat de pensioenuitgaven naar verwacht sterk zullen stijgen. De begrotingssituatie in 2009 zoals deze in het programma wordt ingeschat, maakt dat de budgettaire impact van de vergrijzing op het houdbaarheidstekort nog ernstiger uitvalt. Het terugdringen van het primaire tekort op middellange termijn zoals in het programma is geschetst, en de hervorming van het pensioenstelsel die in het kader van het programma voor betalingsbalanssteun aan Roemenië met de internationale financiële instellingen is overeengekomen om de forse stijging van leeftijdsgebonden uitgaven te beteugelen, zullen bijdragen tot het verkleinen van de in het houdbaarheidsverslag 2009 van de Commissie ( 3 ) als groot aangemerkte risico's voor de houdbaarheid van de overheidsfinanciën. (13) Het begrotingsbeleid tijdens de vraaghausse in de periode 2004-2008 was in hoge mate procyclisch, vergrootte de vanuit de particuliere sector gevoede onevenwichtigheden en versterkte de oververhitting van de economie. Dit was grotendeels te wijten aan een over het geheel genomen zwak budgettair governancekader, waardoor de begrotingsplanning en -uitvoering te wensen overlieten. Ontvangstenmeevallers werden gewoonlijk uitgegeven door begrotingen tijdens het begrotingsjaar aan te passen, zodat er weinig ruimte overbleef voor slechtere tijden. Door de zwakke bestuurlijke capaciteit voor de planning en uitvoering van openbare investeringsprojecten kwam het herhaaldelijk voor dat geplande investeringen niet werden uitgevoerd. Om hun begrotingskader solider te maken, hebben de Roemeense autoriteiten zich er in het kader van het EU-programma voor betalingsbalanssteun toe verplicht de budgettaire governance te verbeteren. Bij het parlement is een wetsontwerp inzake budgettaire verantwoording ingediend, dat voorziet in een bindend budgettair middellangetermijnkader, in een beperking van begrotingsaanpassingen tijdens het begrotingsjaar, in solide begrotingsregels en in de oprichting van een begrotingsraad als onafhankelijke controle-instantie voor de overheidsfinanciën. Er zijn streefdata vastgesteld voor de oprichting van de begrotingsraad (eind april) en voor de indiening van het budgettaire middellangetermijnkader voor 2011-2013 (eind mei). (14) Een verbetering van de doeltreffendheid en doelmatigheid van het openbaar bestuur op centraal en decentraal niveau is een hoofdprioriteit en -uitdaging voor de regering. De probleemanalyse, het kader voor budgettaire governance, de begrotingsplanning en -uitvoering en de handhaving van het beleid gaan erop vooruit in het kader van de multilaterale bijstand van internationale financiële instellingen. Wel is nog verdere vooruitgang noodzakelijk om meer in het algemeen een verslechtering van het ondernemingsklimaat en van de toegang tot en de kwaliteit van de openbare diensten te voorkomen. Met het oog op de aanpak van de problemen bij afzonderlijke ministeries én van stelselmatige problemen waarvoor een regeringsbrede benadering vereist is, wordt binnenkort gestart met een functionele toetsing van het openbaar bestuur. Daarnaast is het de bedoeling om met concrete maatregelen de doelmatigheid van het fiscaal beheer te verbeteren en de controle door de centrale overheid van de uitgaven van de lokale autoriteiten en overheidsbedrijven aan te scherpen. De autoriteiten hebben een plan aangenomen om zwartwerk te bestrijden. Daarin ligt de nadruk op maatregelen om de efficiëntie van de arbeidsinspectie te verhogen. Ook wordt gewerkt aan een verbetering van de doeltreffendheid en doelmatigheid van de overheidsuitgaven op het gebied van onderwijs en O&O. Tot slot is de regering van plan concrete maatregelen te nemen om de geringe benutting van middelen uit de EU-structuurfondsen te verhogen. (15) Al met al is de in het programma uitgestippelde begrotingsstrategie voor 2010 in grote lijnen in overeenstemming met de aanbeveling die de Raad overeenkomstig artikel 126, lid 7, heeft gedaan. Niettemin zou het overheidstekort voor 2010 ongunstiger kunnen uitvallen dan voorspeld, met name door politieke en sociale problemen bij de uitvoering van een aantal van de beoogde hervormingen. Als deze risico's werkelijkheid worden, zullen de thans door de autoriteiten voorbereide noodmaatregelen moeten worden uitgevoerd. Aangezien concrete consolidatiemaatregelen in het programma ontbreken, is het mogelijk dat de begrotingsstrategie vanaf 2011 niet langer spoort met de aanbeveling van de Raad overeenkomstig artikel 126, lid 7. Het programma ontbeert met name bijzonderheden over de aanvullende consolidatiemaatregelen die in 2011 en 2012 moeten worden genomen om de begrotingsdoelen te halen. Dergelijke details zouden bekend moeten worden met het uiterlijk eind mei 2010 goed te keuren budgettaire middellangetermijnkader 2011-2013. Voor de periode 2010-2012 als geheel impliceert het begrotingsscenario van het programma een gemiddelde jaarlijkse begrotingsinspanning van 1,75 %, wat strookt met de aanbeveling van de Raad overeenkomstig artikel 126, lid 7, maar aan dezelfde risico's onderhevig is als de begrotingsdoelen. (16) Wat de in de gedragscode voor stabiliteits- en convergentieprogramma's gespecificeerde gegevensvereisten betreft, vertoont het programma enkele lacunes in de facultatieve gegevens ( 4 ) . Bovendien worden de basisaannames van het programma in afwijking van de gedragscode niet in een afzonderlijke tabel gepresenteerd. In de aanbevelingen die de Raad op 16 februari 2010 overeenkomstig artikel 126, lid 7, heeft gedaan opdat in 2012 een einde aan de buitensporigtekortsituatie zou worden gemaakt, werd Roemenië tevens verzocht in een apart hoofdstuk in de geactualiseerde convergentieprogramma's verslag uit te brengen over de vorderingen van het land bij de uitvoering van 's Raads aanbevelingen. Het huidige geactualiseerde programma bevat een apart hoofdstuk over de toepassing van de buitensporigtekortprocedure ten aanzien van Roemenië. De algehele conclusie luidt dat het consolidatietraject van het convergentieprogramma op het eerste gezicht toereikend is en strookt met de aanbeveling van de Raad overeenkomstig artikel 126, lid 7, VWEU. Om de tekortdoelstelling te halen, is het echter essentieel dat de consolidatiemaatregelen die voor 2010 zijn gepland, volledig worden uitgevoerd. Daarnaast worden de in 2011 en 2012 te nemen consolidatiemaatregelen in het programma onvoldoende gespecificeerd. De Roemeense regering heeft zich ertoe verplicht om indien nodig consolidatiemaatregelen te nemen, zodat de tekortdoelstelling voor 2010 kan worden gehaald. Bovendien zou de hervorming van de budgettaire governance, waartoe in het kader van het EU-programma voor betalingsbalansbijstand aan Roemenië is besloten, moeten helpen om de begrotingsdoelen voor 2011 en 2012 te realiseren. Tot slot zal de vaststelling en uitvoering van de ontwerp-pensioenhervorming van cruciaal belang zijn voor het verbeteren van de houdbaarheid van de overheidsfinanciën op lange termijn. In het licht van de bovenstaande beoordeling, gezien de aanbeveling van 16 februari 2010 overeenkomstig artikel 126, lid 7, VWEU en gezien de noodzaak om een duurzame convergentie te waarborgen, wordt Roemenië verzocht om: i) de budgettaire consolidatiemaatregelen voor 2010 die zijn overeengekomen in het kader van het programma voor betalingsbalanssteun, strikt uit te voeren en indien nodig verdere correctiemaatregelen te treffen om het beoogde overheidstekort voor 2010 te halen; in het voor eind mei 2010 op te stellen budgettaire middellangetermijnkader de budgettaire consolidatiemaatregelen te specificeren die nodig zijn om de budgettaire programmadoelen voor 2011 en 2012 te verwezenlijken; ii) het begrotingskader te verbeteren door de wet op de budgettaire verantwoording aan te nemen en uit te voeren, en bij de uitwerking en uitvoering van begrotingsbeleid met name rekening te houden met de analyse van de begrotingsraad; iii) de ontwerp-pensioenwet die tot een duidelijke verbetering van de houdbaarheid van de overheidsfinanciën op lange termijn zou leiden, aan te nemen en uit te voeren. Vergelijking van de voornaamste macro-economische en budgettaire prognoses 2008 2009 2010 2011 2012 Reëel bbp (verandering in %) CP mrt 2010 7,3 –7,0 1,3 2,4 3,7 COM nov 2009 6,2 –8,0 0,5 2,6 n.b. CP jun 2009 7,1 –4,0 0,1 2,4 n.b. HICP-inflatie (%) CP mrt 2010 7,9 5,6 3,7 3,2 2,8 COM nov 2009 7,9 5,7 3,5 3,4 n.b. CP jun 2009 7,9 5,8 3,5 3,2 n.b. Output gap ( 5 ) (% van het potentiële bbp) CP mrt 2010 9,5 –1,7 –3,3 –3,7 –2,7 COM nov 2009 ( 6 ) 10,0 –2,2 –4,4 –4,3 n.b. CP jun 2009 8,7 0,5 –2,5 –2,9 n.b . Netto financieringsoverschot/-tekort t.o.v. het buitenland (% van het bbp) CP mrt 2010 –11,2 –3,9 –3,9 –3,9 –3,7 COM nov 2009 –11,8 –5,0 –5,1 –5,2 n.b. CP jun 2009 –11,9 –6,3 –5,4 –5,2 n.b. Overheidsontvangsten (% van het bbp) CP mrt 2010 32,8 31,1 31,7 31,9 31,8 COM nov 2009 32,8 31,6 31,8 32,0 n.b. CP jun 2009 33,1 33,2 33,7 34,2 n.b. Overheidsuitgaven (% van het bbp) CP mrt 2010 38,4 39,1 38,1 36,4 34,8 COM nov 2009 38,4 39,4 38,6 37,9 n.b. CP jun 2009 38,5 38,3 37,8 37,0 n.b. Overheidssaldo (% van het bbp) CP mrt 2010 –5,5 –8,0 –6,3 –4,4 –3,0 COM nov 2009 –5,5 –7,8 –6,8 –5,9 n.b. CP jun 2009 –5,4 –5,1 –4,1 –2,9 n.b. Primair saldo (% van het bbp) CP mrt 2010 –4,8 –6,5 –4,5 –2,6 –1,6 COM nov 2009 –4,8 –6,2 –5,0 –3,9 n.b. CP jun 2009 –4,7 –3,6 –2,4 –1,4 n.b. Voor conjunctuurinvloeden gecorrigeerd saldo ( 5 ) (% van het bbp) CP mrt 2010 –8,5 –7,5 –5,2 –3,2 –2,1 COM nov 2009 –8,5 –7,1 –5,5 –4,6 n.b. CP jun 2009 –8,2 –5,3 –3,3 –2,0 n.b. Structureel saldo ( 7 ) (% van het bbp) CP mrt 2010 –8,5 –7,5 –5,2 –3,2 –2,1 COM nov 2009 –8,5 –7,1 –5,5 –4,6 n.b. CP jun 2009 –8,2 –5,3 –3,3 –2,0 n.b. Bruto overheidsschuld (% van het bbp) CP mrt 2010 13,6 23,0 28,3 29,4 29,7 COM nov 2009 13,6 21,8 27,4 31,3 n.b. CP jun 2009 13,6 18,0 20,8 22,0 n.b. Convergentieprogramma (CP); najaarsprognoses 2009 van de diensten van de Commissie (COM); berekeningen van de diensten van de Commissie. ( 1 ) PB L 209 van 2.8.1997, blz. 1 . De documenten waarnaar in deze tekst wordt verwezen, zijn te vinden op: http://ec.europa.eu/economy_finance/sgp/index_nl.htm ( 2 ) Vanwege de opgelopen financiële spanningen heeft de Raad op 6 mei 2009 Beschikking 2009/459/EG vastgesteld om Roemenië uit hoofde van de betalingsbalansfaciliteit voor lidstaten een middellangetermijnkrediet van 5 miljard EUR te verstrekken. De EU-bijstand aan Roemenië wordt verleend in combinatie met leningen van het IMF (13 miljard EUR), de Wereldbank (1 miljard EUR) en de EIB en de EBWO (1 miljard EUR). ( 3 ) In zijn conclusies van 10 november 2009 over de houdbaarheid van de overheidsfinanciën „roept de Raad de lidstaten op in hun komende stabiliteits- en convergentieprogramma's op houdbaarheid gerichte strategieën centraal te stellen” en verzoekt hij voorts „de Commissie om, tezamen met het Comité voor de economische politiek en het Economisch en Financieel Comité, nog voor het volgende houdbaarheidsverslag de methodes ter beoordeling van de langetermijnhoudbaarheid van de overheidsfinanciën nader uit te werken”. Het volgende houdbaarheidsverslag is voor 2012 gepland. ( 4 ) Met name ontbreken gegevens over de werkgelegenheid in termen van gewerkte uren en over de overheidsuitgaven naar functie. ( 5 ) In de programma's vermelde output gaps en voor conjunctuurinvloeden gecorrigeerde saldi, zoals herberekend door de diensten van de Commissie op basis van de in de programma's voorkomende informatie. ( 6 ) Op basis van een geraamde potentiële groei van achtereenvolgens 5,1 %, 3,4 %, 2,9 % en 2,5 % in de periode 2008-2011. ( 7 ) Voor conjunctuurinvloeden gecorrigeerd saldo, ongerekend eenmalige en andere tijdelijke maatregelen. Bronnen: Convergentieprogramma (CP); najaarsprognoses 2009 van de diensten van de Commissie (COM); berekeningen van de diensten van de Commissie.",
  "source": "EUR LEX"
}