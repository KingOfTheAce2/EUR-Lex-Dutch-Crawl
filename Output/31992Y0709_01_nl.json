{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992Y0709(01):NL:HTML\">",
  "content": "EUR-Lex - 31992Y0709(01) - NL Avis juridique important | 31992Y0709(01) Resolutie van de Raad van 18 juni 1992 betreffende de rol van de Europese normalisatie in de Europese economie Publicatieblad Nr. C 173 van 09/07/1992 blz. 0001 - 0002 RESOLUTIE VAN DE RAAD van 18 juni 1992 betreffende de rol van de Europese normalisatie in de Europese economie (92/C 173/01) DE RAAD VAN DE EUROPESE GEMEENSCHAPPEN, 1.  HERINNEREND aan zijn conclusies betreffende normalisatie van 16 juli 1984 en zijn resolutie van 7 mei 1985 betreffende een nieuwe aanpak op het gebied van de technische harmonisatie en normalisatie (1), 2. HERINNEREND aan het communautaire beleid betreffende toegang tot overheidsopdrachten, waarin aan de Europese normalisatie een belangrijke rol wordt toegekend, doordat in de Richtlijnen 71/305/EEG (2), 77/62/EEG (3) en 90/531/EEG (4) van de  aanbestedende diensten wordt verlangd dat zij aan de Europese normen refereren, 3. HERINNEREND aan de doelstellingen van de Europese Akte, waaronder versterking van de economische en sociale samenhang, 4. HERINNEREND aan de mededeling van de Commissie betreffende het industriebeleid in een open en door concurrentie gekenmerkte context, waarvan de conclusies op 26 november 1990 door de Raad zijn goedgekeurd, 5. ERAAN HERINNEREND dat er Europese normen nodig zijn om de interoperabiliteit van de transeuropese netwerken in de geest van de conclusies van de Europese Raad van Maastricht te kunnen bereiken, 6. GELET OP het feit dat tijdens de brede en belangrijke discussie tussen alle betrokkenen over de toekomstige ontwikkeling van de Europese normalisatie, die naar aanleiding van de publikatie van de mededeling van de Commissie van 16 oktober 1990 (5)  heeft plaatsgevonden, is gewezen op het strategische belang van de Europese normalisatie voor de Europese markt, 7. GELET OP het advies van het Europese Parlement (6), het advies van het Economisch en Sociaal Comité (7), het advies van de sociale partners dat is uitgebracht tijdens de raadplegingsfase voor deze mededeling en de mededeling van de Commissie aan de  Raad van 20 december 1991 over de normalisatie in de Europese economie (8), 8. WIJST op het belang van een samenhangend Europees normalisatiestelsel, door en voor de betrokkenen georganiseerd, gebaseerd op transparantie, openheid, consensus, onafhankelijkheid van particuliere belangen, doelmatigheid en besluitvorming op basis  van nationale vertegenwoordiging; 9. IS VAN OORDEEL dat de Europese normalisatie, die weliswaar op vrijwillige basis is georganiseerd, ook het openbaar belang dient en dat het daarom noodzakelijk is op Europees niveau een partnerschaprelatie voort te zetten en uit te breiden tussen de  Gemeenschap en de Europese normalisatie-instituten; 10. BEVESTIGT het belang van een internationale normalisatie die normen produceert die door alle partners in het internationale handelsverkeer daadwerkelijk worden toegepast en die aan de eisen van het communautaire beleid voldoen; 11. ONDERSCHRIJFT dat ernaar moet worden gestreefd het Europese normalisatiewerk niet te versnipperen en dat de administratieve rompslomp van het stelsel niet ten koste van de efficiëntie mag toenemen; 12. SPREEKT ZIJN VOLDOENING UIT over de reeds door de Europese normalisatie-instituten genomen maatregelen in het kader van de bovengenoemde discussie, met name de besluiten inzake doelmatigheid, openstelling voor de economische en sociale partners op  Europees niveau, transparantie van het normalisatiewerk, zichtbaarheid, toegankelijkheid en duidelijke herkenbaarheid van de Europese normen, over de samenwerking met derde landen alsmede over de akkoorden met internationale normalisatie-instituten, en  acht het van belang dat dit werk wordt voortgezet; 13. BENADRUKT dat er dringend Europese normen van hoge kwaliteit ter beschikking moeten staan, zowel voor de toepassing van de richtlijnen en de uitvoering van het Europese beleid als om te beantwoorden aan de behoeften van de markt; 14. ACHT een betere daadwerkelijke beschikbaarheid van de Europese normen op nationaal niveau noodzakelijk, en wel door deze systematisch en snel in nationale normen om te zetten, ten einde een ruime verspreiding ervan alsmede een doeltreffende uniforme  toepassing van de communautaire besluiten mogelijk te maken; 15. ONDERSTREEPT het belang om de banden tussen onderzoek- en ontwikkelingswerk en normalisatiewerk nauwer aan te halen; 16. ZAL voor de tenuitvoerlegging van het communautaire beleid op het gebied van de technische harmonisatie VOORTGAAN op de weg van de nieuwe aanpak, als omschreven in zijn resolutie van 7 mei 1985 (9), op elk gebied waar dit mogelijk is; 17. IS VAN OORDEEL dat het gebruik van de Europese normen meer moet worden aangemoedigd als instrument voor economische en industriële integratie binnen de Europese markt, en als technische steun voor de wetgeving, met name voor het bepalen van de  technische specificaties voor produkten en diensten of beproevingsmethoden, op andere gebieden die door communautaire wetgeving worden geregeld; 18. VERZOEKT de Europese normalisatie-instituten hun cooerdinatie te versterken, opdat de werkzaamheden - gelet op de beperkte middelen - optimaal kunnen worden georganiseerd; 19. MOEDIGT de Europese normalisatie-instituten AAN, gezamenlijk hun overleg met alle betrokken partijen, inclusief het midden- en kleinbedrijf, op geregelde basis voort te zetten en te intensiveren; 20. VERZOEKT de Europese normalisatie-instituten hun besprekingen over een eventuele geharmoniseerde vermelding van de conformiteit met de Europese normen voort te zetten; 21. VERZOEKT de Commissie het beginsel van verwijzing naar Europese normen bij toekomstige ontwerpen voor communautaire wetgeving waar nodig toe te passen; 22. VERZOEKT alle betrokkenen zich op Europees niveau te organiseren en tot een nauwere cooerdinatie te komen, ten einde als zodanig constructief en efficiënter samen te werken met de Europese normalisatie-instituten; 23. VERZOEKT de Lid-Staten alle ter zake dienende maatregelen te treffen, opdat hun nationale normalisatie-instituten de gemeenschappelijke regels van de Europese normalisatie-instituten waarvan zij lid zijn, in acht nemen en daadwerkelijk deelnemen aan  het Europese normalisatiewerk; 24. VERBINDT ZICH ERTOE VOORT TE GAAN met het geven van financiële steun aan de Europese normalisatie-instituten, binnen de grenzen van de algemene begroting, om het opstellen van de vereiste normen voor de communataire wetgeving en beleidsterreinen  mogelijk te maken. (1) PB nr. C 136 van 4. 8. 1985. (2) PB nr. L 185 van 16. 8. 1971, blz. 5. (3) PB nr. L 13 van 15. 1. 1977, blz. 1. (4) PB nr. L 297 van 29. 10. 1990, blz. 1.(5) PB nr. C 20 van 28. 1. 1991, blz. 1. (6) PB nr. C 240 van 16. 9. 1991, blz. 208. (7) PB nr. C 120 van 6. 5. 1991, blz. 28. (8) PB nr. C 96 van 15. 4. 1992, blz. 2.(9) PB nr. C 136 van 4. 6. 1985, blz. 1.",
  "source": "EUR LEX"
}