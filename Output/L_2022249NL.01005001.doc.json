{
  "url": "http://www.w3.org/1999/xhtml\">",
  "content": "L_2022249NL.01005001.xml 27.9.2022 NL Publicatieblad van de Europese Unie L 249/50 UITVOERINGSBESLUIT (EU) 2022/1656 VAN DE COMMISSIE van 26 september 2022 inzake de erkenning van de regeling “Austrian Agricultural Certification Scheme (AACS)” voor het aantonen van de naleving van de vereisten van Richtlijn (EU) 2018/2001 van het Europees Parlement en de Raad ten aanzien van biobrandstoffen, vloeibare biomassa, biomassabrandstoffen, vloeibare en gasvormige brandstoffen van niet-biologische oorsprong en brandstoffen op basis van hergebruikte koolstof (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2018/2001 van het Europees Parlement en de Raad van 11 december 2018 ter bevordering van het gebruik van energie uit hernieuwbare bronnen ( 1 ) , en met name artikel 30, lid 6, Overwegende hetgeen volgt: (1) Richtlijn (EU) 2018/2001 legt vereisten vast voor biobrandstoffen, vloeibare biomassa en biomassabrandstoffen, en gasvormige brandstoffen van niet-biologische oorsprong en brandstoffen op basis van hergebruikte koolstof, om te waarborgen dat die alleen kunnen worden meegeteld voor het behalen van de in die richtlijn vastgestelde streefcijfers als ze duurzaam geproduceerd zijn en tot aanzienlijk minder uitstoot van broeikasgassen leiden in vergelijking met fossiele brandstoffen. In artikel 29 van Richtlijn (EU) 2018/2001 worden duurzaamheids- en broeikasgasemissiereductiecriteria voor biobrandstoffen, vloeibare biomassa en biomassabrandstoffen vastgelegd, en artikel 26 van die richtlijn en Gedelegeerde Verordening (EU) 2019/807 van de Commissie ( 2 ) leggen de criteria vast voor het bepalen van: — de grondstoffen voor biobrandstoffen, vloeibare biomassa of biomassabrandstoffen met een hoog risico op indirecte veranderingen in landgebruik, en — de biobrandstoffen, vloeibare biomassa en biomassabrandstoffen met een hoog risico van indirecte veranderingen in landgebruik die aan bepaalde voorwaarden voldoen, die kunnen worden gecertificeerd als een laag risico op indirecte veranderingen in landgebruik. (2) Richtlijn (EU) 2018/2001 bepaalt ook regels voor een berekening van de bijdrage van hernieuwbare elektriciteit tot de streefcijfers voor de vervoerssector, als elektriciteit rechtstreeks wordt gebruikt om elektrische voertuigen aan te drijven, en als deze wordt gebruikt om hernieuwbare vloeibare en gasvormige transportbrandstoffen van niet-biologische oorsprong te produceren. (3) De lidstaten kunnen gebruikmaken van vrijwillige systemen of nationale certificeringsregelingen ter controle van de naleving van de regels voor biobrandstoffen, vloeibare biomassa, biomassabrandstoffen, hernieuwbare vloeibare en gasvormige brandstoffen van niet-biologische oorsprong en brandstoffen op basis van hergebruikte koolstof. Vrijwillige systemen en nationale certificeringsregelingen hebben een belangrijke rol gespeeld bij het aantonen van de naleving van de duurzaamheids- en broeikasgasemissiereductiecriteria voor biobrandstoffen en vloeibare biomassa krachtens Richtlijn 2009/28/EG van het Europees Parlement en de Raad ( 3 ) . In Richtlijn (EU) 2018/2001 is de rol van vrijwillige systemen en nationale certificeringsregelingen uitgebreid. Ten eerste kunnen zij nu dienen om te certificeren dat alle uit biomassa geproduceerde brandstoffen, inclusief gasvormige en vaste brandstoffen aan de duurzaamheidscriteria van Richtlijn (EU) 2018/2001 voldoen, en om nauwkeurige gegevens te verstrekken over de broeikasgasemissiereductie ervan. Ten tweede kunnen zij dienen om te certificeren dat hernieuwbare vloeibare en gasvormige transportbrandstoffen van niet-biologische oorsprong en brandstoffen op basis van hergebruikte koolstof aan de broeikasgasemissiereductiecriteria ervan voldoen. Ten derde kunnen zij dienen als bewijs van naleving van de regels van artikel 27, lid 3, van Richtlijn (EU) 2018/2001 voor de berekening van hernieuwbare elektriciteit in de vervoerssector. Ten vierde kunnen zij dienen als bewijs dat de marktdeelnemers de juiste informatie invoeren in de nationale of Uniedatabank inzake hernieuwbare brandstoffen en transportbrandstoffen op basis van hergebruikte koolstof overeenkomstig artikel 28, lid 4, van Richtlijn (EU) 2018/2001. Ten vijfde kunnen zij dienen om biobrandstoffen, vloeibare biomassa en biomassabrandstoffen met een laag risico op indirecte veranderingen in landgebruik te certificeren. (4) Als een marktdeelnemer bewijzen of gegevens over de naleving van de duurzaamheids- en broeikasgasemissiereductiecriteria indient die verkregen zijn overeenkomstig een door de Commissie erkende vrijwillige regeling of nationale certificeringsregeling, mag een lidstaat, voor zover het erkenningsbesluit daarop betrekking heeft, de marktdeelnemer niet vragen om nader bewijs van de naleving daarvan te leveren. De positieve beoordeling en formele erkenning door de Commissie van een vrijwillige regeling of een nationale certificeringsregeling waarborgen derhalve dat de lidstaten de nalevingsverklaringen ervan moeten aanvaarden. (5) Oostenrijk heeft op 14 juli 2021 bij de Commissie voor de eerste maal een verzoek om erkenning overeenkomstig artikel 30, lid 6, van Richtlijn (EU) 2018/2001 ingediend voor de regeling “Austrian agricultural certification scheme (AACS)”. Dat verzoek leidde tot een beoordeling van de regeling door de Commissie, waarbij enkele noodzakelijk te wijzigen punten aan het licht kwamen. Bij de gewijzigde regeling die Oostenrijk op 7 maart 2022 opnieuw heeft ingediend, zijn deze kwesties opgelost. De regeling heeft betrekking op landbouwgrondstoffen en plantaardige oliën (met inbegrip van residuen) van het landbouwbedrijf tot de eerste verwerking. (6) Uit de beoordeling door de Commissie van de vrijwillige regeling “AACS” is gebleken dat die regeling afdoende aan de duurzaamheidscriteria zoals vastgesteld in artikel 29, leden 3, 4 en 5, van Richtlijn (EU) 2018/2001 voldoet, en ook accurate gegevens over broeikasgasemissiereductie bevat voor de toepassing van artikel 29, lid 10, van Richtlijn (EU) 2018/2001, en dat een massabalansmethodologie wordt toegepast overeenkomstig de vereisten van artikel 30, leden 1 en 2, van Richtlijn (EU) 2018/2001. (7) Uit de evaluatie van “AACS” is gebleken dat de regeling beantwoordt aan passende normen inzake betrouwbaarheid, transparantie en onafhankelijke auditing, en aan de methodologische eisen van bijlage V bij Richtlijn (EU) 2018/2001 voldoet. (8) De erkende regeling moet beschikbaar worden gesteld in de afdeling over vrijwillige regelingen op de Europa-website van de Commissie. (9) De in dit besluit vervatte maatregelen zijn in overeenstemming met het advies van het Comité voor de duurzaamheid van biobrandstoffen, vloeibare biomassa en biomassabrandstoffen, HEEFT HET VOLGENDE BESLUIT VASTGESTELD: Artikel 1 De op 7 maart 2022 bij de Commissie ingediende regeling “Austrian agricultural certification scheme” (“de regeling”) vertoont voor de conform de regeling gecontroleerde brandstoffen de volgende elementen: a) leveringen van biobrandstoffen, vloeibare biomassa en biomassabrandstoffen voldoen aan de duurzaamheidscriteria zoals vastgesteld in artikel 29, leden 2 tot en met 5 en lid 10, van Richtlijn (EU) 2018/2001; b) marktdeelnemers voldoen aan de verplichting de juiste informatie in te voeren in de nationale of Uniedatabank inzake hernieuwbare brandstoffen en transportbrandstoffen op basis van hergebruikte koolstof overeenkomstig artikel 28, lid 4, van Richtlijn (EU) 2018/2001. De regeling bevat ook accurate gegevens over broeikasgasemissiereductie voor de toepassing van artikel 29, lid 10, van Richtlijn (EU) 2018/2001, in de zin dat zij waarborgt dat alle relevante informatie van de marktdeelnemers stroomopwaarts in de bewakingsketen wordt doorgegeven aan de marktdeelnemers stroomafwaarts in de bewakingsketen. Artikel 2 Dit besluit heeft een geldigheidsduur van vijf jaar vanaf de datum van inwerkingtreding. Indien de inhoud van de regeling, zoals ingediend voor erkenning bij de Commissie op 7 maart 2022, wijzigingen ondergaat die gevolgen kunnen hebben voor de grondslag van dit besluit, worden dergelijke wijzigingen onverwijld aan de Commissie gemeld. De Commissie beoordeelt de gemelde wijzigingen om na te gaan of de regeling nog steeds in de juiste mate voldoet aan de naleving van de duurzaamheidscriteria waarvoor ze is erkend. Artikel 3 De Commissie kan dit besluit in bepaalde omstandigheden intrekken, onder meer: a) als duidelijk is aangetoond dat de regeling elementen die van belang voor dit besluit worden geacht, niet heeft uitgevoerd of is opgehouden die uit te voeren, op een wijze die een ernstige en structurele inbreuk vormt; b) als de regeling geen jaarlijks verslag indient bij de Commissie overeenkomstig artikel 30, lid 5, van Richtlijn (EU) 2018/2001, of c) als de regeling niet voldoet aan de normen voor onafhankelijke auditing of andere vereisten als bedoeld in de in artikel 30, lid 8, van Richtlijn (EU) 2018/2001 vermelde uitvoeringshandelingen of geen verbeteringen uitvoert met betrekking tot andere elementen van de regeling die van belang worden geacht voor een voortgezette erkenning. Artikel 4 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 26 september 2022. Voor de Commissie De voorzitter Ursula VON DER LEYEN ( 1 ) PB L 328 van 21.12.2018, blz. 82 . ( 2 ) Gedelegeerde Verordening (EU) 2019/807 van de Commissie van 13 maart 2019 tot aanvulling van Richtlijn (EU) 2018/2001 van het Europees Parlement en de Raad wat betreft het bepalen van de grondstoffen met een hoog risico van indirecte veranderingen in landgebruik waarbij een belangrijke uitbreiding van het productiegebied naar land met grote koolstofvoorraden waar te nemen valt, en de certificering van biobrandstoffen, vloeibare biomassa en biomassabrandstoffen met een laag risico op indirecte veranderingen in landgebruik ( PB L 133 van 21.5.2019, blz. 1 ). ( 3 ) Richtlijn 2009/28/EG van het Europees Parlement en de Raad van 23 april 2009 ter bevordering van het gebruik van energie uit hernieuwbare bronnen en houdende wijziging en intrekking van Richtlijn 2001/77/EG en Richtlijn 2003/30/EG ( PB L 140 van 5.6.2009, blz. 16 ).",
  "source": "EUR LEX"
}