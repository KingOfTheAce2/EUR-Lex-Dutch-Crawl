{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997Y0624(01):NL:HTML\">",
  "content": "EUR-Lex - 31997Y0624(01) - NL Avis juridique important | 31997Y0624(01) Resolutie van de Raad van 9 juni 1997 over voorkoming en beteugeling van voetbalvandalisme door ervaringsuitwisseling, stadionverboden en mediabeleid Publicatieblad Nr. C 193 van 24/06/1997 blz. 0001 - 0001 RESOLUTIE VAN DE RAAD van 9 juni 1997 over voorkoming en beteugeling van voetbalvandalisme door ervaringsuitwisseling, stadionverboden en mediabeleid (97/C 193/01) DE RAAD VAN DE EUROPESE UNIE, Eraan herinnerend dat overeenkomstig artikel K.1, punt 9, van het Verdrag betreffende de Europese Unie politiële samenwerking door de lidstaten als een aangelegenheid van gemeenschappelijk belang wordt beschouwd, Gezien de aanbeveling van de Raad van 22 april 1996 betreffende richtsnoeren ter voorkoming en beteugeling van ongeregeldheden rond voetbalwedstrijden (1), Overwegende dat de Raad een gemeenschappelijk optreden heeft vastgesteld inzake politiële samenwerking bij manifestaties in ruime zin (2); Overwegende dat in de conclusies en aanbevelingen van het op 19 en 20 maart 1997 te Amsterdam gehouden seminar over voetbalvandalisme wordt onderstreept dat op enkele punten verdere intensivering moet worden betracht van de politiële samenwerking ter voorkoming en beteugeling van ongeregeldheden rond voetbalwedstrijden; Overwegende dat landen waar stadionverboden worden gehanteerd, deze ervaren als een doeltreffend instrument ter voorkoming en beteugeling van ongeregeldheden rond nationale voetbalwedstrijden; dat verboden in sommige lidstaten worden opgelegd door voetbalclubs op basis van het civiel recht en in andere door wetshandhavingsinstanties op basis van het publiek recht; Overwegende dat het aan de lidstaten is om te bepalen of, en zo ja op welke grondslag, een stadionverbod wordt opgelegd, en dat het wenselijk is dat een stadionverbod dat in de ene lidstaat wordt uitgesproken bij een Europese voetbalwedstrijd wordt gehandhaafd in de andere lidstaten; Overwegende dat in verband met toegenomen mobiliteit en communicatiemogelijkheden meer inzicht gewenst is in de internationale ontwikkelingen met betrekking tot voetbalvandalisme; Overwegende dat een goede mediastrategie alsmede een periodieke uitwisseling van inzichten en ervaringen tussen experts bijdragen tot de beteugeling en beheersing van ongeregeldheden bij voetbalwedstrijden, NEEMT DE VOLGENDE RESOLUTIE AAN: 1. De verantwoordelijke ministers nodigen hun nationale voetbalsportbonden uit om te onderzoeken op welke wijze op basis van het civiel recht opgelegde stadionverboden overeenkomstig het nationale recht ook kunnen gelden voor voetbalwedstrijden in Europees verband. 2. Het is gewenst dat jaarlijks een situatieschets wordt opgesteld, waarbij een beeld wordt gegeven van de situatie in de betrokken lidstaten met betrekking tot het voetbalvandalisme en van relevante ontwikkelingen in de aanpak ervan. Daarbij wordt in het bijzonder aandacht geschonken aan internationale netwerken van supportersgroepen. 3. Het is gewenst dat een checklist mediabeleid wordt ontwikkeld die ten behoeve van de politieautoriteiten in de betrokken landen aanbevelingen bevat voor een mediastrategie rondom internationale voetbalwedstrijden, met name kampioenschappen. 4. Het is gewenst dat jaarlijks een bijeenkomst van experts plaatsvindt waarop relevante ervaringen worden uitgewisseld, contacten worden verstevigd en een situatieschets wordt voorbereid. 5. De Raad verzoekt de lidstaten de resultaten van onderzoek en van acties die op nationaal niveau zijn ontwikkeld, overeenkomstig de voorgaande punten in het kader van de Raad te bespreken en uiterlijk in de eerste helft van 1998 aan de Raad daarover verslag uit te brengen, zo nodig vergezeld van passende initiatieven voor een besluit van de Raad betreffende een gemeenschappelijk optreden. (1) PB nr. C 131 van 3. 5. 1996, blz. 1. (2) PB nr. L 147 van 5. 6. 1997, blz. 1.",
  "source": "EUR LEX"
}