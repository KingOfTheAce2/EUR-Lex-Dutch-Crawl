{
  "url": "http://www.w3.org/1999/xhtml\"><!--",
  "content": "L_2022200NL.01015201.xml 29.7.2022 NL Publicatieblad van de Europese Unie L 200/152 BESLUIT (EU) 2022/1327 VAN DE RAAD van 26 juli 2022 met het verzoek aan de Commissie een studie voor te leggen over de situatie van de interne markt van de postdiensten in de Unie, met name wat betreft de toepassing van Richtlijn 97/67/EG van het Europees Parlement en de Raad, en tevens een voorstel in te dienen, indien passend, in het licht van de resultaten van de studie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 241, Overwegende hetgeen volgt: (1) De brievenpost is sinds 2008 in de Unie jaarlijks met 4,9 % afgenomen, en deze tendens is versneld door de krimp van de economie als gevolg van de COVID-19-pandemie, tijdens welke het brievenpostvolume tussen 2019 en 2020 met 12 % tot 26 % is gedaald. (2) Bij de pakketbezorgdiensten is er sinds 2008 in de Unie jaarlijks een stijging van naar schatting 9 %, en deze tendens is versneld als gevolg van de COVID-19-pandemie. (3) De kosten van de universeledienstverplichting op basis van de kostenschaal zijn gestegen als gevolg van de sterke daling van de markt voor brievenpost. (4) De ontwikkeling van de elektronische handel en de digitalisering hebben nieuwe spelers, producten en diensten op de markt van de postdiensten gebracht. (5) In elke lidstaat worden universele postdiensten in het hele land aangeboden, terwijl de behoeften van de gebruikers van die diensten aanzienlijk zijn veranderd. (6) Het concept “universele dienst” moet de veranderende behoeften van de gebruikers weerspiegelen en flexibel en duurzaam zijn. (7) Richtlijn 97/67/EG van het Europees Parlement en de Raad ( 1 ) heeft haar doelstellingen gedeeltelijk verwezenlijkt. Het kan echter nodig zijn de richtlijn te herzien om ervoor te zorgen dat zij toekomstbestendig is en de bovengenoemde uitdagingen op duurzame wijze aanpakt. (8) Een gedetailleerde analyse van de situatie van de interne markt van de postdiensten in de Unie zou rechtvaardigen dat Richtlijn 97/67/EG moet worden herzien om rekening te houden met de technologische ontwikkeling en veranderingen op die markt, en zou het mogelijk maken de herziene richtlijn nog in de lopende Europese wetgevingscyclus vast te stellen, HEEFT HET VOLGENDE BESLUIT VASTGESTELD: Artikel 1 De Raad verzoekt de Commissie een studie voor te leggen over de situatie op de interne markt van de postdiensten in de Unie, met name wat betreft de toepassing van Richtlijn 97/67/EG. Artikel 2 1.   De Raad verzoekt de Commissie, indien passend in het licht van de resultaten van de in artikel 1 bedoelde studie, een voorstel in te dienen, dan wel de Raad in kennis te stellen van andere maatregelen die naar aanleiding van de studie moeten worden genomen. 2.   Zoals gebruikelijk verzoekt de Raad de Commissie ervoor te zorgen dat het voorstel vergezeld gaat van een effectbeoordeling. Artikel 3 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 26 juli 2022. Voor de Raad De voorzitter J. SÍKELA ( 1 ) Richtlijn 97/67/EG van het Europees Parlement en de Raad van 15 december 1997 betreffende gemeenschappelijke regels voor de ontwikkeling van de interne markt voor postdiensten in de Gemeenschap en de verbetering van de kwaliteit van de dienst ( PB L 15 van 21.1.1998, blz. 14 ).",
  "source": "EUR LEX"
}