{
  "url": "http://www.w3.org/1999/xhtml\"><!--",
  "content": "L_2016313NL.01000601.xml 19.11.2016 NL Publicatieblad van de Europese Unie L 313/6 GEDELEGEERDE VERORDENING (EU) 2016/2021 VAN DE COMMISSIE van 2 juni 2016 tot aanvulling van Verordening (EU) nr. 600/2014 van het Europees Parlement en de Raad betreffende markten in financiële instrumenten met technische reguleringsnormen betreffende de toegang tot benchmarks (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( 1 ) , en met name artikel 37, lid 4, derde alinea, Overwegende hetgeen volgt: (1) Verordening (EU) nr. 600/2014 voorziet in de niet-discriminerende toegang tot clearing en handel tussen centrale tegenpartijen (CTP's) en handelsplatformen, met inbegrip van toegang tot licenties voor en informatie over benchmarks die worden gebruikt om de waarde van een aantal financiële instrumenten te bepalen voor handels- en clearingdoeleinden. Vanwege de diverse benchmarks kan de informatie die CTP's en handelsplatformen voor clearing- of handelsdoeleinden nodig hebben, variëren naargelang van een aantal factoren, waaronder het betrokken financiële instrument dat wordt verhandeld of gecleard en het soort benchmark dat het financieringsinstrument als referentie heeft. Het moet CTP's en handelsplatformen daarom toegestaan zijn te verzoeken om toegang tot informatie, voor zover die vereist is voor clearing- of handelsdoeleinden. (2) Vanwege de diversiteit van de benchmarks en de verschillende geïdentificeerde gebruiksdoeleinden is een standaardaanpak niet geschikt en een grote mate van harmonisatie van de inhoud van licentieovereenkomsten niet aangewezen. Een beperking van de voorwaarden waarop toegang wordt verleend op vooraf bepaalde en exhaustieve wijze, zou daarom voor alle partijen nadelig kunnen zijn. (3) Een persoon met eigendomsrechten op een benchmark mag alleen voor verschillende categorieën van CTP's en handelsplatformen verschillende voorwaarden voor toegang tot zijn benchmark kunnen vaststellen als dat objectief gerechtvaardigd is, zoals in termen van de gevraagde hoeveelheid, omvang of reikwijdte, en ze op evenredige wijze worden toegepast. De verschillende categorieën en de criteria voor het definiëren van de verschillende categorieën van CTP's en handelsplatformen moeten openbaar worden gemaakt. (4) De wijze waarop een benchmark al dan niet als nieuw wordt beoordeeld, zal van geval tot geval verschillen. De persoon met eigendomsrechten op een benchmark moet dus aantonen in welk opzicht die benchmark nieuw is, als dat wordt ingeroepen als de reden voor het weigeren van onmiddellijke toegang. Bij elke beoordeling van een opgegeven nieuwe benchmark moet een combinatie van verschillende factoren en de desbetreffende wegingen in aanmerking worden genomen en mag niet worden uitgegaan van één enkele factor om te beoordelen of de benchmark al dan niet voldoet aan de criteria van Verordening (EU) nr. 600/2014. (5) Hoewel de waarden van twee benchmarks sterk gecorreleerd kunnen zijn, met name op de korte termijn, kan de samenstelling of methode ervan wezenlijk verschillen. Er moet daarom rekening worden gehouden met de langetermijncorrelatie en de overeenkomsten in de samenstelling en de methode van elk van de benchmarks wanneer wordt beoordeeld of een benchmark nieuw is. Gezien de heterogeniteit van benchmarks moet een persoon met eigendomsrechten op een benchmark, naast de in deze verordening vastgelegde factoren en rekening houdend met toepasselijke normen, ook andere factoren in aanmerking nemen die specifiek zijn voor het betrokken soort benchmark. Voor benchmarks voor grondstoffen moeten andere factoren worden onderzocht, onder meer de vraag of de relevante benchmarks zijn gebaseerd op verschillende onderliggende grondstoffen en verschillende leveringsplaatsen. (6) Nieuwe reeksen benchmarks worden periodiek vrijgegeven, zoals bijvoorbeeld benchmarks voor kredietverzuimswaps. In die gevallen is de nieuw vrijgegeven benchmark een voortzetting van de vorige reeks en mag die daarom niet als een nieuwe benchmark worden beschouwd. (7) Omwille van de consistentie en om de goede werking van de financiële markten te garanderen, is het noodzakelijk dat de bepalingen van deze verordening vanaf dezelfde datum van toepassing zijn als die welke zijn vastgesteld in Verordening (EU) nr. 600/2014. (8) Deze verordening is gebaseerd op de ontwerpen van technische reguleringsnormen die de Europese Autoriteit voor effecten en markten (ESMA) bij de Commissie heeft ingediend. (9) ESMA heeft openbare raadplegingen gehouden over de ontwerpen van technische reguleringsnormen waarop deze verordening is gebaseerd, de mogelijke daaraan verbonden kosten en baten geanalyseerd en de bij artikel 37 van Verordening (EU) nr. 1095/2010 van het Europees Parlement en de Raad ( 2 ) opgerichte Stakeholdergroep effecten en markten om advies verzocht, HEEFT DE VOLGENDE VERORDENING VASTGESTELD: Artikel 1 Informatie die aan de CTP's en handelsplatformen beschikbaar moet worden gesteld 1.   Een persoon met eigendomsrechten op een benchmark stelt op verzoek aan centrale tegenpartijen (CTP's) en handelsplatformen de informatie beschikbaar die noodzakelijk is voor de uitvoering van hun clearing- of handelsfuncties, al naargelang het specifieke soort benchmark waartoe om toegang wordt verzocht en het betrokken financiële instrument dat wordt verhandeld of gecleard. 2.   Een CTP of een handelsplatform geeft in het verzoek aan waarom die informatie voor clearing- of handelsdoeleinden is vereist. 3.   Voor de toepassing van lid 1 omvatten de betrokken handels- en clearingfuncties ten minste de volgende elementen: a) voor een handelsplatform: i) de eerste beoordeling van de kenmerken van de benchmark; ii) het vermarkten van het betrokken product; iii) de ondersteuning van het prijsvormingsproces van de contracten die tot de handel zijn of worden toegelaten; iv) de lopende markttoezichtactiviteiten; b) voor een CTP: i) een passend risicobeheer van de betrokken open posities in op de beurs verhandelde derivaten, met inbegrip van verrekening; ii) het voldoen aan de desbetreffende verplichtingen die zijn vastgelegd in Verordening (EU) nr. 648/2012 van het Europees Parlement en de Raad ( 3 ) . 4.   Relevante informatie betreffende prijs- en gegevensstromen als bedoeld in artikel 37, lid 1, onder a), van Verordening (EU) nr. 600/2014 omvat ten minste: a) een gegevensstroom met de waarden van de benchmark; b) de onverwijlde kennisgeving van onnauwkeurigheden in de berekening van de benchmarkwaarden en van de geactualiseerde of gecorrigeerde benchmarkwaarden; c) historische benchmarkwaarden indien de persoon met eigendomsrechten op de benchmark die informatie bijhoudt. 5.   Wat betreft de samenstelling, methode en prijsvorming, stelt de verstrekte informatie CTP's en handelsplatformen in staat te begrijpen hoe elke benchmarkwaarde tot stand komt en welke de werkelijk gebruikte methode is om de benchmarkwaarden vast te stellen. Relevante informatie over de samenstelling, methode en prijsvorming omvat ten minste: a) de definities van alle sleuteltermen in verband met de benchmark; b) de achterliggende reden voor het hanteren van een bepaalde methode en de procedures voor de beoordeling en goedkeuring van die methode; c) de voor de vaststelling van de benchmark gebruikte criteria en procedures, met inbegrip van een beschrijving van de inputgegevens, de prioriteit die wordt gegeven aan de verschillende soorten inputgegevens, het gebruik van extrapolatiemodellen of -methoden en enigerlei procedure voor herijking van de onderdelen van de benchmark; d) de controles en voorschriften die van toepassing zijn op de uitoefening van de beoordelings- of keuzevrijheid, om de consistentie in het gebruik van die beoordelings- of keuzevrijheid te verzekeren; e) de procedures die van toepassing zijn op de vaststelling van de benchmark in perioden van stress of perioden waarin de bronnen voor transactiegegevens mogelijk onvoldoende, onnauwkeurig of onbetrouwbaar zijn, en de mogelijke beperkingen van de benchmark in dergelijke perioden; f) de uren gedurende welke de benchmark wordt berekend; g) de procedures die van toepassing zijn op de methode voor de herijking van de benchmark en de daaruit voortvloeiende wegingen van de onderdelen van de benchmark; h) de procedures voor de afhandeling van fouten in de inputgegevens of de vaststelling van de benchmark, met inbegrip van wanneer het opnieuw vaststellen van de benchmark vereist is; i) informatie over de frequentie van interne evaluaties en goedkeuringen van de samenstelling en de methode en, in voorkomend geval, informatie over de procedures en frequentie van externe evaluaties van de samenstelling en de methode. Artikel 2 Algemene voorwaarden voor de via licentieverlening te verstrekken informatie die aan CTP's en handelsplatformen beschikbaar moet worden gesteld 1.   Een persoon met eigendomsrechten op een benchmark stelt onverwijld alle relevante informatie als bedoeld in artikel 1 ter beschikking op verzoek van CTP's en handelsplatformen via licentieverlening, hetzij eenmalig, met vermelding van wijzigingen in eerder verstrekte informatie, hetzij voortdurend of periodiek, naargelang van de aard van de informatie in kwestie. 2.   Een persoon met eigendomsrechten op een benchmark verstrekt alle relevante informatie als bedoeld in artikel 1 aan alle CTP's en handelsplatformen via licentieverlening binnen dezelfde tijdspanne en op dezelfde voorwaarden, tenzij andere voorwaarden objectief kunnen worden gerechtvaardigd. 3.   De vereisten in de leden 1 en 2 zijn niet van toepassing indien, en zolang, een persoon met eigendomsrechten op een benchmark kan aantonen dat bepaalde informatie openbaar of via andere commerciële kanalen beschikbaar is voor CTP's en handelsplatformen, mits dergelijke informatie betrouwbaar en actueel is. Artikel 3 Differentiatie en non-discriminatie 1.   Indien een persoon met eigendomsrechten op een benchmark in overeenstemming met artikel 37, lid 1, van Verordening (EU) nr. 600/2014 verschillende voorwaarden vaststelt, met inbegrip van vergoedingen en de betalingsvoorwaarden ervoor, zijn deze voorwaarden op een voor elke categorie van licentiehouders specifieke wijze van toepassing. 2.   Een persoon met eigendomsrechten op een benchmark stelt dezelfde rechten en verplichtingen vast voor licentiehouders die tot dezelfde categorie behoren. 3.   Een persoon met eigendomsrechten op een benchmark maakt de criteria voor het definiëren van de verschillende categorieën licentiehouders openbaar. 4.   Een persoon met eigendomsrechten op een benchmark verstrekt op verzoek van een CTP of handelsplatform kosteloos de voorwaarden die van toepassing zijn op de categorie waartoe die CTP of dat handelsplatform behoort. 5.   Een persoon met eigendomsrechten op een benchmark verstrekt alle licentiehouders binnen dezelfde categorie eventuele toevoegingen aan of wijzigingen van de voorwaarden voor licentieovereenkomsten die op dezelfde voorwaarden met een licentiehouder binnen die categorie zijn overeengekomen. Artikel 4 Andere omstandigheden waarin toegang wordt verleend 1.   Een persoon met eigendomsrechten op een benchmark stelt de voorwaarden voor licentieovereenkomsten vast en verstrekt deze op verzoek kosteloos aan CTP's en handelsplatformen. De voorwaarden omvatten: a) de reikwijdte van het gebruik en de inhoud van de informatie voor elk gebruik in het kader van de licentieovereenkomsten, waarbij voor elk geval duidelijk wordt aangegeven wat vertrouwelijke informatie is; b) de voorwaarden voor de verdere verspreiding van informatie door CTP's en handelsplatformen, indien dat is toegestaan; c) de technische eisen voor de levering van de dienst; d) de vergoedingen en de betalingsvoorwaarden ervoor; e) de voorwaarden waaronder de overeenkomst afloopt, rekening houdend met de levensduur van de financiële instrumenten die de benchmark als referentie hebben; f) de noodsituaties en de desbetreffende maatregelen voor de regeling van de voortzetting, de overgangsperiodes en de onderbreking van de dienst gedurende een noodsituatie, die: i) een ordelijke beëindiging mogelijk maken; ii) garanderen dat de beëindiging niet door kleine schendingen van de overeenkomst wordt veroorzaakt en dat de betrokken partij een redelijke termijn krijgt om een einde te maken aan een schending die geen aanleiding geeft tot onmiddellijke beëindiging; g) het toepasselijk recht en de aansprakelijkstelling. 2.   De licentieovereenkomst verplicht CTP's, handelsplatformen en personen met eigendomsrechten op een benchmark om passende gedragslijnen, procedures en systemen vast te stellen om te zorgen voor: a) de onverwijlde uitvoering van de dienst volgens een vooraf overeengekomen schema; b) het actueel houden van alle informatie die de partijen gedurende de looptijd van de toegangsregeling hebben verstrekt, met inbegrip van informatie die reputatieschade kan veroorzaken; c) een communicatiekanaal tussen de partijen dat gedurende de looptijd van de licentieovereenkomst actueel, betrouwbaar en veilig is; d) overleg wanneer een wijziging in de activiteiten van een van de entiteiten waarschijnlijk een belangrijk effect zal hebben op de licentieovereenkomst of op de risico's waaraan de andere entiteit is blootgesteld, en kennisgeving binnen een redelijke termijn voordat een wijziging in de activiteiten van een van de entiteiten wordt doorgevoerd; e) het verstrekken van informatie en de nodige instructies om deze te verzenden en te gebruiken met de overeengekomen technische middelen; f) het verstrekken van actuele informatie aan personen met eigendomsrechten op een benchmark over de verdere verspreiding van informatie aan clearingleden van CTP's en leden van of deelnemers aan handelsplatformen, indien dat is toegestaan; g) het regelen van geschillen en het beëindigen van de overeenkomst op ordelijke wijze al naargelang de vastgestelde omstandigheden. Artikel 5 Normen aan de hand waarvan kan worden bewezen dat een benchmark nieuw is 1.   Om vast te stellen of een nieuwe benchmark aan de criteria van artikel 37, lid 2, onder a) en b), van Verordening (EU) nr. 600/2014 voldoet, neemt een persoon met eigendomsrechten op een benchmark het volgende in aanmerking: a) of overeenkomsten die op de recentere benchmark zijn gebaseerd noch kunnen worden verrekend, noch in belangrijke mate kunnen worden gesaldeerd met overeenkomsten die zijn gebaseerd op de betrokken bestaande benchmark van een CTP; b) of de door de benchmarks in kwestie bestreken regio's en sectoren niet gelijk of vergelijkbaar zijn; c) of de waarden van de betrokken benchmarks niet sterk gecorreleerd zijn; d) of de samenstelling van de betrokken benchmarks, gelet op het aantal onderdelen, de werkelijke onderdelen, de waarden en de wegingen ervan, niet gelijk of vergelijkbaar is; e) of de methoden van elke betrokken benchmark niet gelijk of vergelijkbaar zijn. 2.   Voor benchmarks voor grondstoffen worden, naast de in lid 1 genoemde normen, de volgende aanvullende normen in aanmerking genomen: a) of de betrokken benchmarks niet op dezelfde onderliggende grondstoffen zijn gebaseerd; b) of de leveringsplaatsen van de onderliggende grondstoffen niet dezelfde zijn. 3.   Naast de in de leden 1 en 2 gespecificeerde normen houdt een persoon met eigendomsrechten op een benchmark, naargelang van het geval, rekening met andere normen die specifiek voor de onderzochte soorten benchmarks in gebruik zijn. 4.   Een nieuw vrijgegeven reeks van een benchmark wordt niet beschouwd als een nieuwe benchmark. Artikel 6 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing vanaf de datum waarvan sprake in artikel 55, vierde alinea, van Verordening (EU) nr. 600/2014. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 juni 2016. Voor de Commissie De voorzitter Jean-Claude JUNCKER ( 1 ) PB L 173 van 12.6.2014, blz. 84 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 3 ) Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( PB L 201 van 27.7.2012, blz. 1 ).",
  "source": "EUR LEX"
}