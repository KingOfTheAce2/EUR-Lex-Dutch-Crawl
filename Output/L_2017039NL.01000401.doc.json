{
  "url": "http://www.w3.org/1999/xhtml\"><!--",
  "content": "L_2017039NL.01000401.xml 16.2.2017 NL Publicatieblad van de Europese Unie L 39/4 BESLUIT (EU) 2017/262 VAN DE RAAD van 6 februari 2017 tot bepaling van het tot aanstelling bevoegde gezag en van het tot het sluiten van overeenkomsten bevoegde gezag voor het secretariaat-generaal van de Raad en tot intrekking van Besluit 2013/811/EU DE RAAD VAN DE EUROPESE UNIE, Gezien het Statuut van de ambtenaren van de Europese Unie en de Regeling welke van toepassing is op de andere personeelsleden van de Europese Unie, vastgesteld bij Verordening (EEG, Euratom, EGKS) nr. 259/68 van de Raad ( 1 ) , en met name artikel 2 van genoemd Statuut en artikel 6 van genoemde Regeling, Overwegende hetgeen volgt: (1) Volgens artikel 240, lid 2, eerste alinea, van het Verdrag betreffende de werking van de Europese Unie staat het secretariaat-generaal van de Raad onder leiding van een secretaris-generaal. (2) Om de administratie eenvoudiger te maken en het personeel efficiënter te beheren, moet de secretaris-generaal meer mogelijkheden krijgen om zijn bevoegdheden in verband met de toepassing van het Statuut van de ambtenaren van de Europese Unie („het Statuut”) en de Regeling welke van toepassing is op de andere personeelsleden van de Europese Unie („de Regeling”) te delegeren aan de directeur-generaal van de administratie. Voorts moet de secretaris-generaal gemachtigd worden aan alle directeuren-generaal de bevoegdheid te delegeren om besluiten te nemen over interne overplaatsingen en aanstellingen in een andere functie, al naargelang van de personeelsbehoeften binnen hun directoraten-generaal. (3) Besluit 2013/811/EU ( 2 ) van de Raad dient te worden ingetrokken, HEEFT HET VOLGENDE BESLUIT VASTGESTELD: Artikel 1 1.   De bevoegdheden die volgens het Statuut aan het tot aanstelling bevoegde gezag en volgens de Regeling aan het tot het sluiten van de overeenkomsten bevoegde gezag toekomen, worden, wat het secretariaat-generaal van de Raad betreft, uitgeoefend: a) door de Raad ten aanzien van de secretaris-generaal; b) door de Raad, op voorstel van de secretaris-generaal, voor de toepassing van de artikelen 1 bis, 30, 34, 41, 49, 50 en 51 van het Statuut op de directeuren-generaal; c) door de secretaris-generaal in alle andere gevallen. 2.   De secretaris-generaal wordt gemachtigd om alle of een deel van de bevoegdheden die hem toekomen in verband met de toepassing van het Statuut van de ambtenaren van de Europese Unie en van de Regeling welke van toepassing is op de andere personeelsleden van de Europese Unie, geheel of gedeeltelijk te delegeren aan de directeur-generaal van de administratie. 3.   De secretaris-generaal wordt gemachtigd zijn bevoegdheden met betrekking tot overplaatsingen en aanstellingen in een andere functie in het belang van de dienst te delegeren aan alle directeuren-generaal binnen hun respectievelijke directoraten-generaal, zulks in overeenstemming met artikel 7, lid 1, eerste alinea, van het Statuut van de ambtenaren van de Europese Unie. Artikel 2 Besluit 2013/811/EU wordt ingetrokken. Artikel 3 Dit besluit treedt in werking op 1 maart 2017. Gedaan te Brussel, 6 februari 2017. Voor de Raad De voorzitter F. MOGHERINI ( 1 ) Verordening (EEG, Euratom, EGKS) nr. 259/68 van de Raad van 29 februari 1968 tot vaststelling van het Statuut van de ambtenaren van de Europese Gemeenschappen en de Regeling welke van toepassing is op de andere personeelsleden van deze Gemeenschappen, alsmede van bijzondere maatregelen welke tijdelijk op de ambtenaren van de Commissie van toepassing zijn ( PB L 56 van 4.3.1968, blz. 1 ). ( 2 ) Besluit 2013/811/EU van de Raad van 17 december 2013 houdende bepaling van het tot aanstelling bevoegde gezag en van het tot het sluiten van overeenkomsten bevoegde gezag voor het secretariaat-generaal van de Raad en tot intrekking van Besluit 2011/444/EU, Euratom ( PB L 355 van 31.12.2013, blz. 91 ).",
  "source": "EUR LEX"
}