{
  "url": "http://www.w3.org/1999/xhtml\">",
  "content": "L_202403139NL.000101.fmx.xml Publicatieblad van de Europese Unie NL L-serie 2024/3139 16.12.2024 BESLUIT (GBVB) 2024/3139 VAN DE RAAD van 16 december 2024 tot wijziging van Besluit (GBVB) 2022/2319 betreffende beperkende maatregelen in het licht van de situatie in Haïti DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit (GBVB) 2022/2319 van de Raad van 25 november 2022 betreffende beperkende maatregelen in het licht van de situatie in Haïti ( 1 ) , en met name artikel 4, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 25 november 2022 heeft de Raad Besluit (GBVB) 2022/2319 vastgesteld. (2) Op 28 juli 2023 heeft de Raad Besluit (GBVB) 2023/1574 ( 2 ) vastgesteld, waarbij Besluit (GBVB) 2022/2319 werd gewijzigd, en waarbij een specifiek kader tot stand wordt gebracht voor gerichte beperkende maatregelen tegen natuurlijke of rechtspersonen, entiteiten of lichamen die verantwoordelijk zijn voor handelingen die de vrede, de stabiliteit en de veiligheid van Haïti in het gedrang brengen en voor handelingen die de democratie of de rechtsstaat in Haïti ondermijnen, alsook tegen de daarmee verbonden natuurlijke of rechtspersonen, entiteiten of lichamen. (3) In zijn conclusies van 17 oktober 2024 heeft de Europese Raad verklaard dat hij uiterst bezorgd blijft over de situatie in Haïti. Hij verzocht om de volledige inzet van de multinationale missie ter ondersteuning van de veiligheid teneinde de Haïtiaanse nationale politie bij te staan bij het bestrijden van bendegeweld en teneinde de rechtsstaat te herstellen. De Europese Raad verzocht ook om nieuwe gerichte sancties aan te nemen tegen personen en entiteiten die verantwoordelijk zijn voor geweld, met als doel de vrede, veiligheid, stabiliteit, democratie en rechtsstaat in Haïti te helpen herstellen. (4) Gezien de verslechterende politieke, economische, veiligheids- en humanitaire situatie in Haïti, onder meer de gevolgen van het escalerende bendegeweld, de aanhoudende ernstige schendingen van de mensenrechten door de bendes, en de voortdurende straffeloosheid van de daders, moeten drie personen worden toegevoegd aan de in bijlage II bij Besluit (GBVB) 2022/2319 opgenomen lijst van natuurlijke personen die onderworpen zijn aan beperkende maatregelen. (5) Besluit (GBVB) 2022/2319 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Bijlage II bij Besluit (GBVB) 2022/2319 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 16 december 2024. Voor de Raad De voorzitter K. KALLAS ( 1 ) PB L 307 van 28.11.2022, blz. 135 . ( 2 ) Besluit (GBVB) 2023/1574 van de Raad van 28 juli 2023 tot wijziging van Besluit (GBVB) 2022/2319 betreffende beperkende maatregelen in het licht van de situatie in Haïti ( PB L 192 van 31.7.2023, blz. 21 ). BIJLAGE In bijlage II bij Besluit (GBVB) 2022/2319 wordt in rubriek A “Lijst van de in artikel 2a, lid 1, en artikel 3a, lid 1, bedoelde natuurlijke personen” de volgende tabel toegevoegd: “Naam Identificatiegegevens Redenen Datum plaatsing op de lijst 1. Jonel CATEL ook bekend als Johns CATHEL Functie: bendeleider van Terre Noire (die banden heeft met de G9-alliantie) Nationaliteit: Haïtiaanse Geslacht: man Jonel Catel is de leider van de Terre Noire bende, die banden heeft met de G9-alliantie in Haïti. Onder zijn leiding is de Terre Noire bende betrokken bij geweld en criminele activiteiten in Haïti, waaronder overvallen, het eisen van losgeld, ontvoeringen, afpersingen, moorden en verkrachtingen. Jonel Catel is derhalve verantwoordelijk voor handelingen die de vrede, de stabiliteit en de veiligheid in Haïti in het gedrang brengen, en neemt onder andere deel aan criminele activiteiten en geweld waarbij gewapende groepen en criminele netwerken betrokken zijn die geweld bevorderen, met inbegrip van ontvoeringen, moorden en seksueel en gendergerelateerd geweld. 16.12.2024 2. Gabriel JEAN-PIERRE ook bekend als Ti-Gabriel; Ti Gabriel; Gabo Functie: leider van de GPep-alliantie (die banden heeft met de Brooklyn bende) Geboortedatum: 31 maart 1984 Nationaliteit: Haïtiaanse Geslacht: man Gabriel Jean-Pierre is de leider van de GPep-alliantie in Haïti, die banden heeft met de Brooklyn bende. Onder zijn leiding is de GPep betrokken bij geweld en criminele activiteiten in Haïti, waaronder afpersingen, vernielingen van eigendommen, ontvoeringen, moorden en verkrachtingen. Gabriel Jean-Pierre is derhalve verantwoordelijk voor handelingen die de vrede, de stabiliteit en de veiligheid in Haïti in het gedrang brengen, en neemt onder andere deel aan criminele activiteiten en geweld waarbij gewapende groepen en criminele netwerken betrokken zijn die geweld bevorderen, met inbegrip van ontvoeringen, moorden en seksueel en gendergerelateerd geweld. 16.12.2024 3. Ferdens TILUS ook bekend als General Meyer; Jeneral Meyer; Jeneral Meyè Functie: leider van de Kokorat San Ras bende Geboortedatum: 15 september 1995 Nationaliteit: Haïtiaanse Geslacht: man Ferdens Tilus is de leider van de Kokorat San Ras bende in Haïti (in het gebied Atribonite/NorthWest). Onder zijn leiding is de Kokorat San Ras Gang betrokken bij geweld en criminele activiteiten in Haïti, waaronder moorden, diefstallen, verkrachtingen en verduistering van goederen. Ferdens Tilus is derhalve verantwoordelijk voor handelingen die de vrede, de stabiliteit en de veiligheid in Haïti in het gedrang brengen, en neemt onder andere deel aan criminele activiteiten en geweld waarbij gewapende groepen en criminele netwerken betrokken zijn die geweld bevorderen, met inbegrip van ontvoeringen, moorden en seksueel en gendergerelateerd geweld. 16.12.2024” ELI: http://data.europa.eu/eli/dec/2024/3139/oj ISSN 1977-0758 (electronic edition)",
  "source": "EUR LEX"
}