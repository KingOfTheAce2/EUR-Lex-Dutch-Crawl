{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0525:NL:HTML\">",
  "content": "EUR-Lex - 32003D0525 - NL Avis juridique important | 32003D0525 2003/525/EG: Beschikking van de Commissie van 18 juli 2003 betreffende uitstel van de ingangsdatum voor de toepassing van Richtlĳn 1999/36/EG van de Raad voor bepaalde vervoerbare drukapparatuur (Voor de EER relevante tekst) (kennisgeving geschied onder nummer C(2003) 2591) Publicatieblad Nr. L 183 van 22/07/2003 blz. 0045 - 0045 Beschikking van de Commissie van 18 juli 2003 betreffende uitstel van de ingangsdatum voor de toepassing van Richtlijn 1999/36/EG van de Raad voor bepaalde vervoerbare drukapparatuur (kennisgeving geschied onder nummer C(2003) 2591) (Voor de EER relevante tekst) (2003/525/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 1999/36/EG van de Raad van 29 april 1999 betreffende vervoerbare drukapparatuur(1), laatstelijk gewijzigd bij Richtlijn 2002/50/EG van de Commissie(2), en met name op artikel 17, lid 2, Overwegende hetgeen volgt: (1) Er bestaan geen gedetailleerde technische voorschriften en er zijn niet voldoende verwijzingen naar de relevante Europese normen toegevoegd aan de bijlagen van Richtlijn 94/55/EG van de Raad van 21 november 1994 betreffende de onderlinge aanpassing van de wetgeving der lidstaten inzake het vervoer van gevaarlijke goederen over de weg(3), laatstelijk gewijzigd bij Richtlijn 2003/28/EG van de Commissie van 7 april 2003(4), en Richtlijn 96/49/EG van de Raad van 23 juli 1996 betreffende de onderlinge aanpassing van de wetgeving der lidstaten inzake het vervoer van gevaarlijke goederen per spoor(5), laatstelijk gewijzigd bij Richtlijn 2003/29/EG van de Commissie van 7 april 2003(6), voor de in artikel 2 van Richtlijn 1999/36/EG bedoelde drukvaten, flessenbatterijen en tanks. Derhalve dient de ingangsdatum voor de toepassing van Richtlijn 94/55/EG op deze vervoerbare drukapparatuur te worden uitgesteld. (2) In artikel 18 van Richtlijn 1999/36/EG wordt bepaald dat de lidstaten gedurende een overgangsperiode van twee jaar, gerekend vanaf de ingangsdatum voor de toepassing van de richtlijn, moeten toestaan dat vervoerbare drukapparatuur die voldoet aan de regelgeving die vóór 1 juli 2001 van kracht is, in de handel wordt gebracht en in bedrijf wordt gesteld. Derhalve dient ook de datum waarop deze periode verstrijkt, te worden uitgesteld. (3) De in deze beschikking vervatte maatregelen zijn in overeenstemming met het advies van het in artikel 9 van Richtlijn 94/55/EG bedoelde comité voor het vervoer van gevaarlijke goederen, HEEFT DE VOLGENDE BESCHIKKING GEGEVEN: Artikel 1 De ingangsdatum voor de toepassing van Richtlijn 1999/36/EG wordt uitgesteld tot 1 juli 2005 voor drukvaten, flessenbatterijen en tanks. Artikel 2 De lidstaten moeten tot twee jaar na 1 juli 2005 toestaan dat de in artikel 1 vermelde apparatuur die voldoet aan de regelgeving die vóór 1 juli 2005 op hun grondgebied van kracht is, in de handel wordt gebracht en in bedrijf wordt gesteld, en dat vóór die datum in de handel gebrachte apparatuur daarna in bedrijf wordt gesteld. Artikel 3 Deze beschikking is van toepassing met ingang van 1 juli 2003. Artikel 4 Deze beschikking is gericht tot de lidstaten. Gedaan te Brussel, 18 juli 2003. Voor de Commissie Loyola De Palacio Vice-voorzitter (1) PB L 138 van 1.6.1999, blz. 20. (2) PB L 149 van 7.6.2002, blz. 28. (3) PB L 319 van 12.12.1994, blz. 7. (4) PB L 90 van 8.4.2003, blz. 45. (5) PB L 235 van 17.9.1996, blz. 25. (6) PB L 90 van 8.4.2003, blz. 47.",
  "source": "EUR LEX"
}