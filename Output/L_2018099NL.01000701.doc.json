{
  "url": "http://www.w3.org/1999/xhtml\">",
  "content": "L_2018099NL.01000701.xml 19.4.2018 NL Publicatieblad van de Europese Unie L 99/7 VERORDENING (EU) 2018/589 VAN DE COMMISSIE van 18 april 2018 tot wijziging van bijlage XVII bij Verordening (EG) nr. 1907/2006 van het Europees Parlement en de Raad inzake de registratie en beoordeling van en de autorisatie en beperkingen ten aanzien van chemische stoffen (REACH) wat betreft methanol (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (REACH), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( 1 ) , en met name artikel 68, lid 1, Overwegende hetgeen volgt: (1) Op 16 januari 2015 heeft Polen overeenkomstig artikel 69, lid 4, van Verordening (EG) nr. 1907/2006 bij het Europees Agentschap voor chemische stoffen („het Agentschap”) een dossier ( 2 ) („het bijlage XV-dossier”) ingediend teneinde de procedure voor beperkingen van de artikelen 69 tot en met 73 van die verordening op gang te brengen. In het bijlage XV-dossier wordt aangegeven dat blootstelling aan methanol in ruitensproeiervloeistof en gedenatureerde alcohol een risico voor de gezondheid van de mens vormt, en wordt een verbod op het in de handel brengen ervan voorgesteld. In het bijlage XV-dossier is aangetoond dat op het niveau van de Unie actie moet worden ondernomen. (2) De in het bijlage XV-dossier voorgestelde beperking is gericht op vermindering van het aantal gevallen van ernstige methanolvergiftiging na consumptie door chronische alcoholisten en sporadisch door niet-alcoholisten van ruitensproeiervloeistoffen of gedenatureerde alcohol die als een goedkope vervanging van voor consumptie geschikte alcohol wordt gebruikt. De beperking zal naar verwachting ook methanolvergiftiging voorkomen na het per ongeluk innemen van ruitensproeiervloeistoffen en gedenatureerde alcohol, waaronder gevallen van vergiftiging van kinderen. In het bijlage XV-dossier en de openbare raadpleging zijn gevallen in zeven lidstaten gerapporteerd van vergiftiging veroorzaakt door inname van ruitensproeiervloeistoffen en in ten minste twee lidstaten was sprake van dodelijke gevallen. (3) Op 4 december 2015 heeft het Comité risicobeoordeling (RAC) een advies goedgekeurd waarin werd geconcludeerd dat blootstelling aan methanol in ruitensproeiervloeistoffen en in gedenatureerde alcohol in een concentratie van meer dan 0,6 gewichtsprocent een risico van overlijden, ernstige oculaire toxiciteit of andere ernstige gevolgen van methanolvergiftiging oplevert. Het RAC heeft verder geadviseerd dat een beperking de meest geëigende maatregel op het niveau van de Unie is om de vastgestelde risico's aan te pakken, zowel wat de doeltreffendheid als de uitvoerbaarheid betreft. (4) Op 11 maart 2016 heeft het Comité sociaaleconomische analyse (SEAC) zijn advies over de voorgestelde beperking goedgekeurd. Wat gedenatureerde alcohol betreft, heeft het SEAC de sociaaleconomische gevolgen van de opneming in de voorgestelde beperking niet kunnen beoordelen, omdat in het bijlage XV-dossier en bij de openbare raadpleging sociaaleconomische gegevens ontbraken. Wat de ruitensproeiervloeistoffen betreft, was het SEAC van mening dat de voorgestelde beperking de meest geëigende maatregel op het niveau van de Unie is om de vastgestelde risico's aan te pakken, wat de sociaaleconomische kosten en baten betreft. Over het geheel genomen is het SEAC van mening dat verschillen in de nationale wetgeving tussen de lidstaten de interne markt kunnen verstoren. (5) Tijdens de procedure voor de beperking is het Forum voor de uitwisseling van handhavingsinformatie geraadpleegd en met zijn advies is rekening gehouden, met name om in de voorgestelde beperking vloeistoffen op te nemen die worden gebruikt om voorruiten te ontdooien. (6) Op 28 april 2016 heeft het Agentschap de adviezen van het RAC en het SEAC aan de Commissie voorgelegd ( 3 ) . Op basis van deze adviezen heeft de Commissie geconcludeerd dat de aanwezigheid van methanol in ruitensproeiervloeistoffen en ruitontdooiers een onaanvaardbaar risico voor de gezondheid van de mens vormt dat op het niveau van de gehele Unie moet worden aangepakt. (7) Belanghebbenden moeten voldoende tijd krijgen om passende maatregelen te nemen om aan de voorgestelde beperking te voldoen, met name om de verkoop van voorraden mogelijk te maken en voor voldoende communicatie in de toeleveringsketen te zorgen. Daarom moet de toepassing van de beperking worden uitgesteld. (8) Verordening (EG) nr. 1907/2006 moet daarom dienovereenkomstig worden gewijzigd. (9) De in deze verordening vervatte bepalingen zijn in overeenstemming met het advies van het bij artikel 133 van Verordening (EG) nr. 1907/2006 ingestelde comité, HEEFT DE VOLGENDE VERORDENING VASTGESTELD: Artikel 1 Bijlage XVII bij Verordening (EG) nr. 1907/2006 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 april 2018. Voor de Commissie De voorzitter Jean-Claude JUNCKER ( 1 ) PB L 396 van 30.12.2006, blz. 1 . ( 2 ) https://echa.europa.eu/documents/10162/78b0f856-3751-434b-b6bc-6d33cd630c85 ( 3 ) https://echa.europa.eu/documents/10162/2b3f6422-ab4d-4b85-9642-ebe225070858 BIJLAGE Aan bijlage XVII bij Verordening (EG) nr. 1907/2006 wordt de volgende vermelding toegevoegd: „69. Methanol CAS-nr. 67-56-1 EG-nr. 200-659-6 Mag na 9 mei 2018 niet in een concentratie van 0,6 gewichtsprocent of meer in ruitensproeiervloeistoffen of ruitontdooiers voor het grote publiek in de handel worden gebracht.”",
  "source": "EUR LEX"
}