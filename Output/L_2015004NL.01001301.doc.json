{
  "url": "http://www.w3.org/1999/xhtml\">",
  "content": "L_2015004NL.01001301.xml 8.1.2015 NL Publicatieblad van de Europese Unie L 4/13 UITVOERINGSVERORDENING (EU) 2015/22 VAN DE COMMISSIE van 5 januari 2015 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 januari 2015. Voor de Commissie, namens de voorzitter, Heinz ZOUREK Directeur-generaal Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een gebruikt vierwielaangedreven motorvoertuig van het type compacte SUV („sport utility vehicle”) met een dieselmotor met een cilinderinhoud van 2 000  cm 3 en een handgeschakelde versnellingsbak met vijf versnellingen vooruit en één achteruit. Het totale brutogewicht van het voertuig is ongeveer 2 330  kg en het totale laadvermogen is ongeveer 700 kg. Het heeft één geïntegreerde ruimte voor het vervoer van personen en goederen. De cabine heeft één rij met twee stoelen (waaronder de bestuurdersstoel) en vijf deuren met ruiten (waarbij de achterdeur van het zijwaarts scharnierende type is). De laadvloer is uitgerust met vloerbedekking en het gehele interieur van het voertuig is aan de zijden en het dak bekleed. Het is uitgerust met een mechanisme voor het openen en sluiten van de zijruiten aan de voor- en achterkant. Het voertuig is aangepast aan het vervoer van goederen doordat de achterste rij stoelen is verwijderd, de bevestigingspunten voor het vastmaken van de achterstoelen en de veiligheidsgordels zijn afgedekt, en de cabine is afgescheiden door middel van een afscheidingsnet. De bevestigingspunten voor het vastmaken van de achterstoelen en de veiligheidsgordels zijn niet verwijderd of permanent onbruikbaar gemaakt. 8703 32 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8703 , 8703 32  en 8703 32 90 . Indeling onder post 8704  als automobielen voor goederenvervoer is uitgesloten, aangezien de objectieve kenmerken en het algemene uiterlijk van het voertuig overeenkomen met een hoofdzakelijk voor personenvervoer ontworpen voertuig (aanwezigheid van vijf ruiten, bekleding aan de zijden en het dak, vloerbedekking). De veranderingen die zijn verricht ten behoeve van het vervoer van goederen (het verwijderen van de achterste rij stoelen en de montage van het afscheidingsnet) kunnen gemakkelijk ongedaan worden gemaakt. Het voertuig moet daarom worden ingedeeld onder GN-code 8703 32 90  als gebruikte motorvoertuigen hoofdzakelijk ontworpen voor personenvervoer.",
  "source": "EUR LEX"
}