{
  "url": "http://www.w3.org/1999/xhtml\"><!--",
  "content": "L_202403123NL.000101.fmx.xml Publicatieblad van de Europese Unie NL L-serie 2024/3123 13.12.2024 BESLUIT (EU) 2024/3123 VAN DE RAAD van 5 december 2024 over het namens de Europese Unie in het Gemengd Comité dat is opgericht bij de Regionale Conventie betreffende de pan-Euromediterrane preferentiële oorsprongsregels in te nemen standpunt wat betreft de wijziging van Besluit nr. 1/2023 van dat Gemengd Comité met betrekking tot het gebruik van elektronisch afgegeven certificaten inzake goederenverkeer in het kader van die conventie die met ingang van 1 januari 2025 van toepassing is DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Regionale Conventie betreffende de pan-Euromediterrane preferentiële oorsprongsregels (de “conventie”) is door de Unie gesloten bij Besluit 2013/94/EU van de Raad ( 1 ) en is voor de Unie op 1 mei 2012 in werking getreden. (2) Op grond van de conventie kan het bij de conventie opgerichte Gemengd Comité (het “Gemengd Comité”) besluiten nemen om de conventie te wijzigen. (3) De conventie is gewijzigd bij Besluit nr. 1/2023 van het Gemengd Comité ( 2 ) , dat op 1 januari 2025 in werking zal treden. Op 7 december 2023 heeft het Gemengd Comité Aanbeveling nr. 1/2023 ( 3 ) aangenomen over het gebruik van elektronisch afgegeven certificaten inzake goederenverkeer in het kader van de conventie. Om een duidelijk rechtskader te bieden en consistentie te waarborgen bij het gebruik van elektronisch afgegeven certificaten in het kader van de overgang van de huidige regels van de conventie naar de herziene regels van de conventie, die op 1 januari 2025 in werking zullen treden, moet Besluit nr. 1/2023 worden gewijzigd. Dat besluit moet worden gewijzigd om de algemene eisen met betrekking tot elektronisch afgegeven bewijzen van oorsprong in de herziene conventie te kunnen opnemen. (4) Het Gemengd Comité zal op zijn 16e vergadering, die op 12 december 2024 zal plaatsvinden, of via schriftelijke procedure, een besluit aannemen over het gebruik van elektronisch afgegeven certificaten inzake goederenverkeer. (5) Het is passend het namens de Unie in het Gemengd Comité in te nemen standpunt vast te stellen, aangezien het besluit van het Gemengd Comité rechtsgevolgen heeft, HEEFT HET VOLGENDE BESLUIT VASTGESTELD: Artikel 1 Het namens de Unie in het Gemengd Comité dat is opgericht bij de Regionale Conventie betreffende de pan-Euromediterrane preferentiële oorsprongsregels, in te nemen standpunt, tijdens zijn 16e vergadering, of via schriftelijke procedure, wat betreft de wijziging van Besluit nr. 1/2023 van dat Gemengd Comité met betrekking tot het gebruik van elektronisch afgegeven certificaten inzake goederenverkeer, wordt gebaseerd op het aan dit besluit gehechte ontwerpbesluit van het Gemengd Comité. Artikel 2 Dit besluit treedt in werking op de datum van de vaststelling ervan en verstrijkt op 31 december 2025. Gedaan te Brussel, 5 december 2024. Voor de Raad De voorzitter NAGY B. ( 1 ) Besluit 2013/94/EU van de Raad van 26 maart 2012 betreffende de sluiting van de Regionale Conventie betreffende de pan-Euromediterrane preferentiële oorsprongsregels ( PB L 54 van 26.2.2013, blz. 3 ). ( 2 ) Besluit nr. 1/2023 van het Gemengd Comité van de Regionale Conventie betreffende de pan-Euromediterrane preferentiële oorsprongsregels van 7 december 2023 over de wijziging van de Regionale Conventie betreffende de pan-Euromediterrane preferentiële oorsprongsregels (PB L, 2024/390, 19.2.2024, ELI http://data.europa.eu/eli/dec/2024/390/oj ). ( 3 ) Aanbeveling nr. 1/2023 van het Gemengd Comité van de Regionale Conventie betreffende de pan-Euromediterrane preferentiële oorsprongsregels van 7 december 2023 over het gebruik van elektronisch afgegeven certificaten inzake goederenverkeer ( PB L, 2024/243, 15.1.2024, ELI: http://data.europa.eu/eli/reco/2024/243/oj ). ONTWERP BESLUIT Nr. …/2024 VAN HET GEMENGD COMITÉ VAN DE REGIONALE CONVENTIE BETREFFENDE DE PAN-EUROMEDITERRANE PREFERENTIËLE OORSPRONGSREGELS van … tot wijziging van Besluit nr. 1/2023 van het Gemengd Comité met betrekking tot het gebruik van elektronisch afgegeven certificaten inzake goederenverkeer in het kader van die Conventie die met ingang van 1 januari 2025 van toepassing zijn HET GEMENGD COMITÉ, Gezien de Regionale Conventie betreffende de pan-Euromediterrane preferentiële oorsprongsregels ( 1 ) , en met name artikel 4, lid 3, punt a), Overwegende hetgeen volgt: (1) Begin 2020 heeft de Commissie de partijen bij de Regionale Conventie betreffende de pan-Euromediterrane preferentiële oorsprongsregels (de “conventie”) ervan in kennis gesteld dat een meerderheid van de partijen als gevolg van de COVID-19-pandemie, en de daaropvolgende tijdelijke stillegging van de contacten tussen de douaneautoriteiten en de marktdeelnemers in een aantal partijen, niet in staat was om certificaten inzake goederenverkeer voor preferentiële oorsprongsdoeleinden in de vereiste vorm, namelijk met de hand ondertekend, fysiek door de douane afgestempeld of in het correcte papieren formaat, te verstrekken. (2) De grote meerderheid van de partijen achtte het toen passend uitzonderlijke maatregelen vast te stellen om de onverkorte uitvoering van de preferentiële handelsregeling van de conventie te waarborgen. Die uitzonderlijke maatregelen vonden toepassing op basis van wederkerigheid tussen de partijen die een beroep deden op de desbetreffende bepalingen in de oorsprongsregels. (3) Tijdens de COVID-19-pandemie hebben sommige partijen elektronische systemen voor de elektronische afgifte van certificaten opgezet of bestaande systemen aangepast om een evenwicht te vinden tussen de behoefte aan flexibiliteit en de naleving van de voorschriften voor het formaat van de certificaten inzake goederenverkeer die zijn opgenomen in aanhangsel I van de conventie. (4) De douaneautoriteiten van de partijen werd verzocht certificaten inzake goederenverkeer voor preferentiële oorsprongsdoeleinden die elektronisch waren afgegeven met een digitale handtekening, stempel of zegel van de bevoegde autoriteiten, dan wel een papieren of elektronische kopie van die certificaten (gescand of online beschikbaar), te aanvaarden op basis van de flexibiliteit waarin artikel 24 van aanhangsel I van de conventie voorziet. (5) Het Gemengd Comité heeft op zijn vergadering van 16 juni 2022 het verzoek van een partij gekregen om de goede praktijken die waren ingevoerd in het kader van de uitzonderlijke maatregelen die tijdens de COVID-19-pandemie waren genomen, te handhaven zodat de marktdeelnemers kunnen profiteren van een digitalisering van certificaten inzake goederenverkeer. (6) De partijen erkenden dat de opgedane ervaring met het gebruik van elektronisch afgegeven certificaten inzake goederenverkeer in het preferentiële handelsverkeer in het kader van de uitzonderlijke maatregelen die naar aanleiding van de COVID-19-pandemie waren vastgesteld, positief was en zij verbonden zich ertoe de goede praktijken die in het kader van die uitzonderlijke maatregelen waren ingevoerd, te handhaven door samen te werken aan de invoering van een gemeenschappelijk systeem op basis van elektronische bewijzen van oorsprong en elektronische administratieve samenwerking binnen de pan-Euromediterrane zone. (7) De partijen beschouwen de overstap naar een systeem dat certificaten inzake goederenverkeer elektronisch afgeeft en in elektronische administratieve samenwerking voorziet in het kader van de conventie, als de aanzet naar een volledige digitalisering van de bewijzen van oorsprong op het niveau van de pan-Euromediterrane zone, met name met het oog op de aanstaande inwerkingtreding van de wijziging van de conventie die is geïntroduceerd bij Besluit nr. 1/2023 van het Gemengd Comité ( 2 ) . (8) Systemen voor de elektronische afgifte van certificaten inzake goederenverkeer moeten de douaneautoriteiten van de partijen de mogelijkheid bieden de echtheid ervan onmiddellijk te controleren. (9) Op 7 december 2023 heeft het Gemengd Comité Aanbeveling nr. 1/2023 ( 3 ) aangenomen over het gebruik van elektronisch afgegeven certificaten inzake goederenverkeer in het kader van de conventie. Om een duidelijk rechtskader te bieden en consistentie te waarborgen bij het gebruik van elektronische certificaten in het kader van de overgang van de bestaande regels van de conventie naar de herziene regels van de conventie, die op 1 januari 2025 in werking zal treden, moet Besluit nr. 1/2023 derhalve worden gewijzigd om in de herziene regels van de conventie de algemene eisen met betrekking tot elektronisch afgegeven bewijzen van oorsprong op te nemen, HEEFT HET VOLGENDE BESLUIT VASTGESTELD: Artikel 1 1.   Besluit nr. 1/2023 wordt gewijzigd overeenkomstig de bijlage bij dit besluit. 2.   De wijzigingen van Besluit nr. 1/2023 treden in werking met ingang van 1 januari 2025. Artikel 2 Dit besluit treedt in werking op de datum van de vaststelling ervan. Gedaan te …, … Voor het Gemengd Comité De voorzitter ( 1 ) PB L 54 van 26.2.2013, blz. 4 . ( 2 ) Besluit nr. 1/2023 van het Gemengd Comité van de Regionale Conventie betreffende de pan-Euromediterrane preferentiële oorsprongsregels van 7 december 2023 over de wijziging van de Regionale Conventie betreffende de pan-Euromediterrane preferentiële oorsprongsregels ( PB EU L, 2024/390, 19.2.2024, ELI: http://data.europa.eu/eli/dec/2024/390/oj ). ( 3 ) Aanbeveling nr. 1/2023 van het Gemengd Comité van de Regionale Conventie betreffende de pan-Euromediterrane preferentiële oorsprongsregels van 7 december 2023 over het gebruik van elektronisch afgegeven certificaten inzake goederenverkeer ( PB EU L, 2024/243, 15.1.2024, ELI: http://data.europa.eu/eli/reco/2024/243/oj ). BIJLAGE Enig artikel Wijziging van Besluit nr. 1/2023 van het Gemengd Comité van de Regionale Conventie betreffende de pan-Euromediterrane preferentiële oorsprongsregels In punt 5 van het enig artikel van de bijlage bij Besluit nr. 1/2023 wordt artikel 17, lid 4, van aanhangsel I van de Regionale Conventie betreffende de pan-Euromediterrane preferentiële oorsprongsregels vervangen door: “4.   Voor de toepassing van lid 1 kunnen twee of meer partijen overeenkomen om een systeem op te zetten waarmee de in lid 1 genoemde bewijzen van oorsprong elektronisch kunnen worden afgegeven en/of ingediend. Zolang dat systeem niet is opgezet, aanvaarden de partijen elektronisch afgegeven certificaten inzake goederenverkeer wanneer deze bij invoer worden voorgelegd, op voorwaarde dat: a) de elektronisch afgegeven certificaten inzake goederenverkeer zijn gebaseerd op het model in bijlage IV; b) de douaneautoriteiten van de partij van uitvoer in een veilig online internetgebaseerd systeem voorzien om de echtheid van elektronisch afgegeven certificaten inzake goederenverkeer te controleren; c) de elektronisch afgegeven certificaten inzake goederenverkeer zijn voorzien van een uniek volgnummer en, indien beschikbaar, van veiligheidskenmerken aan de hand waarvan zij kunnen worden geïdentificeerd, en d) de datum met ingang waarvan een partij met de elektronische afgifte van certificaten inzake goederenverkeer begint, wordt bekendgemaakt in een bericht in het Publicatieblad van de Europese Unie (C-reeks) en overeenkomstig de eigen procedures in de partijen. Een partij kan besluiten de aanvaarding van elektronisch afgegeven certificaten inzake goederenverkeer op te schorten wanneer niet aan de bovengenoemde voorwaarden is voldaan, en stelt de andere partijen daarvan vooraf in kennis via het secretariaat van het Gemengd Comité. In dat geval wordt in een bericht als bedoeld in punt d) de begindatum van de opschorting vermeld.”. ELI: http://data.europa.eu/eli/dec/2024/3123/oj ISSN 1977-0758 (electronic edition)",
  "source": "EUR LEX"
}