{
  "url": "http://www.w3.org/1999/xhtml\">",
  "content": "L_2011043NL.01003101.xml 17.2.2011 NL Publicatieblad van de Europese Unie L 43/31 BESLUIT 2011/106/GBVB VAN DE RAAD van 15 februari 2011 tot verlenging van de looptijd en aanpassing van de maatregelen vastgesteld bij Besluit 2002/148/EG houdende afsluiting van het overleg met Zimbabwe krachtens artikel 96 van de ACS-EG-Partnerschapsovereenkomst DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, Gezien de Partnerschapsovereenkomst tussen de leden van de groep van staten in Afrika, het Caribische gebied en de Stille Oceaan, enerzijds, en de Europese Gemeenschap en haar lidstaten, anderzijds, ondertekend in Cotonou op 23 juni 2000 ( 1 ) en gewijzigd in Ouagadougou (Burkina Faso) op 23 juni 2010 ( 2 ) , hierna de „ACS-EG-Partnerschapsovereenkomst” genoemd, en met name artikel 96, Gezien het Intern Akkoord van de vertegenwoordigers van de regeringen van de lidstaten, in het kader van de Raad bijeen, betreffende de te nemen maatregelen en te volgen procedures voor de tenuitvoerlegging van de ACS-EG-Partnerschapsovereenkomst ( 3 ) , en met name artikel 3, Gezien het voorstel van de Europese Commissie, Overwegende hetgeen volgt: (1) Bij Besluit 2002/148/EG ( 4 ) werd het overleg met de Republiek Zimbabwe krachtens artikel 96, lid 2, onder c), van de ACS-EU-Partnerschapsovereenkomst afgesloten en werden de in de bijlage bij dit besluit omschreven passende maatregelen genomen. (2) Bij Besluit 2010/97/GBVB van de Raad ( 5 ) werden de in de bijlage bij Besluit 2002/148/EG bedoelde maatregelen vastgesteld en werd de looptijd met twaalf maanden verlengd tot 20 februari 2011. (3) De installatie van een regering van nationale eenheid in Zimbabwe werd gezien als een kans om opnieuw een constructieve relatie tussen de Europese Unie en Zimbabwe tot stand te brengen en de uitvoering van het hervormingsprogramma te ondersteunen. (4) Deze ontwikkeling wordt echter ondermijnd door het gebrek aan vorderingen van de regering van nationale eenheid wat betreft de uitvoering van bepaalde essentiële elementen van de ACS-EU-Partnerschapsovereenkomst, ondanks de beloften van de regering in het algemeen politiek akkoord. (5) De looptijd van de maatregelen bedoeld in Besluit 2002/148/EG moet derhalve worden verlengd. De maatregelen moeten voortdurend worden herbekeken in het licht van de concrete vooruitgang ter plaatse, HEEFT HET VOLGENDE BESLUIT VASTGESTELD: Artikel 1 De in de brief in de bijlage van dit besluit bedoelde maatregelen worden verlengd aangezien zij passende maatregelen zijn in de zin van artikel 96, lid 2, onder c), van de ACS-EU-Partnerschapsovereenkomst. Deze maatregelen zijn van toepassing tot en met 20 februari 2012. Zij zullen doorlopend worden getoetst. Artikel 2 De brief in de bijlage van dit besluit wordt gericht aan president Mugabe van Zimbabwe, met een kopie aan premier Tsvangirai en vicepremier Mutambara. Artikel 3 Dit besluit treedt in werking op de dag waarop het wordt vastgesteld. Artikel 4 Dit besluit wordt bekendgemaakt in het Publicatieblad van de Europese Unie . Gedaan te Brussel, 15 februari 2011. Voor de Raad De voorzitter MATOLCSY Gy. ( 1 ) PB L 317 van 15.12.2000, blz. 3 . ( 2 ) PB L 287 van 4.11.2010, blz. 3 . ( 3 ) PB L 317 van 15.12.2000, blz. 376 . ( 4 ) PB L 50 van 21.2.2002, blz. 64 . ( 5 ) PB L 44 van 16.2.2010, blz. 20 . BIJLAGE BRIEF AAN DE PRESIDENT VAN ZIMBABWE De Europese Unie hecht het grootste belang aan de bepalingen van artikel 9 van de ACS-EU-Partnerschapsovereenkomst. Eerbiediging van de mensenrechten, de democratische instellingen en de rechtsstaat zijn essentiële elementen van de overeenkomst en vormen de grondslag van onze betrekkingen. Bij brief van 19 februari 2002 heeft de Europese Unie u in kennis gesteld van haar besluit om het overleg krachtens artikel 96 van de ACS-EG-Partnerschapsovereenkomst af te sluiten en passende maatregelen te nemen in de zin van artikel 96, lid 2, onder c), van de overeenkomst. Bij brief van 15 februari 2010 heeft de Europese Unie u in kennis gesteld van haar besluit om de passende maatregelen niet in te trekken en de looptijd te verlengen tot 20 februari 2011. De Europese Unie verheugt zich over de vooruitgang die op basis van het algemeen politiek akkoord is geboekt door de in 2009 aangetreden regering van nationale eenheid. De Europese Unie herhaalt dat zij groot belang hecht aan de in artikel 8 van de ACS-EU-Partnerschapsovereenkomst bedoelde politieke dialoog, die op verzoek van de Zimbabwaanse regering in gang werd gezet tijdens de ministeriële trojka die op 18-19 juni 2009 in Brussel plaatsvond. Tijdens de meest recente ministeriële vergadering van 2 juli 2010 heeft een brede Zimbabwaanse delegatie onder leiding van minister Mangoma een geactualiseerde versie van het actieplan in het kader van het algemeen politiek akkoord overhandigd. De Europese Unie heeft kennis genomen van de tot nu toe geboekte vooruitgang met betrekking tot de uitvoering van het algemeen politiek akkoord en heeft de regering van Zimbabwe bij brief van 29 september 2010 in kennis gesteld van de indicatieve toewijzing van het tiende EOF (130 miljoen EUR, beschikbaar na opheffing van de maatregelen in het kader van artikel 96 en ondertekening van een landenstrategiedocument). De Europese Unie blijft gehecht aan verdere intensivering van de politieke dialoog op grond van artikel 8. De Europese Unie steunt de inspanningen van de regering om het algemeen politiek akkoord uit te voeren en verheugt zich over de resultaten die zijn geboekt met betrekking tot het stabiliseren van de economie en het herstellen van sociale basisvoorzieningen. De Europese Unie betreurt echter het gebrek aan vooruitgang met betrekking tot belangrijke politieke verbintenissen van het algemeen politiek akkoord. De Europese Unie spoort alle partijen van de regering van nationale eenheid aan zich te blijven inzetten voor de doorvoering van de democratische hervormingen die in het algemeen politiek akkoord zijn opgenomen. De Europese Unie acht vooruitgang op dit gebied, zoals overeenstemming tussen alle partijen van de regering van nationale eenheid over concrete stappen voor het scheppen van een klimaat voor vreedzame en geloofwaardige verkiezingen, van groot belang. In dit verband is de Europese Unie ingenomen met de intensivering van de regionale diplomatie en de inspanningen van de Ontwikkelingsgemeenschap van zuidelijk Afrika (SADC) en haar lidstaten om een gunstig klimaat voor verkiezingen te scheppen. Derhalve heeft de Europese Unie besloten de looptijd van de betreffende, bij Besluit 2002/148/EG van de Raad vastgestelde en bij Besluit 2010/97/GBVB aangepaste maatregelen te verlengen tot en met 20 februari 2012. De Europese Unie wenst Zimbabwe te verzekeren van haar verdere bereidheid om zich te engageren en om de beperkingen op de ontwikkelingssamenwerking te allen tijde opnieuw te bezien. Wij hopen dat er concrete vooruitgang op het terrein kan worden geboekt, zodat de samenwerking volledig kan worden hervat. In dit verband zal de Europese Unie nauwlettend toezien op de stappen die de regering van Zimbabwe onderneemt om geloofwaardige verkiezingen te garanderen. Met de meeste hoogachting, Voor de Europese Unie",
  "source": "EUR LEX"
}