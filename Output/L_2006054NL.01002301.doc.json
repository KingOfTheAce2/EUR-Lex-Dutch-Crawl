{
  "url": "http://www.w3.org/1999/xhtml\">",
  "content": "L_2006054NL.01002301.xml 24.2.2006 NL Publicatieblad van de Europese Unie L 54/23 BESLUIT VAN DE RAAD van 14 februari 2006 betreffende de sluiting van een Overeenkomst in de vorm van een briefwisseling tussen de Europese Gemeenschap en de Republiek Chili over wijzigingen in de Overeenkomst over de handel in wijn gehecht aan de Overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds (2006/136/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133, juncto artikel 300, lid 2, eerste alinea, eerste volzin, Gezien het voorstel van de Commissie, Overwegende hetgeen volgt: (1) De Overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds, ( 1 ) („de Associatieovereenkomst”) is op 18 november 2002 ondertekend en op 1 maart 2005 in werking getreden ( 2 ) . (2) Op 24 november 2005 heeft de Raad de Commissie gemachtigd om met de Republiek Chili in onderhandeling te treden met het oog op de wijziging van de Overeenkomst over de handel in wijn gehecht als bijlage V ( 3 ) (hierna „bijlage V” genoemd) aan de Associatieovereenkomst. Deze onderhandelingen zijn met succes afgerond. (3) De Overeenkomst in de vorm van een briefwisseling tussen de Europese Gemeenschap en de Republiek Chili tot wijziging van bijlage V moet worden goedgekeurd, BESLUIT: Artikel 1 De Overeenkomst in de vorm van een briefwisseling tussen de Europese Gemeenschap en de Republiek Chili over wijzigingen in de Overeenkomst over de handel in wijn gehecht aan de Associatieovereenkomst tussen de Europese Gemeenschap en haar lidstaten enerzijds en de Republiek Chili anderzijds, wordt namens de Gemeenschap goedgekeurd. De tekst van de overeenkomst in de vorm van een briefwisseling is aan dit besluit gehecht. Artikel 2 De commissaris voor Landbouw en plattelandsontwikkeling wordt gemachtigd om de overeenkomst in de vorm van een briefwisseling te ondertekenen teneinde daardoor de Gemeenschap te binden. Gedaan te Brussel, 14 februari 2006. Voor de Raad De voorzitter K.-H. GRASSER ( 1 ) PB L 352 van 30.12.2002, blz. 3 . ( 2 ) PB L 84 van 2.4.2005, blz. 21 . ( 3 ) PB L 352 van 30.12.2002, blz. 1083 .",
  "source": "EUR LEX"
}