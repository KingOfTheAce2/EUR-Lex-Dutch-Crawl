{
  "url": "http://www.w3.org/1999/xhtml\"><!--",
  "content": "L_2012218NL.01000801.xml 15.8.2012 NL Publicatieblad van de Europese Unie L 218/8 UITVOERINGSVERORDENING (EU) Nr. 737/2012 VAN DE COMMISSIE van 14 augustus 2012 inzake de bescherming van bepaalde bestanden in de Keltische Zee DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 850/98 van de Raad van 30 maart 1998 voor de instandhouding van de visbestanden via technische maatregelen voor de bescherming van jonge exemplaren van mariene organismen ( 1 ) , en met name artikel 45, lid 1, Overwegende hetgeen volgt: (1) Krachtens Verordening (EG) nr. 2371/2002 van de Raad van 20 december 2002 inzake de instandhouding en de duurzame exploitatie van de visbestanden in het kader van het gemeenschappelijk visserijbeleid ( 2 ) dient het gemeenschappelĳk visserĳbeleid te voorzien in coherente maatregelen met betrekking tot de instandhouding, het beheer en de exploitatie van de levende aquatische hulpbronnen, onder meer in de vorm van specifieke maatregelen om de gevolgen van visserĳactiviteiten voor mariene ecosystemen en niet-doelsoorten te beperken. (2) In artikel 45, lid 1, van Verordening (EG) nr. 850/98 is bepaald dat de Commissie in aanvulling op of in afwijking van die verordening alle nodige maatregelen kan nemen indien de instandhouding van bestanden van mariene organismen onmiddellijk optreden vergt. (3) Uit in juni 2011 ontvangen advies van de Internationale Raad voor het onderzoek van de zee (hierna „ICES” genoemd) blijkt dat in de Keltische Zee de teruggooipercentages, met name voor jonge schelvis en wijting, hoog zijn en nog toenemen. Teruggooi van vis die zich nog niet heeft voortgeplant, verlaagt de potentiële opbrengst voor de komende jaren en vormt bijgevolg een bedreiging voor de duurzaamheid van de bestanden. (4) Zowel de vloten die gericht op langoustines vissen als de vloten die met bodemtrawls en zegens gericht op gemengde vinvis vissen, hebben een grote bijvangst van schelvis en wijting vanwege de geringe selectiviteit van het gebruikte vistuig. De ICES wijst er bovendien op dat het kabeljauwbestand zeer afhankelijk is van de recrutering van vis en dat technische maatregelen om de teruggooi te verlagen, moeten worden aangemoedigd. Als gevolg van de recente hoge recruteringsniveaus bij zowel het schelvis- als het wijtingbestand in de Keltische Zee zal dit jaar waarschijnlijk nog meer worden teruggegooid. Daarom adviseert de ICES dat urgent technische maatregelen worden ingevoerd om de selectiviteit te verbeteren en de teruggooi van schelvis, wijting en kabeljauw te reduceren. (5) Met het oog hierop moeten panelen met vierkante mazen worden ingevoerd om de grootteselectiviteit van het gebruikte vistuig te verbeteren en de jonge vis die het bestand komt aanvullen, te beschermen terwijl het niveau van de vangsten van de doelsoorten tegelijkertijd zo hoog mogelijk wordt gehouden. De invoering van panelen met vierkante mazen die de vis de kans geven te ontsnappen, heeft de visserijsterfte aantoonbaar en aanzienlijk gereduceerd en vormt een doeltreffende maatregel die bovendien onmiddellijk kan worden ingevoerd. (6) In oktober 2011 heeft de Regionale Adviesraad voor de noordwestelijke wateren (NWWRAC) geadviseerd de huidige technische maatregelen in de Keltische Zee met het oog op het reduceren van de teruggooi van met name van schelvis en wijting te verbeteren door het gebruik van een paneel met vierkante mazen verplicht te stellen dat juist wordt geplaatst en specifieke afmetingen heeft afhankelijk van het type vistuig en het motorvermogen van het vaartuig. (7) Bijgevolg vergt de instandhouding van de schelvis- en wijtingbestanden in de Keltische Zee onmiddellijk optreden. (8) De in deze verordening vervatte maatregelen zijn in overeenstemming met het advies van het Comité van beheer voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Toepassingsgebied 1.   Deze verordening is van toepassing op vissersvaartuigen die met bodemtrawls of zegens werken in de gebieden van de Internationale Raad voor het onderzoek van de zee (ICES) VIIf, VIIg en het deel van VIIj ten noorden van 50° NB en ten oosten van 11° WL (hierna „de Keltische Zee” genoemd), mits: a) de bodemtrawls en zegens één enkele maaswijdte van 100 mm of meer hebben (hierna „TR1-vaartuigen” genoemd); b) de bodemtrawls en zegens één enkele maaswijdte van 70 mm of meer, maar minder dan 100 mm hebben (hierna „TR2-vaartuigen” genoemd); c) de vaartuigen die gebruikmaken van bodemtrawls of zegens, een motorvermogen van minder dan 112 kilowatt hebben (hierna „vaartuigen met een laag motorvermogen” genoemd). 2.   Lid 1 is niet van toepassing op vissersvaartuigen die met boomkorren werken. Artikel 2 Technische maatregelen 1.   In afwijking van artikel 7, lid 1, onder a), van Verordening (EG) nr. 850/98 zijn de volgende technische maatregelen van toepassing op de in artikel 1 bedoelde vaartuigen: a) TR1-vaartuigen en vaartuigen met een laag motorvermogen maken gebruik van een paneel met vierkante mazen van 100 mm of meer; b) TR2-vaartuigen maken gebruik van een paneel met vierkante mazen van 110 mm of meer. 2.   In afwijking van artikel 7, lid 2, onder a), van Verordening (EG) nr. 850/98 wordt het in lid 1 bedoelde paneel met vierkante mazen geplaatst in het bovenste deel van de kuil. De achterste rand van het paneel met vierkante mazen, i.e. het gedeelte het dichtst bij de pooklijn, bevindt zich maximaal 9 m van de pooklijn. Artikel 3 Programma voor waarnemers aan boord 1.   Onverminderd Verordening (EG) nr. 665/2008 van de Commissie ( 3 ) stelt elke lidstaat met vaartuigen waarop de in artikel 2 bedoelde technische maatregelen van toepassing zijn, onmiddellijk een programma voor waarnemers aan boord op teneinde de doeltreffendheid van die maatregelen te registeren. Met name wordt in het kader van het waarnemersprogramma zowel de vangst als de teruggooi van schelvis, wijting en kabeljauw met een nauwkeurigheid van 20 % geraamd. 2.   De lidstaten dienen bij de Commissie een verslag in over de prestatie van het vistuig uit het oogpunt van selectiviteit, en rapporteren daarin onder meer de totale vangst en teruggooi van vaartuigen waarop het waarnemersprogramma van toepassing is, en wel uiterlijk op 15 oktober van elk jaar waarin het programma wordt uitgevoerd. Artikel 4 Inwerkingtreding en toepassing Deze verordening treedt in werking op de dag na die van de bekendmaking ervan in het Publicatieblad van de Europese Unie . Artikel 2 is van toepassing met ingang van 26 september 2012. Deze verordening is verbindend in al haar onderdelen en is rechtstreeks toepasselĳk in elke lidstaat. Gedaan te Brussel, 14 augustus 2012. Voor de Commissie De voorzitter José Manuel BARROSO ( 1 ) PB L 125 van 27.4.1998, blz. 1 . ( 2 ) PB L 358 van 31.12.2002, blz. 59 . ( 3 ) PB L 186 van 15.7.2008, blz. 3 .",
  "source": "EUR LEX"
}