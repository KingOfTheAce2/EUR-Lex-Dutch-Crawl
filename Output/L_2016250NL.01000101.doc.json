{
  "url": "http://www.w3.org/1999/xhtml\"><!--",
  "content": "L_2016250NL.01000101.xml 16.9.2016 NL Publicatieblad van de Europese Unie L 250/1 BESLUIT (EU) 2016/1623 VAN DE RAAD van 1 juni 2016 betreffende de ondertekening namens de Europese Unie en de voorlopige toepassing van de economische partnerschapsovereenkomst tussen de Europese Unie en haar lidstaten, enerzijds, en de SADC-EPO-staten, anderzijds DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, leden 3 en 4, en artikel 209, lid 2, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) De Raad heeft op 12 juni 2002 de Commissie gemachtigd onderhandelingen te openen over economische partnerschapsovereenkomsten met de Groep van staten in Afrika, het Caribisch gebied en de Stille Oceaan. (2) De onderhandelingen zijn afgerond en de economische partnerschapsovereenkomst tussen de Europese Unie en haar lidstaten, enerzijds, en de SADC-EPO-staten (Botswana, Lesotho, Mozambique, Namibië, Swaziland en Zuid-Afrika), anderzijds („de overeenkomst”) werd op 15 juli 2014 geparafeerd. (3) In de partnerschapsovereenkomst tussen de leden van de Groep van staten in Afrika, het Caribisch gebied en de Stille Oceaan, enerzijds, en de Europese Gemeenschap en haar lidstaten, anderzijds, ondertekend te Cotonou op 23 juni 2000, wordt aangedrongen op de sluiting van economische partnerschapsovereenkomsten in overeenstemming met de WTO-regels. (4) In artikel 113, lid 3, van de overeenkomst wordt bepaald dat deze in afwachting van de inwerkingtreding ervan voorlopig wordt toegepast door de Unie en de SADC-EPO-staten. (5) De overeenkomst moet namens de Unie worden ondertekend en moet ten aanzien van onderwerpen die onder de bevoegdheid van de Unie vallen, voorlopig worden toegepast, in afwachting van de voltooiing van de voor de sluiting ervan vereiste procedures, HEEFT HET VOLGENDE BESLUIT VASTGESTELD: Artikel 1 1.   Er wordt namens de Unie machtiging verleend voor de ondertekening van de economische partnerschapsovereenkomst tussen de Europese Unie en haar lidstaten, enerzijds, en de SADC-EPO-staten, anderzijds, onder voorbehoud van de sluiting van de overeenkomst. 2.   De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 1.   Ten aanzien van onderwerpen die onder de bevoegdheid van de Unie vallen, wordt de overeenkomst ingevolge artikel 113, lid 3, ervan voorlopig toegepast door de Unie, in afwachting van de voltooiing van de voor de sluiting ervan vereiste procedures. Dit laat de bevoegdheidsverdeling tussen de Unie en de lidstaten conform de Verdragen onverlet. 2.   De voorlopige toepassing door de Unie geldt niet voor artikel 12, lid 4, van de overeenkomst. 3.   De Commissie maakt een bericht bekend met de datum van voorlopige toepassing van de overeenkomst. Artikel 4 De overeenkomst wordt niet aldus uitgelegd dat daaraan rechten kunnen worden ontleend of dat deze verplichtingen bevat die rechtstreeks voor de rechterlijke instanties van de Unie of van de lidstaten kunnen worden ingeroepen. Artikel 5 Dit besluit treedt in werking op de datum waarop het wordt vastgesteld. Gedaan te Brussel, 1 juni 2016. Voor de Raad De voorzitter A.G. KOENDERS",
  "source": "EUR LEX"
}