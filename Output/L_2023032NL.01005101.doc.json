{
  "url": "http://www.w3.org/1999/xhtml\"><!--",
  "content": "L_2023032NL.01005101.xml 3.2.2023 NL Publicatieblad van de Europese Unie L 32/51 BESLUIT (Euratom) 2023/225 VAN DE RAAD van 30 januari 2023 inzake de verlenging van het statuut van Hochtemperatur-Kernkraftwerk GmbH als gemeenschappelĳke onderneming DE RAAD VAN DE EUROPESE UNIE, Gezien het Verdrag tot oprichting van de Europese Gemeenschap voor Atoomenergie, en met name artikel 49, Gezien het voorstel van de Europese Commissie, Overwegende hetgeen volgt: (1) Bij Beschikking 74/295/Euratom ( 1 ) heeft de Raad Hochtemperatur-Kernkraftwerk GmbH (“HKG”) opgericht als gemeenschappelijke onderneming voor een periode van 25 jaar met ingang van 1 januari 1974. (2) HKG had tot doel in Uentrop (Kreis Unna) in de Bondsrepubliek Duitsland een kerncentrale met een vermogen van ongeveer 300 MWe te bouwen, uit te rusten en te exploiteren. (3) Na een bedrijfsperiode die liep van 1987 tot 1988 is de exploitatie van de kerncentrale op 1 september 1989 definitief beëindigd als gevolg van technische en economische moeilijkheden. (4) Sinds 1 september 1989 was het doel van HKG de uitvoering van een programma voor de ontmanteling van de kerncentrale tot het stadium van veilige insluiting en vervolgens de uitvoering van een programma voor de bewaking van de ingesloten nucleaire installaties. (5) Bij Besluit 2011/362/Euratom ( 2 ) heeft de Raad het statuut van HKG als gemeenschappelijke onderneming verlengd tot en met 31 december 2017 om HKG in staat te stellen zijn ontmantelings- en bewakingsprogramma’s te voltooien, met name door een verlichting van de financiële lasten. (6) Die verlengingsperiode stemde overeen met de looptijd van de regelingen tussen de Bondsrepubliek Duitsland, de deelstaat Noordrijn-Westfalen en HKG en zijn vennoten voor de financiering van de activiteiten van HKG. (7) In een brief van 7 oktober 2021 vroeg HKG om de verdere verlenging van het statuut van gemeenschappelijke onderneming met terugwerkende kracht met ingang van 1 januari 2018, en tot en met 31 december 2022, hetgeen overeenstemt met de looptijd van verdere regelingen die gesloten zijn tussen de Bondsrepubliek Duitsland, de deelstaat Noordrijn-Westfalen, HKG en zijn vennoten voor de financiering van de activiteiten van HKG. (8) Het is daarom passend het statuut van HKG als gemeenschappelijke onderneming te verlengen voor de gevraagde periode. (9) Na 31 december 2022 hangt een eventuele verdere verlenging van het statuut van HKG als gemeenschappelijke onderneming af van de indiening door HKG van een aanvraag voor een ontmantelingsvergunning, HEEFT HET VOLGENDE BESLUIT VASTGESTELD: Artikel 1 1.   Het statuut van Hochtemperatur-Kernkraftwerk GmbH (HKG) als gemeenschappelijke onderneming in de zin van het Verdrag wordt verlengd voor een duur van vijf jaar met ingang van 1 januari 2018. 2.   Het doel van HKG is de uitvoering van een programma voor de ontmanteling van de kerncentrale in Uentrop (Kreis Unna) in de Bondsrepubliek Duitsland, tot het stadium van veilige insluiting, en vervolgens de uitvoering van een programma voor de bewaking van de ingesloten nucleaire installaties. Artikel 2 Dit besluit wordt van kracht op de datum van de kennisgeving ervan. Artikel 3 Dit besluit is gericht tot HKG. Gedaan te Brussel, 30 januari 2023. Voor de Raad De voorzitter P. KULLGREN ( 1 ) Beschikking 74/295/Euratom van de Raad van 4 juni 1974 inzake de oprichting van de Gemeenschappelijke Onderneming Hochtemperatur-Kernkraftwerk GmbH (HKG) ( PB L 165 van 20.6.1974, blz. 7 ). ( 2 ) Besluit 2011/362/Euratom van de Raad van 17 juni 2011 inzake de verlenging van het statuut van Hochtemperatur-Kernkraftwerk GmbH (HKG) als gemeenschappelijke onderneming ( PB L 163 van 23.6.2011, blz. 24 ).",
  "source": "EUR LEX"
}