{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0919(07):NL:HTML\">",
  "content": "EUR-Lex - 31996Y0919(07) - NL Avis juridique important | 31996Y0919(07) Aanbeveling van de Raad van 30 november 1994 betreffende een standaardmodel voor een bilaterale overnameovereenkomst tussen een Lid-Staat en een derde land Publicatieblad Nr. C 274 van 19/09/1996 blz. 0020 - 0024 BIJLAGE II.2 AANBEVELING VAN DE RAAD van 30 november  1994 betreffende een standaardmodel voor een bilaterale overnameovereenkomst tussen een Lid-Staat  en een derde land DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel K.1, punt 3, Erop wijzend dat dit beleid in het Verdrag als een aangelegenheid van gemeenschappelijk belang  wordt beschouwd, Vastbesloten de illegale immigratie naar de Lid-Staten te bestrijden, Constaterend dat het actieprogramma op het gebied van justitie en binnenlandse zaken dat door de  Raad is goedgekeurd en door de Europese Raad van december 1993 is bekrachtigd, voorziet in het  vaststellen van beginselen die in bilaterale en multilaterale overnameovereenkomsten moeten worden  vermeld, Eraan herinnerend dat deze beginselen in mei 1994 door de Raad zijn goedgekeurd en dat is  overeengekomen om later, op basis van die beginselen, een standaardmodel van een  overnameovereenkomst op te stellen, Overwegende dat de Lid-Staten het standaardmodel van een overnameovereenkomst soepel moeten  hanteren en dat het kan worden aangepast aan de bijzondere behoeften van de overeenkomstsluitende  partijen, BEVEELT AAN dat de bijgaande standaardovereenkomst met ingang van 1 januari 1995  door de Lid-Staat wordt gebruikt als basis voor onderhandelingen met derde landen over de sluiting  van overnameovereenkomsten. Bijlage bij Bijlage II.2 STANDAARDMODEL OVEREENKOMST tussen de Regering van (. . . Lid-Staat . . .) en de Regering van (. . . derde land . . .) betreffende de overname van illegaal verblijvende personen (Overnameovereenkomst) DE REGERING VAN (. . . LID-STAAT . . .) en DE REGERING VAN (. . . DERDE LAND . . .), hierna de overeenkomstsluitende partijen genoemd, ernaar strevend de overname van personen die zich  illegaal op het grondgebied van een overeenkomstsluitende partij ophouden, dat wil zeggen die niet  of niet meer voldoen aan de geldende voorwaarden voor binnenkomst of verblijf, en de doorgeleiding  van personen in en geest van samenwerking en op basis van wederkerigheid te vergemakkelijken, ZIJN HET VOLGENDE OVEREENGEKOMEN: Artikel 1 Overname van eigen onderdanen 1. Iedere overeenkomstsluitende partij neemt op verzoek van de andere overeenkomstsluitende partij,  zonder formaliteiten, de persoon over die niet of niet meer voldoet aan de op het grondgebied van  de verzoekende overeenkomstsluitende partij geldende voorwaarden voor binnenkomst of verblijf,  wanneer kan worden aangetoond of aannemelijk gemaakt dat hij de nationaliteit van de aangezochte  overeenkomstsluitende partij heeft. Hetzelfde geldt voor personen wie na binnenkomst op het  grondgebied van de verzoekende overeenkomstsluitende partij de nationaliteit van de aangezochte  overeenkomstsluitende partij ontnomen is en die niet ten minste een naturalisatietoezegging van de  kant van de verzoekende overeenkomstsluitende partij hebben ontvangen. 2. De aangezochte overeenkomstsluitende partij verstrekt op verzoek van de verzoekende  overeenkomstsluitende partij onverwijld de voor de terugleiding van de over te nemen persoon  noodzakelijke reisdocumenten. 3. De verzoekende overeenkomstsluitende partij neemt deze persoon onder dezelfde voorwaarden over,  indien uit een later onderzoek blijkt dat deze op het moment van het verlaten van het grondgebied  van de verzoekende overeenkomstsluitende partij niet de nationaliteit van de aangezochte  overeenkomstsluitende partij had. Dit geldt niet wanneer de verplichting tot overname volgt uit het  feit dat de aangezochte overeenkomstsluitende partij deze persoon na binnenkomst op het grondgebied  van de verzoekende overeenkomstsluitende partij de eigen nationaliteit heeft ontnomen, zonder ten  minste een naturalisatietoezegging van de kant van de verzoekende overeenkomstsluitende partij te  hebben ontvangen. Artikel 2 Overname bij binnenkomst van onderdanen van derde landen via de buitengrenzen 1. De overeenkomstsluitende partij, via wier buitengrens een persoon op aantoonbare of aannemelijke  wijze is binnengekomen die niet voldoet aan de op het grondgebied van de verzoekende  overeenkomstsluitende partij geldende voorwaarden voor binnenkomst of verblijf, neemt op verzoek  van deze overeenkomstsluitende partij die persoon zonder formaliteiten over. 2. In de zin van dit artikel wordt onder buitengrens verstaan de eerst overschreden grens die niet  een gemeenschappelijke grens van de overeenkomstsluitende partijen is. 3. De verplichting tot overname als bedoeld in lid 1 geldt niet ten aanzien van een persoon die bij  zijn binnenkomst op het grondgebied van de verzoekende overeenkomstsluitende partij in het bezit  van een geldige verblijfstitel van deze overeenkomstsluitende partij was of na zijn binnenkomst in  het bezit is gesteld van een door deze overeenkomstsluitende partij afgegeven verblijfstitel. 4. De overeenkomstsluitende partijen doen het nodige om onderdanen van de aangrenzende Staat met  voorrang naar hun land van herkomst terug te leiden. Artikel 3 Overname van onderdanen van derde landen door de voor binnenkomst verantwoordelijke  overeenkomstsluitende partij 1. Indien een op het grondgebied van de verzoekende overeenkomstsluitende partij aangekomen persoon  niet voldoet aan de geldende voorwaarden voor binnenkomst of verblijf, in het bezit is van een door  de andere overeenkomstsluitende partij afgegeven geldig visum, of van een door de aangezochte  overeenkomstsluitende partij afgegeven geldige verblijfstitel, neemt die overeenkomstsluitende  partij op verzoek van de verzoekende overeenkomstsluitende partij, zonder formaliteiten, deze  persoon over. 2. Indien beide overeenkomstsluitende partijen een visum of een verblijfstitel hebben afgegeven, is  de overeenkomstsluitende partij van wie het visum of de verblijfstitel het laatst vervalt,  verantwoordelijk. 3. De leden 1 en 2 zijn niet van toepassing op de afgifte van een transitvisum. Artikel 4 Verblijfstitels Onder verblijfstitel als bedoeld in artikel 2, lid 3, en artikel 3, wordt verstaan een door een  overeenkomstsluitende partij afgegeven vergunning, ongeacht van welke aard, die recht geeft op  verblijf op het grondgebied van die partij. Onder deze omschrijving valt niet de tijdelijke  toelating tot verblijf op het grondgebied van een overeenkomstsluitende partij met het oog op de  behandeling van een asielverzoek. Artikel 5 Termijnen 1. De aangezochte overeenkomstsluitende partij beantwoordt onverwijld, doch uiterlijk binnen een  termijn van 15 dagen, de tot haar gerichte verzoeken om overname. 2. De aangezochte overeenkomstsluitende partij neemt de persoon wiens overname werd aanvaard  onverwijld, doch uiterlijk binnen een termijn van één maand, over. Deze termijn kan op verzoek van  de verzoekende overeenkomstsluitende partij worden verlengd voor de tijd dat er nog juridische of  praktische belemmeringen zijn. Artikel 6 Vervaltermijn voor de verplichting tot overname Het verzoek om overname dient uiterlijk binnen één jaar na vaststelling door de  overeenkomstsluitende partij van de onwettige binnenkomst en de onwettige aanwezigheid van bedoelde  onderdaan van een derde land op zijn grondgebied te worden ingediend. Artikel 7 Doorgeleiding 1. Onverminderd artikel 11 staan de overeenkomstsluitende partijen de doorgeleiding van onderdanen  van derde landen over hun grondgebied toe, indien de andere overeenkomstsluitende partij daarom  verzoekt en de overname in eventuele Staten van doortocht en de Staat van bestemming verzekerd is. 2. Het is niet absoluut noodzakelijk dat de aangezochte overeenkomstsluitende partij een  transitvisum afgeeft. 3. Ondanks verleende vergunningen kunnen voor doorgeleiding overgenomen personen aan de andere  overeenkomstsluitende partij worden teruggegeven, indien er later omstandigheden als bedoeld in  artikel 11 zich voordoen of bekend worden, die doorgeleiding in de weg staan, of indien de verdere  reis of de toelating door de Staat van bestemming niet meer verzekerd is. 4. De overeenkomstsluitende partijen doen het nodige om doorgeleidingen te beperken tot  vreemdelingen voor wie de rechtstreekse terugleiding naar het land van herkomst niet mogelijk is. Artikel 8 Gegevensbescherming Voor zover voor de uitvoering van deze Overeenkomst persoonsgegevens moeten worden verstrekt, mogen  de betrokken inlichtingen uitsluitend betrekking hebben op: 1. de personalia van de over te dragen persoon en in voorkomend geval van hun naaste verwanten  (naam, voornaam, eventueel vroegere naam, bijnaam of pseudoniem, alias, geboortedatum en -plaats,  geslacht, huidige en, in voorkomend geval, vorige nationaliteit); 2. paspoort, identiteitsbewijs, andere identiteitspapieren of reisdocumenten en laissez-passer  (nummer, geldigheidsduur, datum van afgifte, afgevende autoriteit, plaats van afgifte, enz.); 3. andere voor identificatie van de over te dragen personen dienstige gegevens; 4. verblijfplaatsen en reisroutes; 5. door een van de overeenkomstsluitende partijen afgegeven verblijfsvergunningen of visa; 6. in het geval van artikel 7, de plaats van indiening van een asielverzoek en de datum van  indiening van een eerder asielverzoek, de datum van indiening van het huidige asielverzoek, de  stand van de procedure en de strekking van de eventueel genomen beslissing. Artikel 9 Kosten 1. De kosten verbonden aan het overbrengen van personen die volgens de artikelen 1, 2 en 3 worden  overgenomen, komen tot aan de grens van de aangezochte overeenkomstsluitende partij ten laste van  de verzoekende overeenkomstsluitende partij. 2. De kosten verbonden aan de doorgeleiding tot aan de grens van de Staat van bestemming, alsmede  de eventueel uit de terugleiding voortvloeiende kosten, komen overeenkomstig artikel 7 ten laste  van de verzoekende overeenkomstsluitende partij. Artikel 10 Comité van deskundigen 1. De overeenkomstsluitende partijen verlenen elkaar onderling hulp bij de toepassing en uitlegging  van deze Overeenkomst. Daartoe stellen zij een comité van deskundigen in dat: a) de toepassing van deze Overeenkomst volgt; b) voorstellen doet om vraagstukken in verband met de toepassing van deze Overeenkomst op te  lossen; c) wijzigingen van en aanvullingen op deze Overeenkomst voorstelt; d) passende maatregelen ter bestrijding van illegale immigratie uitwerkt en aanbeveelt. 2. De overeenkomstsluitende partijen behouden zich het recht voor, de voorgestelde maatregelen al  dan niet goed te keuren. 3. Het Comité bestaat uit drie vertegenwoordigers van elke overeenkomstsluitende partij. De  overeenkomstsluitende partijen wijzen daarin de voorzitter en zijn plaatsvervangers aan;  tegelijkertijd worden plaatsvervangende leden benoemd. Bij het overleg kunnen nog andere  deskundigen worden betrokken. 4. Het comité komt op voorstel van een van de voorzitters ten minste eenmaal per jaar bijeen. Artikel 11 Betrekking tot andere verdragen De bepalingen van deze Overeenkomst doen geen afbreuk aan de verplichtingen die voor de  overeenkomstsluitende partijen voortvloeien uit: 1. het Verdrag van 28 juli 1951 betreffende de status van vluchtelingen, als gewijzigd bij het  Protocol van 31 januari 1967; 2. verdragen tussen Staten inzake uitlevering en doorgeleiding; 3. het Verdrag van 4 november 1950 tot bescherming van de rechten van de mens en de fundamentele  vrijheden; 4. internationale asielovereenkomsten, met name de Overeenkomst van Dublin van 15 juni 1990  betreffende de vaststelling van de Staat die verantwoordelijk is voor de behandeling van een  asielverzoek dat bij een van de Lid-Staten van de Europese Gemeenschap wordt ingediend; 5. internationale verdragen en overeenkomsten betreffende overname van vreemde onderdanen. Artikel 12 Inwerkingtreding Deze Overeenkomst treedt in werking op de eerste dag van de tweede maand volgende op de datum van  ondertekening. Zij wordt toegepast vanaf de dag die de overeenkomstsluitende partijen door middel  van een notawisseling overeenkomen. Artikel 13 Schorsing, opzegging 1. Deze Overeenkomst wordt voor onbepaalde tijd gesloten. 2. Iedere overeenkomstsluitende partij kan deze Overeenkomst, na kennisgeving aan de andere  overeenkomstsluitende partij, om ernstige redenen, met name in verband met de bescherming van de  staatsveiligheid, de openbare orde of de volksgezondheid, schorsen. Wat betreft de intrekking van  een dergelijke maatregel brengen de overeenkomstsluitende partijen elkaar onverwijld via  diplomatieke weg op de hoogte. 3. Ieder overeenkomstsluitende partij kan deze Overeenkomst, na mededeling aan de andere  overeenkomstsluitende partij, om ernstige redenen door middel van kennisgeving opzeggen. 4. De schorsing of opzegging van deze Overeenkomst wordt van kracht op de eerste dag van de maand  volgende op de maand waarin de kennisgeving door de andere overeenkomstsluitende partij ontvangen  is. Gedaan te . . . op . . . 19. . in twee exemplaren, elk in de ..... en de .....  taal, zijnde de teksten in elk van deze talen gelijkelijk authentiek. Voor de Regering van (. . . Lid-Staat . . .) Voor de Regering van (. . . derde land . . .)",
  "source": "EUR LEX"
}