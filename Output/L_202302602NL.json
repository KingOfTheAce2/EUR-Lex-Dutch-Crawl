{
  "url": "http://www.w3.org/1999/xhtml\">",
  "content": "L_202302602NL.000101.fmx.xml Publicatieblad van de Europese Unie NL Serie L 2023/2602 23.11.2023 UITVOERINGSVERORDENING (EU) 2023/2602 VAN DE COMMISSIE van 22 november 2023 tot aanvaarding van een verzoek om behandeling als nieuwe producent-exporteur met betrekking tot de definitieve antidumpingmaatregelen die zijn ingesteld ten aanzien van de invoer van bepaalde soorten ijzeren of stalen bevestigingsmiddelen van oorsprong uit de Volksrepubliek China, en tot wijziging van Uitvoeringsverordening (EU) 2022/191 van de Commissie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), Gezien Uitvoeringsverordening (EU) 2022/191 van de Commissie van 16 februari 2022 tot instelling van een definitief antidumpingrecht op bepaalde soorten ijzeren of stalen bevestigingsmiddelen van oorsprong uit de Volksrepubliek China ( 2 ) (“de oorspronkelijke verordening”), en met name artikel 2, Overwegende hetgeen volgt: 1. GELDENDE MAATREGELEN (1) Op 16 februari 2022 heeft de Europese Commissie (“de Commissie”) bij de oorspronkelijke verordening een definitief antidumpingrecht ingesteld op bepaalde soorten ijzeren of stalen bevestigingsmiddelen (“het betrokken product”) van oorsprong uit de Volksrepubliek China (“de VRC”). (2) In het kader van het onderzoek dat tot de oorspronkelijke verordening heeft geleid (“het oorspronkelijke onderzoek”) is overeenkomstig artikel 17 van de basisverordening een steekproef van de producenten-exporteurs in de VRC samengesteld. (3) De Commissie heeft voor de in de steekproef opgenomen producenten-exporteurs uit de VRC individuele antidumpingrechten variërend van 22,1 % tot 48,8 % op het betrokken product ingesteld. Voor de medewerkende producenten-exporteurs die niet in de steekproef waren opgenomen, werd een recht van 39,6 % ingesteld. De bijlage bij de oorspronkelijke verordening bevat een lijst van de niet in de steekproef opgenomen medewerkende producenten-exporteurs. Voorts werd een voor het gehele land geldend recht van 86,5 % ingesteld op het betrokken product dat werd geproduceerd door ondernemingen in de VRC die zich niet kenbaar hadden gemaakt of die niet aan het onderzoek hadden meegewerkt. (4) Volgens artikel 2 van de oorspronkelijke verordening kan artikel 1, lid 2, van die verordening worden gewijzigd door een nieuwe producent-exporteur te onderwerpen aan het passende gewogen gemiddelde antidumpingrecht voor niet in de steekproef opgenomen medewerkende ondernemingen, te weten het recht van 39,6 %, wanneer die nieuwe producent-exporteur in de VRC ten genoegen van de Commissie aantoont dat: a) hij het betrokken product gedurende het onderzoektijdvak waarop de maatregelen zijn gebaseerd, d.w.z. van 1 juli 2019 tot en met 30 juni 2020 (“het tijdvak van het oorspronkelijke onderzoek”), niet naar de Unie heeft uitgevoerd (“voorwaarde 1”); b) hij niet verbonden is met een exporteur of producent in de VRC op wie de bij de oorspronkelijke verordening ingestelde antidumpingmaatregelen van toepassing zijn (“voorwaarde 2”), en c) hij het betrokken product daadwerkelijk naar de Unie heeft uitgevoerd dan wel een onherroepelijke contractuele verplichting is aangegaan om na het verstrijken van het onderzoektijdvak een aanzienlijke hoeveelheid naar de Unie uit te voeren (“voorwaarde 3”). 2. VERZOEK OM BEHANDELING ALS NIEUWE PRODUCENT-EXPORTEUR (5) Op 10 oktober 2022 heeft de onderneming Ningbo Zhongli Bolts Manufacturing Co., Ltd (“Zhongli” of “de indiener van het verzoek”) bij de Commissie een verzoek ingediend om behandeling als nieuwe producent-exporteur (“BNPE”) en bijgevolg om toepassing van het recht dat geldt voor de niet in de steekproef opgenomen medewerkende ondernemingen in de VRC, op grond dat zou zijn voldaan aan de drie voorwaarden van artikel 2 van de oorspronkelijke Verordening (“het verzoek”). (6) Om te bepalen of de indiener van het verzoek voldeed aan de voorwaarden voor een BNPE zoals vastgelegd in artikel 2 van de oorspronkelijke Verordening (“de BNPE-voorwaarden”), heeft de Commissie de indiener van het verzoek eerst een vragenlijst toegezonden met het verzoek om aan te tonen dat hij aan die voorwaarden voldeed. Tegelijkertijd heeft de Commissie de bedrijfstak van de Unie geïnformeerd over het verzoek van de indiener van het verzoek en deze verzocht opmerkingen in te dienen. De bedrijfstak van de Unie, vertegenwoordigd door het European Industrial Fasteners Institute (“EIFI”), heeft opmerkingen ingediend over de naleving van de BNPE-voorwaarden door de indiener van het verzoek. De indiener van het verzoek heeft de beweringen van het EIFI in daaropvolgende opmerkingen betwist. (7) Na analyse van het antwoord op de vragenlijst en de opmerkingen van de partijen heeft de Commissie de indiener van het verzoek bij aanmaningsbrief van 14 maart 2023 verzocht om aanvullende informatie en ondersteunend bewijsmateriaal. De indiener van het verzoek heeft op 31 maart 2023 op de aanmaningsbrief geantwoord. (8) Parallel met de analyse van het door de indiener van het verzoek en het EIFI ingediende bewijsmateriaal heeft de Commissie de onlinedatabank Orbis ( 3 ) , Qichacha ( 4 ) , Aliyun ( 5 ) en het National Enterprise Credit Information Publicity System van de VRC ( 6 ) geraadpleegd voor bedrijfsinformatie, waarbij zij alle beschikbare informatie heeft vergeleken met openbaar beschikbare informatie op internet. (9) Ten slotte heeft de Commissie bij de indiener van het verzoek een kruislingse controle op afstand verricht. De Commissie heeft alle gegevens gecontroleerd die zij nodig achtte om vast te stellen of de indiener van het verzoek aan de BNPE-voorwaarden voldeed. 3. ANALYSE VAN HET VERZOEK (10) Wat de door het EIFI aan de orde gestelde voorafgaande kwesties betreft, heeft de Commissie vastgesteld dat de indiener van het verzoek geen handelaar is en dat hij de persoon die zijn verzoek heeft ondertekend naar behoren daartoe heeft gemachtigd. (11) Om te beginnen stelde het EIFI dat de indiener van het verzoek een handelaar kan zijn omdat: i) hij volgens de beschrijving op zijn website ( 7 ) mondiale afnemers en Chinese producenten met elkaar in contact brengt, en ii) hij lid is van de Chinese Kamer van Koophandel voor de in- en uitvoer van machines en elektronische producten (“CCCME”), een handelsvereniging die in het oorspronkelijke onderzoek producenten-exporteurs vertegenwoordigde. Voorts merkte het EIFI op dat de ondertekenaar van het verzoek om BNPE een “verkoopmanager” is, terwijl er geen bewijs is dat die persoon namens de onderneming vorderingen zou kunnen indienen, en stelde dat het verzoek om BNPE alleen al op basis daarvan moest worden afgewezen. (12) De indiener van het verzoek betwistte bovenstaande beweringen en stelde dat de website waarnaar het EIFI verwees, niet zijn website is, maar een B2B-platform voor e-handel, CHINA.CN, dat informatie over verschillende ondernemingen bevat. Bovendien stelde de indiener van het verzoek dat hij geen lid is van de CCCME, maar diens website alleen gebruikt om zichzelf in de markt te zetten, terwijl de CCCME in elk geval ook fabrikanten en andere entiteiten vertegenwoordigt. Ten slotte stelde de indiener van het verzoek dat de verkoopmanager van de onderneming het recht had het verzoek om BNPE namens de onderneming te ondertekenen. (13) In de eerste plaats heeft de Commissie vastgesteld dat de website die volgens het EIFI aan de indiener van het verzoek toebehoort (CHINA.CN) inderdaad niet zijn officiële website is. Uit de beschrijving op die website kan dus geen conclusie worden getrokken over de status van de indiener van het verzoek. In de tweede plaats heeft de Commissie bevestigd dat de website van de CCCME ( 8 ) niet vermeldt dat de indiener van het verzoek een van de leden van de CCCME is, maar dat deze zich daar slechts adverteert. Ten slotte is uit de analyse en verificatie van de financiële boekhouding van de indiener van het verzoek tijdens de kruislingse controle op afstand niet gebleken dat hij het betrokken product heeft aangekocht bij derden. De Commissie heeft het argument van het EIFI daarom ongegrond verklaard en, bij gebrek aan bewijs van het tegendeel, geconcludeerd dat de indiener van het verzoek geen handelaar in het betrokken product is, maar een producent-exporteur. (14) De indiener van het verzoek heeft ook een machtiging van de uitvoerend directeur (die volgens de statuten van de onderneming een wettelijke vertegenwoordiger van de onderneming is) overgelegd, op grond waarvan de verkoopmanager namens de onderneming het verzoek om BNPE mocht ondertekenen. De Commissie was derhalve van oordeel dat het verzoek om BNPE naar behoren was ingediend en achtte het niet nodig verder te onderzoeken of het verzoek op die basis moest worden afgewezen. (15) Met betrekking tot de eerste BNPE-voorwaarde stelde de bedrijfstak van de Unie dat de indiener van het verzoek geen bewijs heeft overgelegd dat hij tijdens het tijdvak van het oorspronkelijke onderzoek niet naar de Unie heeft uitgevoerd, terwijl de indiener van het verzoek online beweert dat hij uitvoert naar “Europa” en “Oost-Europa”, wat ook tijdens het tijdvak van het oorspronkelijke onderzoek op zijn website stond, en dat het derhalve redelijk is te concluderen dat dit ook uitvoer naar de Unie zou omvatten. In zijn antwoord op de opmerkingen van het EIFI merkte de indiener van het verzoek op dat het feit dat hij naar Europa heeft uitgevoerd, niet noodzakelijkerwijs betekent dat hij het betrokken product in het tijdvak van het oorspronkelijke onderzoek naar de Unie heeft uitgevoerd, en dat de Commissie het ontbreken van uitvoer naar de Unie kon controleren aan de hand van de administratie van de onderneming en bij de douaneautoriteiten in de Unie. (16) De Commissie stelde vast dat Zhongli in 2003 is opgericht, maar pas in mei 2018 een uitvoervergunning kreeg en in 2021 begon met de uitvoer van aanzienlijke hoeveelheden van het betrokken product. Volgens het door Zhongli verstrekte bewijsmateriaal heeft de onderneming het betrokken product in april 2021 voor het eerst verkocht aan de Unie. Ondanks hetgeen online werd beweerd, ging alle eerdere uitvoer van het betrokken product blijkens verkoopregisters die teruggaan tot januari 2019 naar derde landen in Azië en Afrika. (17) De Commissie heeft alle uitvoertransacties tijdens het tijdvak van het oorspronkelijke onderzoek gecontroleerd en daarbij geen bewijs van uitvoer van het betrokken product naar de Unie gevonden. Meer bepaald bleken uit het verkoopboek van de onderneming geen uitvoertransacties van het betrokken product naar de Unie tijdens het tijdvak van het oorspronkelijke onderzoek, terwijl de registers van de onderneming in dat tijdvak in overeenstemming waren met haar jaarrekening. Uit het gecontroleerde verkoopboek bleek dat de eerste uitvoer naar de Unie in april 2021 plaatsvond. (18) De Commissie heeft het betoog van het EIFI dan ook afgewezen. Aangezien er geen aanwijzingen zijn dat de indiener van het verzoek het betrokken product in het tijdvak van het oorspronkelijke onderzoek naar de Unie heeft uitgevoerd, heeft de Commissie geconcludeerd dat de indiener van het verzoek aan de eerste BNPE-voorwaarde voldeed. (19) Met betrekking tot de tweede BNPE-voorwaarde stelde het EIFI dat een eenvoudige verklaring dat er geen sprake is van een band, zoals de indiener van het verzoek die heeft verstrekt, niet aan de voor deze voorwaarde vereiste bewijslast voldoet. In antwoord op de argumenten van het EIFI heeft de indiener van het verzoek uiteengezet dat een van haar twee aandeelhouders (die beide particulieren zijn) ook de enige aandeelhouder is van een andere onderneming, Ningbo Zhenhai Dongfang Materials Business Department (“Zhenhai”), die het betrokken product niet produceert of verkoopt. (20) De Commissie heeft de identiteit van de twee aandeelhouders en hun aandeel in het kapitaal van de indiener van het verzoek bevestigd aan de hand van diens statuten. De Commissie heeft ook de Orbis-databank geraadpleegd, die echter geen informatie over Zhongli of Zhenhai bevatte. De Commissie heeft haar zoektocht daarom uitgebreid tot andere databanken met openbaar beschikbare informatie over ondernemingen in de VRC ( 9 ) . Uit deze databanken bleek niet a) dat Zhenhai een producent-exporteur van het betrokken product is, b) dat een van de ondernemingen andere aandeelhouders heeft dan die welke de indiener van het verzoek heeft genoemd, en c) dat een van beide ondernemingen nog andere verbonden ondernemingen zou hebben. Bij gebreke van bewijsmateriaal waaruit zou blijken dat de indiener van het verzoek verbonden is met een van de producenten-exporteurs in de VRC, concludeerde de Commissie dat de indiener van het verzoek voldeed aan de tweede BNPE-voorwaarde. (21) Met betrekking tot de derde BNPE-voorwaarde stelde het EIFI dat een verkoopdocument, zoals dat in de open versie van het verzoek, niet volstaat om werkelijke uitvoer naar de Unie aan te tonen, maar dat ook een daadwerkelijk bewijs van invoer in de Unie moet worden overgelegd. (22) De indiener van het verzoek heeft bewijsstukken verstrekt voor zendingen van aanzienlijke hoeveelheden van het betrokken product naar de Unie sinds april 2021, namelijk verkoopcontracten, handelsfacturen, paklijsten, cognossementen, btw-facturen en formulieren voor invoeraangiften van zijn afnemers in de Unie. De Commissie heeft deze verkopen tijdens de kruislingse controle op afstand gecontroleerd aan de hand van de jaarrekeningen van de indiener van het verzoek. Op basis van dit bewijsmateriaal heeft de Commissie vastgesteld dat de indiener van het verzoek het betrokken product inderdaad vanaf april 2021, d.w.z. na het tijdvak van het oorspronkelijke onderzoek, naar de Unie heeft uitgevoerd, en heeft zij derhalve geconcludeerd dat de indiener van het verzoek aan de derde BNPE-voorwaarde voldeed. (23) Bijgevolg voldoet de indiener van het verzoek aan alle drie de voorwaarden van artikel 2 van de oorspronkelijke verordening voor een BNPE, zodat het verzoek van de indiener moet worden ingewilligd. Voor de indiener van het verzoek moet dan ook het antidumpingrecht van 39,6 % voor de niet in de steekproef van het oorspronkelijke onderzoek opgenomen medewerkende ondernemingen gelden. 4. MEDEDELING VAN FEITEN EN OVERWEGINGEN (24) De indiener van het verzoek en de bedrijfstak van de Unie zijn in kennis gesteld van de belangrijkste feiten en overwegingen op grond waarvan het passend werd geacht het antidumpingrecht dat van toepassing is op de niet in de steekproef van het oorspronkelijke onderzoek opgenomen medewerkende ondernemingen aan de indiener van het verzoek toe te kennen. (25) De partijen zijn in de gelegenheid gesteld opmerkingen in te dienen. Er werden geen opmerkingen ontvangen. (26) Deze verordening is in overeenstemming met het advies van het comité dat is ingesteld bij artikel 15, lid 1, van de basisverordening, HEEFT DE VOLGENDE VERORDENING VASTGESTELD: Artikel 1 De volgende onderneming wordt toegevoegd aan de lijst van “niet in de steekproef opgenomen medewerkende producenten-exporteurs” in de bijlage bij Uitvoeringsverordening (EU) 2022/191: ’ in the Annex to Implementing Regulation (EU) 2022/191: Onderneming Aanvullende Taric-code Ningbo Zhongli Bolts Manufacturing Co., Ltd. 899U Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 november 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) PB L 36 van 17.2.2022, blz. 1 . ( 3 ) Orbis is een wereldwijde verstrekker van bedrijfsinformatie over meer dan 220 miljoen bedrijven over de hele wereld, hoofdzakelijk van gestandaardiseerde informatie over particuliere ondernemingen en bedrijfsstructuren. ( 4 ) Qichacha is een particuliere winstgerichte databank in Chinese handen, die aan consumenten/beroepsbeoefenaars bedrijfsgegevens, kredietinformatie en analyses over in de VRC gevestigde particuliere en openbare ondernemingen verstrekt. ( 5 ) Aliyun (ook bekend als Alibaba Cloud) is een dochteronderneming van Alibaba Group. Het biedt cloudcomputingdiensten aan onlinebedrijven en het eigen e-handelsecosysteem van Alibaba en fungeert onder meer als een databank die aan consumenten/beroepsbeoefenaars bedrijfsgegevens, krediet- en andere soorten informatie over in de VRC gevestigde particuliere en overheidsbedrijven verstrekt. ( 6 ) Het National Enterprise Credit Information Publicity System is een Chinees kredietinformatiebureau van de overheid. Het is ontwikkeld en wordt beheerd door de Chinese Overheidsadministratie voor Marktregulering, die in China optreedt als de bevoegde autoriteit voor de registratie van ondernemingen. ( 7 ) https://ningbozhongli.en.china.cn/, geraadpleegd op 12 september 2023. ( 8 ) https://www.cccme.cn/, geraadpleegd op 12 september 2023. ( 9 ) Qichacha (https://www.qcc.com/) en Aliyun (https://market.aliyun.com/), beide geraadpleegd op 11 september 2023. ELI: http://data.europa.eu/eli/reg_impl/2023/2602/oj ISSN 1977-0758 (electronic edition)",
  "source": "EUR LEX"
}