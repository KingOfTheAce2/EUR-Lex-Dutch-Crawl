{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003R0677:NL:HTML\">",
  "content": "EUR-Lex - 32003R0677 - NL Avis juridique important | 32003R0677 Verordening (EG) nr. 677/2003 van de Commissie van 14 april 2003 tot vaststelling van noodmaatregelen voor het herstel van het kabeljauwbestand in de Oostzee Publicatieblad Nr. L 097 van 15/04/2003 blz. 0031 - 0031 Verordening (EG) nr. 677/2003 van de Commissie van 14 april 2003 tot vaststelling van noodmaatregelen voor het herstel van het kabeljauwbestand in de Oostzee DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 2371/2002 van de Raad van 20 december 2002 inzake de instandhouding en de duurzame exploitatie van de visbestanden in het kader van het gemeenschappelijk visserijbeleid(1), en met name op artikel 7, lid 1, Overwegende hetgeen volgt: (1) De Internationale Visserijcommissie voor de Oostzee heeft in haar jaarvergadering in september 2002 een aantal technische maatregelen aanbevolen om de vangst van ondermaatse kabeljauw te beperken, teneinde een herstel van de kabeljauwbestanden in de Oostzee te bewerkstelligen. Deze maatregelen zijn ten uitvoer gelegd bij Verordening (EG) nr. 2341/2002 van de Raad van 20 december 2002 tot vaststelling, voor 2003, van de vangstmogelijkheden voor sommige visbestanden en groepen visbestanden welke in de wateren van de Gemeenschap en, voor vaartuigen van de Gemeenschap, in andere wateren met vangstbeperkingen van toepassing zijn, en tot vaststelling van de bij de visserij in acht te nemen voorschriften(2). (2) Tijdens de periode waarin deze maatregelen zijn toegepast is het wetenschappelijk onderzoek voortgezet en is praktijkervaring opgedaan waaruit blijkt dat de voor de trawlvisserij op kabeljauw en platvis vastgestelde maatregelen niet het verhoopte effect hebben gehad en dat zoveel ondermaatse kabeljauw wordt gevangen en weer overboord wordt gezet, dat het kabeljauwbestand verder zal inkrimpen. (3) De thans toegepaste vangstmethoden vormen een ernstige bedreiging voor de instandhouding en het herstel van de kabeljauwbestanden in de Oostzee en vereisen onmiddellijke actie. Het is derhalve dienstig dat de Commissie op eigen initiatief noodmaatregelen vaststelt om de aankomende jaarklassen van kabeljauw in de Oostzee te beschermen. Deze maatregelen zouden moeten worden toegepast van 15 april 2003 tot en met 31 mei 2003, bovenop het verbod op de kabeljauwvisserij dat geldt vanaf 1 juni tot 31 augustus en dat is ingesteld bij Verordening (EG) nr. 2341/2002, HEEFT DE VOLGENDE VERORDENING VASTGESTELD: Artikel 1 De visserij op kabeljauw met trawlnetten, Deense zegenetten en soortgelijke netten is van 15 april tot en met 31 mei 2003 verboden voor vaartuigen van de Gemeenschap die vissen in ICES-sectoren III b, c en d en voor vaartuigen die de vlag van Estland, Letland of Litouwen voeren en vissen in de wateren van de Gemeenschap van ICES-sectoren III b, c en d. De visserij op platvis met trawlnetten, Deense zegenetten en soortgelijke netten is verboden van 15 april tot en met 31 mei 2003 voor vaartuigen van de Gemeenschap die vissen in ICES-sectoren III b, c en d. Artikel 2 Deze verordening treedt in werking op 15 april 2003. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 april 2003. Voor de Commissie Franz Fischler Lid van de Commissie (1) PB L 358 van 31.12.2002, blz. 59. (2) PB L 356 van 31.12.2002, blz. 12.",
  "source": "EUR LEX"
}