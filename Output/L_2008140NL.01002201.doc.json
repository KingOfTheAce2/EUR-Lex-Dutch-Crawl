{
  "url": "http://www.w3.org/1999/xhtml\">",
  "content": "L_2008140NL.01002201.xml 30.5.2008 NL Publicatieblad van de Europese Unie L 140/22 BESLUIT VAN DE COMMISSIE van 30 april 2008 tot wijziging van haar reglement van orde ten aanzien van de uitvoeringsbepalingen van Verordening (EG) nr. 1367/2006 van het Europees Parlement en de Raad betreffende de toepassing van de bepalingen van het Verdrag van Aarhus betreffende toegang tot informatie, inspraak bij besluitvorming en toegang tot de rechter inzake milieuaangelegenheden op de communautaire instellingen en organen (2008/401/EG, Euratom) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 218, lid 2, Gelet op het Verdrag tot oprichting van de Europese Gemeenschap voor Atoomenergie, en met name op artikel 131, Gelet op het Verdrag betreffende de Europese Unie, en met name op artikel 28, lid 1, en artikel 41, lid 1, Overwegende hetgeen volgt: (1) Verordening (EG) nr. 1367/2006 van het Europees Parlement en de Raad ( 1 ) voorziet in de toepassing van de bepalingen van het Verdrag van Aarhus op de communautaire instellingen en organen met betrekking tot toegang tot milieu-informatie, inspraak betreffende plannen en programma’s die betrekking hebbende op het milieu alsmede interne herziening en toegang tot de rechter. (2) Krachtens artikel 13 van Verordening (EG) nr. 1367/2006 passen de communautaire instellingen en agentschappen, waar nodig, hun reglement van orde aan de bepalingen van deze verordening aan. (3) Overeenkomstig artikel 7 van Verordening (EG) nr. 1367/2006 laat een communautaire instelling of een communautair orgaan, wanneer zij/het een verzoek om toegang tot milieu-informatie ontvangt en deze informatie niet bij die communautaire instelling of dat communautair orgaan berust, de aanvrager zo snel mogelijk, en uiterlijk binnen 15 werkdagen, weten bij welk(e) communautaire instelling, communautair orgaan of overheidsinstantie de gevraagde informatie berust. Een dergelijke bepaling is niet opgenomen in Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( 2 ) of in de uitvoeringsbepalingen voor de toepassing op deze verordening op de Commissie zoals vastgesteld in haar reglement van orde ( 3 ) , zoals gewijzigd bij Besluit 2001/937/EG, EGKS, Euratom ( 4 ) . Bijgevolg dient aan dit reglement van orde een specifieke bepaling te worden toegevoegd met betrekking tot verzoeken tot toegang tot milieu-informatie die niet in het bezit is van de Commissie. (4) Ten aanzien van de inspraak van het publiek, schrijft artikel 9 van Verordening (EG) nr. 1367/2006 voor dat de communautaire instellingen en organen er middels passende bepalingen voor zorgen dat het publiek vroegtijdig en effectief inspraak krijgt in de voorbereiding, wijziging of herziening van milieuplannen of -programma’s wanneer alle opties nog open zijn. De modaliteiten voor deze inspraak zijn nader gespecificeerd in de leden 3, 4 en 5 van dat artikel. Voor de Commissie zijn de bepalingen in algemene zin vastgesteld in haar mededeling betreffende een voorstel inzake algemene beginselen en minimumnormen voor raadpleging van de betrokken partijen ( 5 ) . Deze moeten door alle diensten van de Commissie worden toegepast bij de voorbereiding, wijziging of herziening van milieuplannen of -programma’s. (5) Voor de tenuitvoerlegging van de bepalingen van titel IV van Verordening (EG) nr. 1367/2006 inzake de interne herziening van administratieve handelingen of nalatigheden moet de Commissie de uitvoeringsbepalingen vaststellen. (6) Voor de uitvoering van artikel 1, lid 2, van Verordening (EG) nr. 1367/2006 moet een praktische gids het publiek informeren over zijn rechten uit hoofde van die verordening. (7) Het reglement van orde moet dienovereenkomstig worden gewijzigd. (8) Overeenkomstig artikel 13 van Verordening (EG) nr. 1367/2006 moet dit besluit met ingang van 28 juni 2007 van toepassing zijn, BESLUIT: Artikel 1 De tekst in de bijlage bij dit besluit wordt toegevoegd aan het reglement van orde. Artikel 2 Inwerkingtreding Dit besluit is van toepassing met ingang van 28 juni 2007. Gedaan te Brussel, 30 april 2008. Voor de Commissie Stavros DIMAS Lid van de Commissie ( 1 ) PB L 264 van 25.9.2006, blz. 13 . ( 2 ) PB L 145 van 31.5.2001, blz.43 . ( 3 ) PB L 308 van 8.12.2000, blz. 26 . ( 4 ) PB L 345 van 29.12.2001, blz. 94 . ( 5 ) COM(2002) 704 def. van 11.12.2002. BIJLAGE Uitvoeringsbepalingen voor de toepassing van Verordening (EG) nr. 1367/2006 van het Europees Parlement en de Raad betreffende de toepassing van de bepalingen van het Verdrag van Aarhus betreffende toegang tot informatie, inspraak bij besluitvorming en toegang tot de rechter inzake milieuaangelegenheden op de communautaire instellingen en organen Artikel 1 Toegang tot milieu-informatie De in artikel 7 van Verordening (EG) nr. 1367/2006 genoemde termijn van 15 werkdagen gaat in op de dag van registratie van het verzoek door de verantwoordelijke dienst van de Commissie. Artikel 2 Inspraak Voor de toepassing van artikel 9, lid 1, van Verordening (EG) nr. 1367/2006 voorziet de Commissie in inspraak van het publiek overeenkomstig de mededeling inzake algemene beginselen en minimumnormen voor raadpleging van de betrokken partijen door de Commissie ( 1 ) . Artikel 3 Verzoeken tot interne herziening Verzoeken tot interne herziening van administratieve handelingen of nalatigheden worden per post, fax of e-mail naar de dienst gestuurd die verantwoordelijk is voor de toepassing van de bepaling op basis waarvan de administratieve handeling werd gesteld of voor de beweerde administratieve nalatigheid. De betreffende contactadressen worden met alle passende middelen aan het publiek bekendgemaakt. Indien een verzoek aan een dienst wordt gestuurd die niet verantwoordelijk is voor de herziening, stuurt deze het verzoek door naar de verantwoordelijke dienst. Voor gevallen die niet onder de verantwoordelijkheid van het directoraat-generaal Milieu vallen, stelt de voor de herziening verantwoordelijke dienst het directoraat-generaal Milieu op de hoogte van het ingediende verzoek. Artikel 4 Beslissingen inzake de ontvankelijkheid van verzoeken tot interne herziening 1.   Na registratie van het verzoek tot interne herziening wordt meteen een ontvangstbevestiging gestuurd naar de niet-gouvernementele organisatie die het verzoek heeft opgesteld, in voorkomend geval op elektronische wijze. 2.   De verantwoordelijke dienst van de Commissie stelt vast of de niet-gouvernementele organisatie krachtens Besluit 2008/50/EG van de Commissie ( 2 ) gerechtigd is een verzoek tot interne herziening in te dienen. 3.   In overeenstemming met artikel 14 van het reglement van orde wordt de bevoegdheid om beslissingen te nemen over de ontvankelijkheid van een verzoek tot interne herziening gedelegeerd aan de directeur-generaal of het betreffende diensthoofd. Beslissingen over de ontvankelijkheid van het verzoek omvatten alle beslissingen over de bevoegdheid van de niet-gouvernementele organisatie die het verzoek indient overeenkomstig lid 2 van dit artikel, de tijdige indiening van het verzoek overeenkomstig artikel 10, lid 1, tweede alinea van Verordening (EG) nr. 1367/2006 en de motivering van het verzoek, overeenkomstig artikel 1, 2 en 3, van Besluit 2008/50/EG. 4.   Indien de in lid 3 bedoelde directeur-generaal of het diensthoofd vindt dat het verzoek tot interne herziening geheel of ten dele onontvankelijk is, wordt de niet-gouvernementele organisatie die het verzoek heeft opgesteld daarvan schriftelijk op de hoogte gesteld, in voorkomend geval op elektronische wijze, met opgave van de redenen daarvoor. Artikel 5 Beslissingen inzake de inhoud van verzoeken tot interne herziening 1.   De Commissie beslist of de te herziene administratieve handeling of de beweerde administratieve nalatigheid in strijd is met het milieurecht. 2.   Overeenkomstig artikel 13 van het reglement van orde is het Commissielid dat verantwoordelijk is voor de toepassing van de bepalingen op basis waarvan de administratieve handeling is goedgekeurd of waarop de beweerde administratieve nalatigheid betrekking heeft, bevoegd te beslissen dat de administratieve handeling waarvan een herziening wordt aangevraagd of de beweerde administratieve nalatigheid, niet in strijd is met het milieurecht. Subdelegatie van de in lid 1 verleende bevoegdheden is niet toegestaan. 3.   De niet-gouvernementele organisatie die het verzoek heeft opgesteld, wordt schriftelijk op de hoogte gesteld van het resultaat van de herziening, in voorkomend geval op elektronische wijze, met opgave van de redenen. Artikel 6 Beroep In het antwoord waarin de niet-gouvernementele organisatie wordt meegedeeld dat haar verzoek geheel of gedeeltelijk onontvankelijk is, of dat de administratieve handeling waarvan een herziening wordt gevraagd of de beweerde administratieve nalatigheid, niet in strijd is met het milieurecht, stelt de Commissie de niet-gouvernementele organisatie in kennis van de beroepsmogelijkheden die haar ter beschikking staan, namelijk inleiding van gerechtelijke procedures tegen de Commissie en/of indiening van een klacht bij de ombudsman, onder de voorwaarden van de artikelen 230 respectievelijk 195 van het EG-Verdrag. Artikel 7 Informatie van het publiek Er wordt een praktische gids gepubliceerd met passende informatie voor het publiek over zijn rechten uit hoofde van Verordening (EG) nr. 1367/2006. ( 1 ) COM(2002) 704 def. ( 2 ) PB L 13 van 16.1.2008, blz. 24 .",
  "source": "EUR LEX"
}