{
  "url": "http://www.w3.org/1999/xhtml\">",
  "content": "L_202302221NL.000101.fmx.xml Publicatieblad van de Europese Unie NL Serie L 2023/2221 19.10.2023 BESLUIT (EU) 2023/2221 VAN DE RAAD van 28 september 2023 betreffende de ondertekening, namens de Unie, van de Overeenkomst tussen de Europese Unie en het Koninkrijk Noorwegen betreffende aanvullende regels met betrekking tot het Instrument voor financiële steun voor grensbeheer en visumbeleid in het kader van het Fonds voor geïntegreerd grensbeheer, voor de periode 2021 tot 2027 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 77, lid 2, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 21 februari 2022 heeft de Raad de Commissie gemachtigd onderhandelingen te openen ( 1 ) met IJsland, het Koninkrijk Noorwegen, de Zwitserse Bondsstaat en het Vorstendom Liechtenstein inzake de regelingen voor de financiële bijdragen van die landen en de aanvullende regels die nodig zijn voor hun deelname aan het instrument voor financiële steun voor grensbeheer en visumbeleid voor de periode 2021 tot 2027, waaronder bepalingen ter bescherming van de financiële belangen van de Unie en de controlebevoegdheid van de Rekenkamer, die krachtens Verordening (EU) 2021/1148 van het Europees Parlement en de Raad ( 2 ) moeten worden getroffen. De onderhandelingen met het Koninkrijk Noorwegen zijn afgerond met de parafering van de overeenkomst op 14 februari 2023. (2) Overeenkomstig de artikelen 1 en 2 van het Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de vaststelling van dit besluit, en is dit besluit bijgevolg niet bindend voor, noch van toepassing op Denemarken. (3) Dit besluit vormt een ontwikkeling van de bepalingen van het Schengenacquis waaraan Ierland niet deelneemt, overeenkomstig Besluit 2002/192/EG van de Raad ( 3 ) . Ierland neemt derhalve niet deel aan de vaststelling van dit besluit en dit is niet bindend voor, noch van toepassing op Ierland. (4) De overeenkomst moet namens de Unie worden ondertekend, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van Overeenkomst tussen de Europese Unie en het Koninkrijk Noorwegen betreffende aanvullende regels met betrekking tot het Instrument voor financiële steun voor grensbeheer en visumbeleid in het kader van het Fonds voor geïntegreerd grensbeheer voor de periode 2021 tot 2027 (de “overeenkomst”), onder voorbehoud van de sluiting van de overeenkomst ( 4 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 Dit besluit treedt in werking op de dag van de vaststelling ervan. Gedaan te Brussel, 28 september 2023. Voor de Raad De voorzitter F. GRANDE-MARLASKA GÓMEZ ( 1 ) Besluit (EU) 2022/442 van de Raad van 21 februari 2022 tot machtiging tot het openen van onderhandelingen met IJsland, het Koninkrijk Noorwegen, de Zwitserse Bondsstaat en het Vorstendom Liechtenstein met het oog op de sluiting van overeenkomsten tussen de Europese Unie en die landen over aanvullende regels betreffende het instrument voor financiële steun voor grensbeheer en visumbeleid, in het kader van het Fonds voor geïntegreerd grensbeheer ( PB L 90 van 18.3.2022, blz. 116 ). ( 2 ) Verordening (EU) 2021/1148 van het Europees Parlement en de Raad van 7 juli 2021 tot oprichting, in het kader van het Fonds voor geïntegreerd grensbeheer, van het Instrument voor financiële steun voor grensbeheer en visumbeleid ( PB L 251 van 15.7.2021, blz. 48 ). ( 3 ) Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 ). ( 4 ) De tekst van de overeenkomst wordt samen met het besluit betreffende de sluiting ervan bekendgemaakt. ELI: http://data.europa.eu/eli/dec/2023/2221/oj ISSN 1977-0758 (electronic edition)",
  "source": "EUR LEX"
}