{
  "url": "http://www.w3.org/1999/xhtml\">",
  "content": "L_2008310NL.01000901.xml 21.11.2008 NL Publicatieblad van de Europese Unie L 310/9 VERORDENING (EG) N r. 1156/2008 VAN DE COMMISSIE van 20 november 2008 tot indeling van bepaalde goederen in de gecombineerde nomenclatuur DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke communautaire voorschriften is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage beschreven goederen worden ingedeeld onder de in kolom 2 van die tabel vermelde GN-code, om de in kolom 3 vermelde redenen. (4) Er dient te worden bepaald dat de verkrijger van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting voor een periode van drie maanden mag blijven gebruiken uit hoofde van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage beschreven goederen worden in de gecombineerde nomenclatuur ingedeeld onder de in kolom 2 vermelde GN-codes. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 november 2008. Voor de Commissie László KOVÁCS Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) 1. Een apparaat voor het opnemen, weergeven en vertonen van stilstaande beelden (zogenaamde „digitale fotolijst”), met buitenafmetingen 17 (L) × 12,9 (B) × 12,3 (D) cm, bestaande uit de volgende hoofdcomponenten in één behuizing: — een kleurenmonitor met vloeibare kristallen(LCD) met een diagonaal van het beeldscherm van 13 cm (5,1 inches) en een resolutie van 320 × 240 pixels, — een slot voor een Subscriber Identity Module(SIM)-kaart, — een infraroodinterface, — een intern geheugen en — bedieningsknoppen. De beelden worden naar het interne geheugen van het apparaat overgebracht vanaf een aan te sluiten apparaat (zoals een mobiele telefoon, een automatische gegevensverwerkende machine of een digitale camera) via een infraroodsignaal of met een SIM-kaart via Multimedia Messaging Service (MMS). De beelden kunnen ook van het apparaat via het infraroodsignaal naar een aan te sluiten apparaat worden overgebracht. Het apparaat ondersteunt JPEG- en GIF-formaat met een maximumresolutie van 1 024 × 728 pixels. De beelden kunnen afzonderlijk of als diavoorstelling („slideshow”) worden vertoond. Het intern geheugen kan maximaal 50 beelden opslaan. 8528 59 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 3 op afdeling XVI en de tekst van de GN-codes 8528, 8528 59 en 8528 59 90. Omdat het apparaat een samengestelde machine is, moet het met toepassing van aantekening 3 op afdeling XVI worden ingedeeld naar de hoofdfunctie die kenmerkend is voor het complex. Omdat het apparaat beelden kan weergeven, wordt de monitor als hoofdfunctie aangemerkt, hetgeen een functie is die met name is genoemd in post 8528. Het feit dat de signalen niet direct vanaf externe bronnen worden vertoond, sluit indeling onder post 8528 niet uit omdat monitors van post 8528 diverse signalen uit verschillende bronnen kunnen ontvangen (zie ook de GS-toelichtingen op post 8528, derde alinea). Het apparaat moet daarom als monitor voor kleurenweergave worden ingedeeld onder GN-code 8528 59 90. 2. Een apparaat voor het opnemen, weergeven en vertonen van stilstaande en videobeelden en voor het opnemen en weergeven van geluid (zogenaamde „digitale fotolijst”), met buitenafmetingen 33 (B) × 24,1 (H) × 4,1 (D) cm, bestaande uit de volgende hoofdcomponenten in één behuizing: — een kleurenmonitor met vloeibare kristallen (LCD) met een diagonaal van het beeldscherm van 25,4 cm (10 inches) en een resolutie van 800 × 480 pixels, — een intern geheugen met een opslagcapaciteit van 128 MB, — slots voor geheugenkaarten, — ingebouwde luidsprekers, — twee USB-interfaces en — bedieningsknoppen. Het ondersteunt de volgende formaten: — audio: MP3, — stilstaand beeld: JPEG, GIF, — video: MPEG1, MPEG4, MOV, AVI. Verschillende soorten niet-vluchtige geheugens op basis van halfgeleiders kunnen in de geheugenkaartslots worden gestoken. De beelden kunnen afzonderlijk, als diavoorstelling („slideshow”) of als „thumbnails” worden vertoond. Het apparaat kan op een ander apparaat worden aangesloten, bijvoorbeeld een digitale camera, een printer of een automatische gegevensverwerkende machine. 8528 59 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 3 op afdeling XVI en de tekst van de GN-codes 8528, 8528 59 en 8528 59 90. Omdat het apparaat een samengestelde machine is, moet het met toepassing van aantekening 3 op afdeling XVI worden ingedeeld naar de hoofdfunctie die kenmerkend is voor het complex. Gelet op de vormgeving en het ontwerp van het apparaat, heeft het als doel stilstaande- en videobeelden te vertonen. Het opnemen van stilstaande- en videobeelden moet als een bijkomende functie van het apparaat worden aangemerkt. Daarom wordt de monitor als hoofdfunctie aangemerkt, hetgeen een functie is die met name is genoemd in post 8528. Het feit dat de signalen niet direct vanaf externe bronnen worden vertoond, sluit indeling onder post 8528 niet uit omdat monitors van post 8528 diverse signalen uit verschillende bronnen kunnen ontvangen (zie de GS-toelichtingen op post 8528, derde alinea). Het apparaat moet daarom als monitor voor kleurenweergave worden ingedeeld onder GN-code 8528 59 90.",
  "source": "EUR LEX"
}