{
  "url": "http://www.w3.org/1999/xhtml\">",
  "content": "L_2016085NL.01000301.xml 1.4.2016 NL Publicatieblad van de Europese Unie L 85/3 UITVOERINGSVERORDENING (EU) 2016/466 VAN DE RAAD van 31 maart 2016 tot uitvoering van artikel 21, lid 2, van Verordening (EU) 2016/44 betreffende beperkende maatregelen in het licht van de situatie in Libië DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2016/44 van de Raad van 18 januari 2016 betreffende beperkende maatregelen in het licht van de situatie in Libië en tot intrekking van Verordening (EU) nr. 204/2011 ( 1 ) , en met name artikel 21, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 18 januari 2016 Verordening (EU) 2016/44 vastgesteld. (2) De Raad heeft op 16 maart 2015 eraan herinnerd dat alleen een politieke oplossing duurzame vooruitgang kan brengen en kan bijdragen aan vrede en stabiliteit in Libië, en er onder meer op gewezen dat het belangrijk is geen acties te ondernemen die de huidige verdeeldheid kunnen verergeren. (3) De Raad blijft ernstig bezorgd over de situatie in Libië, en met name over handelingen die een bedreiging vormen voor de vrede, de veiligheid of de stabiliteit van Libië, en die het met goed gevolg voltooien van de politieke overgang van Libië verhinderen of ondermijnen, zoals bijvoorbeeld handelingen die de uitvoering van het politiek akkoord over Libië van 17 december 2015 en de vorming van een regering van nationale eenheid verhinderen, waaronder ook kan worden begrepen het herhaald nalaten actie te ondernemen door personen met politieke invloed in Libië. (4) Gezien de ernst van de situatie in Libië moeten drie personen worden toegevoegd aan de lijst van personen die zijn onderworpen aan beperkende maatregelen als vastgesteld in bijlage III bij Verordening (EU) 2016/44. (5) Verordening (EU) 2016/44 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening genoemde personen worden toegevoegd aan de lijst in bijlage III bij Verordening (EU) 2016/44. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 maart 2016. Voor de Raad De voorzitter A.G. KOENDERS ( 1 ) PB L 12 van 19.1.2016, blz. 1 . BIJLAGE „BIJLAGE III Lijst van natuurlijke personen, rechtspersonen, entiteiten en lichamen als bedoeld in artikel 6, lid 2 A.   PERSONEN Naam Identificatiegegevens Motivering Datum van plaatsing op de lijst 16. SALEH ISSA GWAIDER, Agila Geboortedatum 1944 (onbevestigd) Agila Saleh is sinds 5 augustus 2014 voorzitter van de Libische Raad van afgevaardigden in het Huis van Afgevaardigden. Saleh heeft op 17 december 2015 verklaard tegen het op 17 december 2015 ondertekende politieke akkoord over Libië te zijn. Als voorzitter van de Raad van afgevaardigden heeft Saleh de politieke overgang in Libië belemmerd en ondergraven, onder meer door te weigeren om op 23 februari 2016 in het Huis van Afgevaardigden een stemming te houden over de regering van nationale eenheid. Saleh heeft op 23 februari 2016 besloten een comité op te richten waarin naar verwachting andere leden zullen komen te zitten van het „Libië-Libië-proces”, dat zich verzet tegen het politieke akkoord over Libië. 17. GHWELL, Khalifa alias AL GHWEIL, Khalifa AL-GHAWAIL, Khalifa Geboortedatum 1964 Misrata Khalifa Ghwell is de zogeheten „premier en minister van Defensie” van het internationaal niet erkend Algemeen Nationaal Congres (ook bekend als de „regering van nationale redding”), en is als zodanig verantwoordelijk voor hun activiteiten. Khalifa Ghwell nam op 7 juli 2015 met „president” Nuri Abu Sahmain van het Algemeen Nationaal Congres deel aan de ondertekeningsceremonie voor de inwijding van het Steadfastness Front (Alsomood), een nieuwe militaire eenheid van 7 brigades die moet voorkomen dat er in Tripoli een eenheidsregering wordt gevormd, en toonde zo zijn steun voor deze eenheid. Ghwell heeft als „premier” een centrale rol gespeeld bij het belemmeren van de vorming van de regering van nationale eenheid, ingesteld uit hoofde van het politiek akkoord over Libië. Op 15 januari 2016 heeft hij, in zijn hoedanigheid van „premier en minister van Defensie” van het Algemeen Nationaal Congres van Tripoli, opdracht gegeven alle leden van het nieuwe Veiligheidsteam, benoemd door de aangewezen premier van de regering van nationale eenheid, bij aankomst in Tripoli te arresteren. 18. ABU SAHMAIN, Nuri alias BOSAMIN, Nori BO SAMIN, Nuri BADI, Salahdin Geboortedatum 16.5.1956 Zouara, Libië Nuri Abu Sahmain is de zogeheten „president” van het internationaal niet erkend Algemeen Nationaal Congres (ook bekend als de „regering van nationale redding”), en is als zodanig verantwoordelijk voor hun activiteiten. Nuri Abu Sahmain heeft als president van het Algemeen Nationaal Congres een centrale rol gespeeld bij het dwarsbomen en tegenhouden van het politiek akkoord over Libië en de instelling van de regering van nationale eenheid. Op 15 december 2015 riep Sahmain op tot uitstel van het politiek akkoord over Libië, waarover volgens plan tijdens een bijeenkomst op 17 december overeenstemming moest worden bereikt. Sahmain liet op 16 december 2015 een verklaring uitgaan dat geen van de leden van het Algemeen Nationaal Congres mocht deelnemen aan de bijeenkomst, noch het politiek akkoord over Libië mocht ondertekenen. Sahmain verwierp op 1 januari 2016 tijdens gesprekken met de speciale vertegenwoordiger van de Verenigde Naties het politieke akkoord over Libië.”",
  "source": "EUR LEX"
}