{
  "url": "http://www.w3.org/1999/xhtml\">",
  "content": "L_2020033NL.01001901.xml 5.2.2020 NL Publicatieblad van de Europese Unie L 33/19 UITVOERINGSBESLUIT (EU) 2020/153 VAN DE COMMISSIE van 3 februari 2020 betreffende een verbod voor Litouwen om op grond van artikel 53, lid 1, van Verordening (EG) nr. 1107/2009 opnieuw toelatingen te verlenen voor gewasbeschermingsmiddelen met de werkzame stof thiamethoxam ter bestrijding van Phyllotreta spp. en/of Psylliodes spp. op zomerkoolzaad (kennisgeving geschied onder nummer C(2020) 464) (Slechts de tekst in de Litouwse taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 53, lid 3, onder a), Overwegende hetgeen volgt: (1) Bij Uitvoeringsverordening (EU) nr. 485/2013 van de Commissie ( 2 ) zijn de voorwaarden voor goedkeuring van de werkzame stoffen thiamethoxam, clothianidin en imidacloprid, die tot de klasse van de neonicotinoïden behoren, gewijzigd. Op grond van artikel 2 van die verordening is de verkoop en het gebruik van zaden van bepaalde gewassen die zijn behandeld met gewasbeschermingsmiddelen die deze werkzame stoffen bevatten, verboden, met uitzondering van zaden die in kassen worden gebruikt. De lidstaten moesten derhalve bestaande toelatingen voor gewasbeschermingsmiddelen die deze werkzame stoffen bevatten, wijzigen of intrekken. (2) Litouwen heeft sinds 26 februari 2016, op basis van de in artikel 53, lid 1, van Verordening (EG) nr. 1107/2009 vastgestelde afwijking voor noodsituaties, herhaaldelijk noodtoelatingen verleend voor de behandeling van zaden en de verkoop en het inzaaien van zaden die zijn behandeld met gewasbeschermingsmiddelen die de genoemde werkzame stoffen bevatten. Die noodtoelatingen werden naar behoren aangemeld bij de Commissie en bij de andere lidstaten. (3) Op 3 maart 2017 heeft Litouwen de Commissie in kennis gesteld van twee noodtoelatingen die geldig waren van 1 maart 2017 tot en met 28 juni 2017 voor een gewasbeschermingsmiddel dat thiamethoxam bevat (Cruiser OSR) ter bestrijding van Phyllotreta nemorum en Psylliodes chrysocephala op zomerkoolzaad en voor een gewasbeschermingsmiddel dat clothianidin bevat (Modesto) ter bestrijding van Athalia rosae , Delia radicum , Phyllotreta spp. en Psylliodes spp. op zomerkoolzaad. (4) Op 15 september 2017 heeft de Commissie overeenkomstig artikel 53, lid 2, van Verordening (EG) nr. 1107/2009 de Europese Autoriteit voor voedselveiligheid (“de EFSA”) verzocht om de noodtoelatingen van verschillende lidstaten, waaronder die van Litouwen, voor gewasbeschermingsmiddelen die de werkzame stoffen clothianidin, imidacloprid en thiamethoxam bevatten en worden gebruikt voor toepassingen die op grond van Uitvoeringsverordening (EU) nr. 485/2013 niet meer zijn toegestaan, te beoordelen in het licht van de in artikel 53, lid 1, van Verordening (EG) nr. 1107/2009 vastgestelde voorwaarden voor noodtoelatingen. (5) Op 1 maart 2018 heeft Litouwen opnieuw een noodtoelating aangemeld voor het product Cruiser OSR, dat de werkzame stof thiamethoxam bevat, voor de behandeling van zaden en voor het inzaaien van behandelde zaden ter bestrijding van Phyllotreta nemorum en Psylliodes chrysocephala op zomerkoolzaad. (6) Bij Uitvoeringsverordeningen (EU) 2018/783 ( 3 ) , (EU) 2018/784 ( 4 ) en (EU) 2018/785 ( 5 ) van de Commissie werden de bij Uitvoeringsverordening (EU) nr. 485/2013 ingestelde beperkingen op het gebruik van de drie betrokken werkzame stoffen bevestigd. Op grond van die verordeningen werd het gebruik van gewasbeschermingsmiddelen die de werkzame stoffen imidacloprid, clothianidin en thiamethoxam bevatten, verder beperkt, waardoor zij alleen kunnen worden toegelaten voor toepassing als insecticiden in permanente kassen of voor de behandeling van zaden die bestemd zijn om uitsluitend in permanente kassen te worden gebruikt. Bovendien moeten de verkregen producten gedurende hun hele levenscyclus in een permanente kas blijven. (7) De EFSA heeft in het technische verslag betreffende de vier combinaties van gewassen en plaagorganismen waarvoor Litouwen noodtoelatingen heeft verleend, dat zij op het in overweging 4 bedoelde verzoek van de Commissie heeft opgesteld en dat is bekendgemaakt op 21 juni 2018 ( 6 ) , geconcludeerd dat voor twee combinaties van gewassen en plaagorganismen een product bestond met een toegelaten alternatieve werkzame stof die hetzelfde werkingsmechanisme heeft, met name voor de combinatie zomerkoolzaad en Phyllotreta spp., en zomerkoolzaad en Psylliodes spp. Eén product werd echter niet alleen gebruikt voor de combinatie zomerkoolzaad en Phyllotreta spp., en zomerkoolzaad en Psylliodes spp., waarvoor een alternatief bestond, maar tegelijk ook voor andere combinaties van gewassen en plaagorganismen, met name zomerkoolzaad en Athalia rosae , en zomerkoolzaad en Delia radicum , waarvoor geen product met een alternatieve stof beschikbaar was. (8) Op basis van de beoordeling van de EFSA is de Commissie derhalve van mening dat Litouwen niet aan de voorwaarden van artikel 53, lid 1, van Verordening (EG) nr. 1107/2009 heeft voldaan voor Cruiser OSR, dat de werkzame stof thiamethoxam bevat en wordt gebruik voor de gewas-plaagorganismecombinaties zomerkoolzaad en Phyllotreta spp., en zomerkoolzaad en Psylliodes spp., aangezien deze noodtoelatingen betrekking hadden op een gewas-plaagorganismecombinatie waarvoor een ander product dat een alternatieve werkzame stof met hetzelfde werkingsmechanisme bevat, was toegelaten. Het product dat wordt gebruikt voor de combinaties zomerkoolzaad en Athalia rosae , en zomerkoolzaad en Delia radicum , waarvoor een ander product dat een alternatieve werkzame stof met hetzelfde werkingsmechanisme bevat, is toegelaten, wordt ook gebruikt voor de combinatie van zomerkoolzaad met een ander plaagorganisme waarvoor geen alternatief beschikbaar is. De Commissie acht het gebruik van dit product op zomerkoolzaad dan ook aanvaardbaar omdat het gebruik van meerdere gewasbeschermingsmiddelen op hetzelfde gewas om verschillende plaagorganismen te bestrijden, niet nodeloos moet worden aangemoedigd. (9) De Commissie heeft dienovereenkomstig bij brief van 16 juli 2018 Litouwen verzocht te bevestigen dat het niet opnieuw noodtoelatingen zou verlenen voor het gewasbeschermingsmiddel Cruiser OSR, dat de werkzame stof thiamethoxam bevat en wordt gebruikt voor de gewas-plaagorganismecombinaties zomerkoolzaad en Phyllotreta spp., en zomerkoolzaad en Psylliodes spp. In zijn antwoord van 17 september 2018 heeft Litouwen meegedeeld dat het van oordeel was dat de noodtoelating gerechtvaardigd was. (10) De Commissie acht het noodzakelijk te besluiten dat Litouwen niet opnieuw noodtoelatingen mag verlenen voor gewasbeschermingsmiddelen die de werkzame stof clothianidin of thiamethoxam bevatten en worden gebruikt voor de gewas-plaagorganismecombinaties zomerkoolzaad en Phyllotreta spp. en zomerkoolzaad en Psylliodes spp. (11) Het Permanent Comité voor planten, dieren, levensmiddelen en diervoeders heeft binnen de door zijn voorzitter vastgestelde termijn geen advies uitgebracht. Een uitvoeringshandeling werd nodig geacht en de voorzitter heeft de ontwerpuitvoeringshandeling voor verder beraad aan het Comité van beroep voorgelegd. Het Comité van beroep heeft geen advies uitgebracht, HEEFT HET VOLGENDE BESLUIT VASTGESTELD: Artikel 1 Litouwen mag op grond van artikel 53, lid 1, van Verordening (EG) nr. 1107/2009 niet opnieuw toelatingen verlenen voor gewasbeschermingsmiddelen met de werkzame stof thiamethoxam ter bestrijding van de plaagorganismen Phyllotreta spp. of Psylliodes spp. op zomerkoolzaad. Artikel 2 Dit besluit is gericht tot de Republiek Litouwen. Gedaan te Brussel, 3 februari 2020. Voor de Commissie Stella KYRIAKIDES Lid van de Commissie ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 485/2013 van de Commissie van 24 mei 2013 tot wijziging van Uitvoeringsverordening (EU) nr. 540/2011, wat de voorwaarden voor goedkeuring van de werkzame stoffen clothianidin, thiamethoxam en imidacloprid betreft, en houdende een verbod op het gebruik en de verkoop van zaden die zijn behandeld met gewasbeschermingsmiddelen die deze werkzame stoffen bevatten ( PB L 139 van 25.5.2013, blz. 12 ). ( 3 ) Uitvoeringsverordening (EU) 2018/783 van de Commissie van 29 mei 2018 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stof imidacloprid ( PB L 132 van 30.5.2018, blz. 31 ). ( 4 ) Uitvoeringsverordening (EU) 2018/784 van de Commissie van 29 mei 2018 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stof clothianidin ( PB L 132 van 30.5.2018, blz. 35 ). ( 5 ) Uitvoeringsverordening (EU) 2018/785 van de Commissie van 29 mei 2018 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stof thiamethoxam ( PB L 132 van 30.5.2018, blz. 40 ). ( 6 ) EFSA Supporting publications 2018:EN-1421.",
  "source": "EUR LEX"
}