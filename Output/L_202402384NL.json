{
  "url": "http://www.w3.org/1999/xhtml\"><!--",
  "content": "L_202402384NL.000101.fmx.xml Publicatieblad van de Europese Unie NL L-serie 2024/2384 10.9.2024 UITVOERINGSVERORDENING (EU) 2024/2384 VAN DE COMMISSIE van 9 september 2024 tot opening van een nieuw onderzoek van een vrijgestelde partij op grond van Verordening (EG) nr. 88/97 en tot onderwerping van de invoer van de vrijgestelde partij aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 13, lid 4, en artikel 14, lid 5, Gezien Verordening (EG) nr. 71/97 van de Raad van 10 januari 1997 tot uitbreiding van het definitieve antidumpingrecht, ingesteld bij Verordening (EEG) nr. 2474/93 voor rijwielen van oorsprong uit de Volksrepubliek China op de invoer van bepaalde onderdelen van rijwielen uit de Volksrepubliek China en tot heffing van het uitgebreide recht op dergelijke uit hoofde van Verordening (EG) nr. 703/96 geregistreerde invoer ( 2 ) , en met name artikel 3, Gezien Uitvoeringsverordening (EU) 2020/45 van de Commissie van 20 januari 2020 tot wijziging van Uitvoeringsverordening (EU) 2019/1379 wat betreft de uitbreiding bij Verordening (EG) nr. 71/97 van de Raad van het antidumpingrecht op rijwielen van oorsprong uit de Volksrepubliek China tot bepaalde rijwielonderdelen van oorsprong uit de Volksrepubliek China ( 3 ) , Gezien Verordening (EG) nr. 88/97 van de Commissie van 20 januari 1997 tot goedkeuring van de vrijstelling van de invoer van bepaalde delen van rijwielen, van oorsprong uit de Volksrepubliek China, van de uitbreiding bij Verordening (EG) nr. 71/97 van de Raad van het bij Verordening (EEG) nr. 2474/93 van de Raad ingestelde antidumpingrecht ( 4 ) (“de vrijstellingsverordening”), en met name artikel 9, Na kennisgeving aan de lidstaten, Overwegende hetgeen volgt: 1. OPENING VAN EEN ONDERZOEK OP EIGEN INITIATIEF (1) De Europese Commissie (“de Commissie”) heeft op grond van artikel 9 van de vrijstellingsverordening op eigen initiatief besloten na te gaan of de Finse onderneming Solo International Oy (“de onderzochte partij”), die momenteel een vrijstelling van de antidumpingrechten op bepaalde onderdelen van rijwielen van oorsprong uit de Volksrepubliek China geniet, voldoet aan haar verplichtingen uit hoofde van artikel 8 van de vrijstellingsverordening of zich schuldig heeft gemaakt aan onjuiste douaneaangiften, en haar invoer (aanvullende Taric-code B940) overeenkomstig artikel 14, lid 5, van de basisverordening aan registratie te onderwerpen. 2. ONDERZOCHT PRODUCT (2) Bij het onderzochte product gaat het om hoofdbestanddelen van rijwielen zoals gedefinieerd in Verordening (EG) nr. 71/97, die door of namens Solo International Oy (aanvullende Taric-code B940) voor het vrije verkeer zijn aangegeven. 3. BESTAANDE MAATREGELEN (3) Momenteel gelden definitieve antidumpingrechten die zijn ingesteld bij Verordening (EG) nr. 71/97 en zijn uitgebreid bij Uitvoeringsverordening (EU) 2020/45. (4) Overeenkomstig Uitvoeringsbesluit (EU) 2015/2362 van de Commissie ( 5 ) , zoals gewijzigd bij Uitvoeringsbesluit (EU) 2022/1461 van de Commissie ( 6 ) , is de invoer die door of namens Solo International Oy (aanvullende Taric-code B940) voor het vrije verkeer is aangegeven, vrijgesteld van het antidumpingrecht. 4. MOTIVERING VAN HET NIEUWE ONDERZOEK (5) De Commissie beschikt over informatie waaruit blijkt dat de onderzochte partij haar verplichtingen als vrijgestelde partij mogelijk niet is nagekomen. Er zijn aanwijzingen dat de door de onderzochte partij ingevoerde hoofdbestanddelen van rijwielen niet zijn gebruikt bij haar assemblagewerkzaamheden of voor de assemblage van andere producten, niet zijn vernietigd, niet zijn wederuitgevoerd of doorverkocht aan een andere vrijgestelde partij, en dat die invoer voor douanedoeleinden mogelijk verkeerd is ingedeeld. 5. PROCEDURE 5.1. Inleiding (6) In het licht van het bovenstaande opent de Commissie op grond van artikel 9 van de vrijstellingsverordening een nieuw onderzoek om vast te stellen of de aan Solo International Oy verleende vrijstelling moet worden ingetrokken en de invoer van het onderzochte product overeenkomstig artikel 14, lid 5, van de basisverordening aan registratie te onderwerpen. 5.2. Registratie van de invoer (7) Overeenkomstig artikel 9, lid 3, van de vrijstellingsverordening wordt de invoer van de onderzochte partij met ingang van de datum van opening van het nieuwe onderzoek op grond van artikel 14, lid 5, van de basisverordening geregistreerd om ervoor te zorgen dat, indien het nieuwe onderzoek leidt tot intrekking van de vrijstelling, vanaf de datum van registratie op die invoer de bij Uitvoeringsverordening (EU) 2020/45 ingestelde antidumpingrechten van 48,5 % van toepassing zijn. Dit laat andere douaneaansprakelijkheden die uit de bevindingen van dit onderzoek kunnen voortvloeien, onverlet. 5.3. Tijdvak van het nieuwe onderzoek (8) Het nieuwe onderzoek heeft betrekking op de periode van 1 januari 2020 tot en met 30 juni 2024 (“het tijdvak van het nieuwe onderzoek”). 5.4. Onderzoek van de onderneming (9) Om de informatie te verkrijgen die zij voor haar onderzoek nodig acht, zal de Commissie de onderzochte partij een vragenlijst toezenden. Het antwoord op de vragenlijst moet binnen de in artikel 3, lid 2, van deze verordening vermelde termijn worden ingediend. (10) Om de informatie te verkrijgen die zij voor haar onderzoek nodig acht, kan de Commissie ook de douaneautoriteiten om informatie en bijstand verzoeken. 5.5. Andere schriftelijke opmerkingen (11) Alle belanghebbenden wordt hierbij verzocht om onder de voorwaarden van deze verordening hun standpunten kenbaar te maken en informatie en bewijsmateriaal in te dienen. Tenzij anders aangegeven, moeten deze informatie en dit bewijsmateriaal binnen de in artikel 3, lid 2, van deze verordening vermelde termijn in het bezit van de Commissie zijn. 5.6. Mogelijkheid om door de onderzoeksdiensten van de Commissie te worden gehoord (12) Alle belanghebbenden kunnen binnen de in artikel 3, lid 3, van deze verordening vermelde termijnen verzoeken om door de onderzoeksdiensten van de Commissie te worden gehoord. Dit verzoek moet schriftelijk worden ingediend en met redenen worden omkleed. Een verzoek om te worden gehoord over zaken die betrekking hebben op het beginstadium van het onderzoek, moet uiterlijk 15 dagen na de datum van inwerkingtreding van deze verordening worden ingediend. Daarna moet een verzoek om te worden gehoord, worden ingediend binnen de specifieke termijnen die de Commissie in haar correspondentie met de partijen vermeldt. 5.7. Instructies voor schriftelijke opmerkingen en de verzending van ingevulde vragenlijsten en correspondentie (13) Informatie die in het kader van handelsbeschermingsonderzoeken aan de Commissie wordt verstrekt, moet vrij zijn van auteursrechten. Alvorens aan de Commissie informatie en/of gegevens te verstrekken die onderworpen zijn aan het auteursrecht van derden, moeten partijen de houder van het auteursrecht specifiek verzoeken de Commissie uitdrukkelijk toestemming te verlenen om a) voor deze handelsbeschermingsprocedure gebruik te maken van de informatie en gegevens, en b) de informatie en/of gegevens aan belanghebbenden in dit onderzoek te verstrekken in een vorm die hun de mogelijkheid biedt hun recht van verweer uit te oefenen. (14) Alle schriftelijke opmerkingen (met inbegrip van de in deze verordening gevraagde informatie), ingevulde vragenlijsten en correspondentie die door de belanghebbenden worden verstrekt en waarvoor om een vertrouwelijke behandeling wordt verzocht, moeten zijn voorzien van de vermelding “Sensitive” ( 7 ) . Belanghebbenden die in de loop van dit onderzoek informatie indienen, wordt verzocht hun verzoek om vertrouwelijke behandeling met redenen te omkleden. (15) Belanghebbenden die informatie met de vermelding “Sensitive” verstrekken, moeten hiervan krachtens artikel 19, lid 2, van de basisverordening een niet-vertrouwelijke samenvatting indienen, voorzien van de vermelding “For inspection by interested parties”. Deze samenvatting moet gedetailleerd genoeg zijn om een redelijk inzicht te verschaffen in de wezenlijke inhoud van de als vertrouwelijk verstrekte inlichtingen. (16) Als een belanghebbende die vertrouwelijke informatie verstrekt, geen geldige redenen voor het verzoek om een vertrouwelijke behandeling aanvoert of geen niet-vertrouwelijke samenvatting daarvan indient met de vereiste vorm en inhoud, kan de Commissie deze informatie buiten beschouwing laten, tenzij aan de hand van geëigende bronnen aannemelijk kan worden gemaakt dat de informatie juist is. (17) Belanghebbenden wordt verzocht alle opmerkingen en verzoeken, met inbegrip van gescande volmachten en certificaten, via het platform TRON.tdi ( https://webgate.ec.europa.eu/tron/TDI ) in te dienen. (18) Om toegang tot het platform TRON.tdi te krijgen, moeten belanghebbenden over een EU Login-account beschikken. Volledige instructies over het registreren voor en het gebruik van het platform TRON.tdi zijn beschikbaar op het adres https://webgate.ec.europa.eu/tron/resources/documents/gettingStarted.pdf . (19) Door het platform TRON.tdi of e-mail te gebruiken, stemmen belanghebbenden in met de geldende voorschriften inzake elektronisch ingediende opmerkingen, die zijn vervat in het document “Correspondentie met de Europese Commissie in handelsbeschermingszaken” op de website van het directoraat-generaal Handel ( https://europa.eu/!7tHpY3 ). (20) Belanghebbenden moeten hun naam, adres, telefoonnummer en een geldig e-mailadres vermelden en ervoor zorgen dat het verstrekte e-mailadres een actief, officieel en zakelijk e-mailadres is dat iedere dag wordt gecontroleerd. Zodra contactgegevens zijn verstrekt, verloopt de communicatie van de Commissie met belanghebbenden uitsluitend via het platform TRON.tdi of per e-mail, tenzij zij uitdrukkelijk verzoeken alle documenten van de Commissie via een ander communicatiemiddel te ontvangen of het document wegens de aard ervan per aangetekend schrijven moet worden verzonden. Voor nadere voorschriften en informatie over de correspondentie met de Commissie, met inbegrip van de beginselen die van toepassing zijn op via het platform TRON.tdi of per e-mail verzonden opmerkingen, moeten belanghebbenden de hierboven genoemde instructies voor de communicatie met belanghebbenden raadplegen. Correspondentieadres van de Commissie: Europese Commissie Directoraat-generaal Handel Directoraat G Kamer CHAR 04/039 1049 Brussel BELGIË TRON.tdi: https://webgate.ec.europa.eu/tron/tdi E-mail: TRADE-BICYCLE-PARTS@ec.europa.eu 6. NIET-MEDEWERKING (21) Overeenkomstig artikel 10 van de vrijstellingsverordening wordt de vrijstelling ingetrokken in geval van niet-medewerking van een vrijgestelde partij. Indien een vrijgestelde partij de toegang tot de nodige informatie weigert of deze niet binnen de gestelde termijn verstrekt, onjuiste of misleidende informatie verstrekt of het onderzoek aanzienlijk belemmert, kan dit als niet-medewerking worden beschouwd. 7. RAADADVISEUR-AUDITEUR (22) Belanghebbenden kunnen erom vragen dat de raadadviseur-auditeur in handelsprocedures wordt ingeschakeld. De raadadviseur-auditeur behandelt verzoeken om toegang tot het dossier, geschillen over de vertrouwelijkheid van documenten, verzoeken om termijnverlenging en alle andere verzoeken betreffende het recht van verweer van belanghebbenden en van derden die tijdens de procedure kunnen worden ingediend. (23) De raadadviseur-auditeur kan een hoorzitting beleggen en bemiddelen tussen de belanghebbende(n) en de diensten van de Commissie om te garanderen dat de belanghebbenden hun recht van verweer ten volle kunnen uitoefenen. Een verzoek om door de raadadviseur-auditeur te worden gehoord, moet schriftelijk worden ingediend en met redenen worden omkleed. De raadadviseur-auditeur onderzoekt de redenen voor de verzoeken. Deze hoorzittingen mogen enkel plaatsvinden indien de kwesties niet tijdig zijn opgelost met de diensten van de Commissie. (24) Elk verzoek moet tijdig en snel worden ingediend, zodat het ordelijk verloop van de procedure niet in gevaar wordt gebracht. Daartoe moet een verzoek om inschakeling van de raadadviseur-auditeur zo spoedig mogelijk na de gebeurtenis die een dergelijke inschakeling rechtvaardigt door de belanghebbenden worden ingediend. Wanneer een verzoek om een hoorzitting niet binnen de desbetreffende termijn wordt ingediend, onderzoekt de raadadviseur-auditeur ook de redenen voor het laattijdige verzoek, de aard van de aan de orde gestelde kwesties en de gevolgen van die kwesties voor het recht van verweer, rekening houdend met het belang van behoorlijk bestuur en de tijdige voltooiing van het onderzoek. (25) Belanghebbenden die contact willen opnemen, vinden de nodige gegevens en nadere informatie op de pagina’s van de raadadviseur-auditeur op de website van DG Handel ( https://policy.trade.ec.europa.eu/contacts/hearing-officer_en ). 8. TIJDSCHEMA VOOR HET ONDERZOEK (26) Het onderzoek zal binnen negen maanden na de datum van inwerkingtreding van deze verordening worden afgesloten. 9. VERWERKING VAN PERSOONSGEGEVENS (27) Persoonsgegevens die in het kader van dit onderzoek worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 8 ) . (28) Een privacyverklaring die alle particulieren op de hoogte brengt van de verwerking van persoonsgegevens in het kader van de handelsbeschermingsactiviteiten van de Commissie is beschikbaar op de website van DG Handel ( https://europa.eu/!vr4g9W ), HEEFT DE VOLGENDE VERORDENING VASTGESTELD: Artikel 1 1.   Op grond van artikel 9 van Verordening (EG) nr. 88/97 wordt een nieuw onderzoek geopend om vast te stellen of Solo International Oy haar verplichtingen als vrijgestelde partij nakomt en of de aan Solo International Oy verleende vrijstelling van het antidumpingrecht op hoofdbestanddelen van rijwielen moet worden ingetrokken. 2.   Het onderzochte product waarvoor de vrijstelling geldt, betreft hoofdbestanddelen van rijwielen zoals gedefinieerd in Verordening (EG) nr. 71/97, namelijk: — geverfde of geanodiseerde of gepolijste en/of gelakte frames (GN-code ex 8714 91 10 , Taric-codes 8714 91 10 31, 8714 91 10 35 en 8714 91 10 39) — geverfde of geanodiseerde of gepolijste en/of gelakte voorvorken (GN-code ex 8714 91 30 , Taric-codes 8714 91 30 35 en 8714 91 30 39) — derailleurs (GN-code ex 8714 99 50 , Taric-codes 8714 99 50 91 en 8714 99 50 99) — pedaalaandrijvingen (GN-code ex 8714 96 30 , Taric-code 8714 96 30 90) — vrijwieltandwielen (GN-code ex 8714 93 00 , Taric-code 8714 93 00 19), al dan niet in stellen aangeboden — andere remmen (GN-code ex 8714 94 20 , Taric-code 8714 94 20 99) — remhandels (GN-code ex 8714 94 90 , Taric-code 8714 94 90 19), al dan niet in sets aangeboden — volledige wielen, al dan niet met binnenbanden, buitenbanden en kettingrad (GN-code ex 8714 99 90 , Taric-code(s) 8714 99 90 19) — sturen (GN-code ex 8714 99 10 , Taric-codes 8714 99 10 89 en 8714 99 10 99), al dan niet aangeboden met een boutsteel, rem en/of versnellingshandel daaraan vast en ingevoerd door Solo International Oy (aanvullende Taric-code B940). Artikel 2 De nationale douaneautoriteiten nemen overeenkomstig artikel 14, lid 5, van Verordening (EU) 2016/1036 de nodige maatregelen om de invoer van het in artikel 1, lid 2, van de onderhavige verordening omschreven product te registreren. De registratie wordt negen maanden na de datum van inwerkingtreding van deze verordening beëindigd. Artikel 3 1.   Belanghebbenden moeten binnen 15 dagen na de datum van inwerkingtreding van deze verordening contact opnemen met de Commissie. 2.   Belanghebbenden die wensen dat bij het onderzoek met hun opmerkingen rekening wordt gehouden, moeten, tenzij anders bepaald, binnen 37 dagen na de datum van bekendmaking van deze verordening in het Publicatieblad van de Europese Unie contact met de Commissie opnemen, hun standpunten schriftelijk uiteenzetten en de Commissie de antwoorden op de vragenlijst en eventuele andere gegevens doen toekomen. 3.   Binnen dezelfde termijn van 37 dagen kunnen belanghebbenden ook vragen om door de Commissie te worden gehoord. Een verzoek om te worden gehoord over zaken die betrekking hebben op het beginstadium van het onderzoek, moet uiterlijk 15 dagen na de datum van inwerkingtreding van deze verordening worden ingediend. Dit verzoek moet schriftelijk worden ingediend en met redenen worden omkleed. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 september 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) PB L 16 van 18.1.1997, blz. 55 . ( 3 ) PB L 16 van 21.1.2020, blz. 7 . ( 4 ) PB L 17 van 21.1.1997, blz. 17 . ( 5 ) Uitvoeringsbesluit (EU) 2015/2362 van de Commissie van 15 december 2015 betreffende vrijstellingen van het uitgebreide antidumpingrecht op bepaalde delen van rijwielen, van oorsprong uit de Volksrepubliek China overeenkomstig Verordening (EG) nr. 88/97 ( PB L 331 van 17.12.2015, blz. 30 ). ( 6 ) Uitvoeringsbesluit (EU) 2022/1461 van de Commissie van 26 augustus 2022 betreffende vrijstellingen van het uitgebreide antidumpingrecht op bepaalde rijwielonderdelen van oorsprong uit de Volksrepubliek China overeenkomstig Verordening (EG) nr. 88/97 ( PB L 229 van 5.9.2022, blz. 69 ). ( 7 ) Een “Sensitive”-document wordt beschouwd als vertrouwelijk in de zin van artikel 19 van de basisverordening en artikel 6 van de WTO-overeenkomst betreffende de toepassing van artikel VI van de GATT 1994 (Antidumpingovereenkomst). Het is ook een beschermd document krachtens artikel 4 van Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 ). ( 8 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens ( PB L 295 van 21.11.2018, blz. 39 ). ELI: http://data.europa.eu/eli/reg_impl/2024/2384/oj ISSN 1977-0758 (electronic edition)",
  "source": "EUR LEX"
}