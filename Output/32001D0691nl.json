{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0691:NL:HTML\">",
  "content": "EUR-Lex - 32001D0691 - NL Avis juridique important | 32001D0691 2001/691/EG: Besluit van het Europees Parlement en de Raad van 14 december 2000 over het gebruik van het flexibiliteitsinstrument (punt 24 van het Interinstitutioneel Akkoord van 6 mei 1999 over de begrotingsdiscipline en de verbetering van de begrotingsprocedure) Publicatieblad Nr. L 246 van 15/09/2001 blz. 0027 - 0027 Besluit van het Europees Parlement en de Raad van 14 december 2000 over het gebruik van het flexibiliteitsinstrument (punt 24 van het Interinstitutioneel Akkoord van 6 mei 1999 over de begrotingsdiscipline en de verbetering van de begrotingsprocedure) (2001/691/EG) HET EUROPEES PARLEMENT EN DE RAAD VAN DE EUROPESE UNIE, Gelet op het Interinstitutioneel Akkoord over de begrotingsdiscipline en de verbetering van de begrotingsprocedure(1), en met name op punt 24, Gezien het voorstel van de Commissie, Gelet op de conclusies van de overlegvergadering tussen de Raad en een delegatie van het Europees Parlement, waaraan door de Commissie werd deelgenomen en die op 23 november 2000 ter gelegenheid van de tweede lezing van de begroting 2001 door de Raad werd gehouden, Overwegende hetgeen volgt: (1) Door de ontwikkeling van de situatie in Servië zijn de politieke voorwaarden thans vervuld opdat dit land in aanmerking zou komen voor hulp bij de wederopbouw, de ontwikkeling en de stabilisatie in het kader van het programma ten behoeve van de gehele regio van de westelijke Balkan. (2) De aanvankelijk in het voorontwerp van begroting van de Commissie voor het jaar 2001 voor Servië opgenomen hulp ten bedrage van 40 miljoen euro om de democratische krachten en de door de oppositie bestuurde steden in dit land bij te staan, moet tot de financiering van de wederopbouwinspanningen worden uitgebreid en voor ditzelfde jaar op 240 miljoen worden gebracht. (3) Na onderzoek van de te plannen toewijzingen voor het geheel van de acties dat onder rubriek 4 \"extern beleid\" van de financiële vooruitzichten valt, stellen de twee takken van de begrotingsautoriteit vast dat deze bijkomende uitgaven in 2001 niet binnen de perken van het maximum van deze rubriek kunnen worden gefinancierd. (4) De voorwaarden om gebruik te maken van het flexibiliteitsinstrument zoals opgesomd onder punt 24 van het Interinstitutioneel Akkoord zijn vervuld, BESLUITEN: Artikel 1 Uit hoofde van de begroting voor het jaar 2001 wordt van het flexibiliteitsinstrument gebruik gemaakt voor het bedrag van 200 miljoen euro. Artikel 2 Dit bedrag wordt bestemd voor de financiering van de wederopbouwinspanningen van Servië uit hoofdstuk B7-54 van de begroting 2001. Artikel 3 Dit besluit wordt samen met de begroting 2001 in het Publicatieblad van de Europese Gemeenschappen bekendgemaakt. Gedaan te Straatsburg, 14 december 2000. Voor het Europees Parlement De voorzitter N. Fontaine Voor de Raad De voorzitter F. Parly (1) PB C 172 van 18.6.1999, blz. 1.",
  "source": "EUR LEX"
}