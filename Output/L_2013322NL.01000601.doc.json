{
  "url": "http://www.w3.org/1999/xhtml\"><!--",
  "content": "L_2013322NL.01000601.xml 3.12.2013 NL Publicatieblad van de Europese Unie L 322/6 UITVOERINGSVERORDENING (EU) Nr. 1228/2013 VAN DE COMMISSIE van 28 november 2013 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2013. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Het artikel is een rechthoekige doos, vervaardigd uit stevig karton, aan de buitenzijde bekleed met een laag van kunststof die niet meer dan de helft van de totale dikte uitmaakt. De doos heeft de vorm van een kast met één lade, die kan worden uitgetrokken en dienst doet als display voor een fles wanneer de doos open staat. De lade is gemaakt om een fles wijn met specifieke afmetingen te bevatten. Binnenin de lade bevindt zich aan de onderkant een cilindervormige uitstulping en aan de bovenkant een ringvormige structuur. De ringvormige structuur is ontworpen om de mond van een fles te omsluiten en de cilindervormige uitstulping om in de holle buik van een fles te passen. Voorts is binnenin de lade aan de zijkant een folderhouder van karton bevestigd. ( *1 ) 4202 92 19 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2, onder h), bij hoofdstuk 48 en de bewoordingen van de GN-codes 4202 , 4202 92  en 4202 92 19 . Indeling onder post 4819  als een doos van karton is uitgesloten, omdat het artikel niet louter een eenvoudige doos van karton van die post is, maar - gelet op het ontwerp, de stevigheid, de laag van kunststof en het binnenwerk dat is ontworpen om er een fles met specifieke afmetingen in op te bergen – herkenbaar is als een flessendoos van karton en een laag van kunststof, die onder het tweede deel van de bewoordingen van post 4202  valt. Het artikel moet daarom worden ingedeeld onder GN-code 4202 92 19  als een flessendoos. ( *1 ) De foto is louter ter informatie.",
  "source": "EUR LEX"
}