{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997Y1122(04):NL:HTML\">",
  "content": "EUR-Lex - 31997Y1122(04) - NL Avis juridique important | 31997Y1122(04) Resolutie van het raadgevend comité van de EGKS over de werking van het systeem voor statistische informatie betreffende de buitenlandse staalhandel in de EGKS- sector (met eenparigheid van stemmen goedgekeurd tijdens de 337e zitting van 10 oktober 1997) Publicatieblad Nr. C 356 van 22/11/1997 blz. 0010 - 0011 RESOLUTIE VAN HET RAADGEVEND COMITÉ VAN DE EGKS OVER DE WERKING VAN HET SYSTEEM VOOR STATISTISCHE INFORMATIE BETREFFENDE DE BUITENLANDSE STAALHANDEL IN DE EGKS-SECTOR (met eenparigheid van stemmen goedgekeurd tijdens de 337e zitting van 10 oktober 1997) (97/C 356/06) HET RAADGEVEND COMITÉ VAN DE EGKS, gelet op zijn eerdere resoluties die onder andere betrekking hadden op de werking van het systeem voor statistische EGKS-informatie (met name die van 2 april 1993 (1) en 14 maart 1996 (2), - vestigt nogmaals de aandacht van de Commissie op de ernstige vertraging waarmee de nationale douanediensten statistische informatie over de staalhandel doorgeven. Slechts een minderheid van de lidstaten houdt zich volledig aan de verordening van de Commissie en geeft de maandelijkse resultaten van de douanestatistieken van de buitenlandse handel \"uiterlijk zes weken na het einde van de referentieperiode\" door; - stelt vast dat de communautaire autoriteiten en de deelnemers aan de staalmarkt door deze voortdurende vertragingen de marktontwikkeling op het niveau van de gehele Gemeenschap niet naar behoren kunnen analyseren, noch de toekomstige marktontwikkeling kunnen voorzien; - wijst erop dat de staalindustrie in de Europese Unie door deze situatie niet in staat is om, zoals haar buitenlandse concurrenten, snel en doeltreffend handelspolitieke instrumenten toe te passen, terwijl de componenten van de internationale staalmarkt aan snelle veranderingen onderhevig zijn; - herinnert eraan dat de Europese Unie een van de meest open staalmarkten ter wereld is, en dat de invoer uit derde landen op het gebied van prijzen en hoeveelheden een veel belangrijkere rol speelt dan in de meeste andere sectoren. Dientengevolge is een op statistische informatie gebaseerd waarschuwingssysteem noodzakelijk, aangezien de Europese staalproducten daarmee bij hun inschattingen van de markt en hun productie snel kunnen reageren. HET RAADGEVEND COMITÉ VAN DE EGKS - verzoekt de Europese Commissie daarom opnieuw van alle lidstaten te eisen dat zij haar binnen de voorgeschreven termijnen de volledige statistieken van hun buitenlandse handel doen toekomen, - herhaalt zijn verzoek aan de Europese Commissie en de lidstaten om het communautaire systeem van toezicht vooraf op de invoer van bepaalde EGKS-producten te handhaven, in ieder geval totdat de indiening en verwerking van de douanestatistieken volledig is genormaliseerd. (1) PB C 121 van 1. 5. 1993. (2) PB C 138 van 9. 5. 1996.",
  "source": "EUR LEX"
}