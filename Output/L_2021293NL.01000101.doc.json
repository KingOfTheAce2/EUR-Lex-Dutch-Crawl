{
  "url": "http://www.w3.org/1999/xhtml\">",
  "content": "L_2021293NL.01000101.xml 16.8.2021 NL Publicatieblad van de Europese Unie L 293/1 BESLUIT (EU) 2021/1356 VAN DE COMMISSIE van 30 juni 2021 waarbij Zweden wordt gemachtigd bepaalde termijnen te verlengen die zijn gespecificeerd in artikel 2 van Verordening (EU) 2021/267 van het Europees Parlement en de Raad (Kennisgeving geschied onder nummer C(2021) 4608) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Verordening (EU) 2021/267 van het Europees Parlement en de Raad van 16 februari 2021 tot vaststelling van specifieke en tijdelijke maatregelen naar aanleiding van het voortduren van de COVID-19-crisis in verband met de vernieuwing of verlenging van bepaalde certificaten, getuigschriften en vergunningen, het uitstel van bepaalde periodieke controles en periodieke opleidingen op bepaalde gebieden van de vervoerswetgeving, en de verlenging van bepaalde in Verordening (EU) 2020/698 ( 1 ) , en met name artikel 2, lid 8, bedoelde perioden. Overwegende hetgeen volgt: (1) Bij artikel 2, lid 1, van Verordening (EU) 2021/267 worden de termijnen waarbinnen de houder van een getuigschrift van vakbekwaamheid nascholing moet voltooien en die anders zouden zijn verstreken of zouden verstrijken tussen 1 september 2020 en 30 juni 2021, verlengd. Bij artikel 2, lid 3, van die verordening wordt de geldigheid van de op basis van dat getuigschrift aangebrachte geharmoniseerde Uniecode “95” verlengd. (2) Bij artikel 2, lid 5, van Verordening (EU) 2021/267 wordt de geldigheid van de in bijlage II bij Richtlijn 2003/59/EG van het Europees Parlement en de Raad ( 2 ) bedoelde bestuurderskaarten die anders zouden zijn verstreken of zouden verstrijken tussen 1 september 2020 en 30 juni 2021, verlengd. (3) Bij brief van 6 mei 2021 heeft Zweden een met redenen omkleed verzoek ingediend om bepaalde in artikel 2, leden 1, 3 en 5, van Verordening (EU) 2021/267 gespecificeerde termijnen te mogen verlengen. Zweden heeft bij brief van 20 mei 2021 aanvullende informatie verstrekt ter ondersteuning van zijn verzoek. (4) Bij brief van 27 mei 2021 heeft Zweden de reikwijdte van zijn met redenen omkleed verzoek beperkt. (5) In zijn met redenen omkleed verzoek vraagt Zweden in de eerste plaats toestemming om de in artikel 2, lid 1, van Verordening (EU) 2021/267 bedoelde periode van 1 september 2020 tot en met 30 juni 2021 met zes maanden te verlengen, met het oog op die bepaling en artikel 2, lid 3; in de tweede plaats om de in artikel 2, lid 5, van die verordening bedoelde periode van 1 september 2020 tot en met 30 juni 2021 te verlengen met zes maanden; en ten slotte om de in artikel 2, leden 1, 3 en 5, van Verordening (EU) 2021/267 bedoelde perioden van 10 maanden met zes maanden te verlengen, hoewel deze verlenging alleen geldt voor de voltooiing van periodieke opleidingen en de certificering daarvan, voor het aanbrengen van de geharmoniseerde Uniecode “95”, en voor de verlenging van kwalificatiekaarten bestuurder die anders zouden verstrijken of zijn verstreken tussen 1 september 2020 en 30 juni 2021. (6) Volgens de door Zweden verstrekte informatie zal het volgen van nascholing of de afgifte van een getuigschrift daarvan, het aanbrengen van de geharmoniseerde Uniecode “95” of de vernieuwing van de kwalificatiekaart bestuurder in Zweden wellicht onmogelijk blijven tot na 30 juni 2021 als gevolg van maatregelen die het land heeft genomen om de verspreiding van COVID-19 te voorkomen. (7) Een van de maatregelen die volgens Zweden de capaciteit voor bestuurdersopleidingen tot het einde van het jaar ernstig zal beperken, is dat slechts maximaal acht personen tegelijk een periodieke opleiding mogen volgen. Volgens deze lidstaat zal deze maatregel leiden tot een gebrek aan capaciteit voor bestuurdersopleidingen, waardoor het onmogelijk is om alle getuigschriften van vakbekwaamheid die tussen 1 september 2020 en 30 juni 2021 verstrijken, te verlengen. (8) Volgens de door Zweden verstrekte informatie moet bijna de helft van de geldige getuigschriften van vakbekwaamheid in die lidstaat worden verlengd tussen 1 maart en 31 december 2021, wat overeenkomt met 85 000 getuigschriften op een totaal van 190 000. Volgens voorlopige ramingen van de Zweedse autoriteiten zal de capaciteit echter beperkt blijven tot ongeveer 4 000 tot 6 000 personen per maand ten gevolge van de maatregelen om de verspreiding van COVID-19 in te dammen. (9) Zelfs als de periodieke opleidingen aan de hoogste snelheid en met volledige capaciteit worden uitgevoerd, kunnen duizenden bestuurders per maand nog steeds niet de vereiste periodieke opleiding volgen. Bovendien kan deze raming worden beïnvloed door de hoge ziektecijfers onder lesgevers en bestuurders, aangezien Zweden hen niet toestaat een periodieke opleiding bij te wonen als ze een COVID-19-symptoom vertonen. (10) Volgens de door Zweden verstrekte informatie konden in maart 2021 ten minste 1 000 getuigschriften van vakbekwaamheid niet worden afgegeven wegens capaciteitsbeperkingen, terwijl in april 2021 ten minste 5 000 getuigschriften niet konden worden afgegeven. Naar verwachting zullen deze cijfers in de komende maanden nog verder stijgen omdat het aantal getuigschriften dat moet worden verlengd, sterk toeneemt. Volgens ramingen van de Zweedse autoriteiten zullen in juli 2021 naar verwachting 9 500 getuigschriften verstrijken; in deze raming is geen rekening gehouden met de getuigschriften waarvan de geldigheidsduur al was verlengd krachtens Verordening (EU) 2020/698 of Verordening (EU) 2021/267. Zweden verwacht dan ook dat er onvoldoende opleidingscapaciteit overblijft om alle verlopen getuigschriften te verlengen. (11) De situatie is met name problematisch wat betreft de periodieke opleiding van bestuurders met geldige getuigschriften voor goederenvervoer, die houder zijn van een rijbewijs van categorie C1, C1+E, C of C+E. Volgens de door Zweden verstrekte informatie hebben veel van deze bestuurders een getuigschrift ontvangen als verworven recht overeenkomstig artikel 4 van Richtlijn 2003/59/EG. Overeenkomstig artikel 8, lid 2, van Richtlijn 2003/59/EG heeft Zweden besloten dat deze bestuurders een eerste nascholing moeten volgen na een periode van zeven jaar. Veel getuigschriften van vakbekwaamheid die als verworven recht waren verkregen, verstreken in september 2016 en werden verlengd voor een periode van vijf jaar. De geldigheidsduur van deze getuigschriften verstrijkt dus in september 2021. (12) Volgens de door Zweden verstrekte informatie bevindt deze lidstaat zich nog steeds midden in de derde golf van de COVID-19-pandemie. Bovendien verloopt de vaccinatiecampagne in veel delen van Zweden trager dan verwacht. Op 19 mei 2021 had 40,7 % van de bevolking een eerste dosis gehad, terwijl slechts 12,6 % volledig was gevaccineerd. Het is dan ook onduidelijk wanneer de situatie zal verbeteren, wanneer de maatregelen ter voorkoming van de verspreiding van COVID-19 zullen worden opgeheven of versoepeld en wanneer de opleidingscapaciteit als gevolg daarvan terug normaal zal worden. (13) Op basis van het huidige plan van het Zweedse volksgezondheidsagentschap zal de beperking van bijeenkomsten binnenshuis tot acht personen worden versoepeld tot 50 personen wanneer de verspreiding van COVID-19 stabiliseert. Wanneer deze versoepeling zal plaatsvinden, hangt af van de ontwikkeling van de pandemie in Zweden. Bovendien zou deze versoepeling het nog steeds niet mogelijk maken de opleidingscapaciteit terug op het oude niveau te brengen omdat verscheidene opleidingsfaciliteiten gewoonlijk ongeveer 300 personen ontvangen. (14) Zweden is van mening dat er een tekort is aan bestuurders met een getuigschrift van vakbekwaamheid. Volgens Zweden bleek uit een recente enquête dat 49 % van de Zweedse vervoersondernemingen moeilijkheden ondervindt om bestuurders in dienst te nemen. Terwijl de toepasselijke beperkingen in Zweden het moeilijk maken om nieuwe bestuurders op te leiden, loopt Zweden het risico op een aanzienlijk tekort aan bestuurders in het geval hun getuigschrift van vakbekwaamheid niet kan worden verlengd. (15) Op basis van de door Zweden verstrekte informatie is het noodzakelijk de in artikel 2, leden 1, 3 en 5, van Verordening (EU) 2021/267 genoemde perioden van tien maanden te verlengen om te garanderen dat Zweden over de capaciteit beschikt om alle nodige periodieke opleidingen uit te voeren. Zweden is echter van mening dat het niet nodig is de in dat artikel genoemde perioden van 10 maanden te verlengen voor zover zij van toepassing zijn op periodieke opleidingen en de certificering daarvan, op het aanbrengen van de geharmoniseerde Uniecode “95”, en het verlengen van kwalificatiekaarten voor bestuurders die anders zouden verstrijken in de nieuwe verlengde periode van 1 juli 2021 tot en met 31 december 2021. (16) Volgens Zweden is de reden voor het verzoek om de maximaal toegestane perioden met zes maanden te verlengen, dat een grote achterstand aan periodieke opleidingen is ontstaan, zoals hierboven beschreven. Het aantal getuigschriften van vakbekwaamheid die nog moeten worden verlengd, is veel hoger dan gebruikelijk, en Zweden verwacht niet dat dit aantal vóór het einde van het jaar weer normaal zal worden. Volgens de lidstaat wordt voor het najaar bovendien een hoge vraag naar periodieke opleidingen verwacht. (17) Volgens Zweden neemt de periodieke opleiding 35 uur in beslag, waarbij de overgrote meerderheid van de bestuurders in Zweden die houder zijn van een getuigschrift van vakbekwaamheid ervoor kiest deze opleiding in vijf verschillende delen op te splitsen. Dit betekent dat een duidelijke meerderheid van de bestuurders wier getuigschrift tot het einde van het jaar moet worden verlengd, reeds 28 uur van de opleiding heeft gevolgd en dat er slechts 7 uur overblijft. Volgens Zweden gaat het meestal om ervaren bestuurders die het grootste deel van hun gereglementeerde opleiding al achter de rug hebben. De gevraagde verlengingen zullen derhalve niet leiden tot onevenredige risico’s voor de veiligheid en beveiliging van het vervoer. (18) Zweden moet derhalve toestemming krijgen om de in artikel 2, lid 1, bedoelde periode van 1 september 2020 tot en met 30 juni 2021 met zes maanden te verlengen, met het oog op de toepassing van deze bepaling en van artikel 2, leden 3 en 5, van Verordening (EU) 2021/267. (19) Zweden moet ook toestemming krijgen om de in artikel 2, leden 1, 3 en 5, van Verordening (EU) 2021/267 bedoelde perioden van 10 maanden met zes maanden te verlengen, voorzover deze verlenging alleen geldt voor de voltooiing van periodieke opleidingen en de certificering daarvan, voor het aanbrengen van de geharmoniseerde Uniecode “95”, en voor het verlengen van kwalificatiekaarten bestuurder die anders zouden verstrijken of zijn verstreken tussen 1 september 2020 en 30 juni 2021. (20) Zweden heeft ermee ingestemd dat dit besluit wordt vastgesteld en ter kennis gebracht in het Engels, HEEFT HET VOLGENDE BESLUIT VASTGESTELD: Artikel 1 Zweden wordt gemachtigd de volgende in artikel 2, leden 1, 3 en 5, van Verordening (EU) 2021/267 gespecificeerde termijnen te verlengen: a) een verlenging met zes maanden van de in artikel 2, lid 1, van Verordening (EU) 2021/267 gespecificeerde termijn van 1 september 2020 tot en met 30 juni 2021, met het oog op de toepassing van artikel 2, leden 1 en 3, van die verordening; b) een verlenging met zes maanden van de in artikel 2, lid 5, van die verordening gespecificeerde termijn van 1 september 2020 tot en met 30 juni 2021, en c) een verlenging met zes maanden van de in artikel 2, leden 1, 3 en 5, van die verordening gespecificeerde periode van 10 maanden, die alleen geldt voor de voltooiing van nascholing en de certificering daarvan, voor het aanbrengen van de geharmoniseerde Uniecode “95”, en voor het verlengen van kwalificatiekaarten van bestuurders die anders zouden zijn verstreken of verstrijken tussen 1 september 2020 en 30 juni 2021. Artikel 2 Dit besluit is gericht tot het Koninkrijk Zweden. Gedaan te Brussel, 30 juni 2021. Voor de Commissie Adina-Ioana VĂLEAN Lid van de Commissie ( 1 ) PB L 60 van 22.2.2021, blz. 1 . ( 2 ) Richtlijn 2003/59/EG van het Europees Parlement en de Raad van 15 juli 2003 betreffende de vakbekwaamheid en de opleiding en nascholing van bestuurders van bepaalde voor goederen- en personenvervoer over de weg bestemde voertuigen, tot wijziging van Verordening (EEG) nr. 3820/85 van de Raad en Richtlijn 91/439/EEG van de Raad en tot intrekking van Richtlijn 76/914/EEG van de Raad ( PB L 226 van 10.9.2003, blz. 4 ).",
  "source": "EUR LEX"
}