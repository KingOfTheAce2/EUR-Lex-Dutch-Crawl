{
  "url": "http://www.w3.org/1999/xhtml\"><!--",
  "content": "L_2022010NL.01000101.xml 17.1.2022 NL Publicatieblad van de Europese Unie L 10/1 GEDELEGEERDE VERORDENING (EU) 2022/54 VAN DE COMMISSIE van 21 oktober 2021 tot wijziging van Gedelegeerde Verordening (EU) 2020/692 wat betreft aanvullende voorschriften voor de binnenkomst in de Unie van bepaalde hoefdieren die afkomstig zijn uit de Unie, voor deelname aan evenementen, tentoonstellingen, voorstellingen en shows naar een derde land of gebied worden verplaatst, en vervolgens naar de Unie terugkeren (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 239, lid 2, Overwegende hetgeen volgt: (1) Gedelegeerde Verordening (EU) 2020/692 van de Commissie ( 2 ) bevat onder meer diergezondheidsvoorschriften voor de binnenkomst in de Unie van zendingen van bepaalde gehouden landdieren. Meer bepaald worden in deel VI van die gedelegeerde verordening bijzondere regels vastgesteld voor de binnenkomst van bepaalde producten die afkomstig zijn uit en terugkeren naar de Unie. Momenteel bevat artikel 177 van Gedelegeerde Verordening (EU) 2020/692 enkel bijzondere regels waaraan geregistreerde paarden moeten voldoen die afkomstig zijn uit en terugkeren naar de Unie na tijdelijke uitvoer naar een derde land of gebied, of een zone daarvan, voor deelname aan wedstrijden, wedrennen of culturele paardenevenementen. (2) Om hun deelname aan evenementen, tentoonstellingen, voorstellingen en shows (hierna samen “evenementen” genoemd) die buiten de Unie plaatsvinden te vergemakkelijken, moet worden voorzien in een afwijking van bepaalde in artikel 11 van Gedelegeerde Verordening (EU) 2020/692 vastgestelde algemene diergezondheidsvoorschriften voor zendingen van hoefdieren die afkomstig zijn uit de Unie, voor deelname aan evenementen naar een derde land of gebied, of een zone daarvan, worden verplaatst, en vervolgens onmiddellijk naar de Unie terugkeren. Om de risico’s voor de diergezondheid te minimaliseren en rekening te houden met de huidige diergezondheidssituatie met betrekking tot bepaalde ziekten bij varkens en pluimvee, moet die afwijking echter worden beperkt tot bepaalde soorten hoefdieren, namelijk runderen, schapen en geiten (hierna “de afwijking voor hoefdieren” genoemd). Daarom moet artikel 177 van Gedelegeerde Verordening (EU) 2020/692 worden gewijzigd om de afwijking voor hoefdieren erin op te nemen. (3) In de bijzondere regels met betrekking tot de afwijking voor hoefdieren moet rekening worden gehouden met de mogelijke diergezondheidsrisico’s die kunnen voortvloeien uit dergelijke verplaatsingen voor evenementen, en die regels moeten in verhouding staan tot de desbetreffende diergezondheidsrisico’s. Die bijzondere regels moeten daarom streng genoeg zijn om ervoor te zorgen dat de dieren die aan de evenementen deelnemen niet in contact komen met dieren met een lagere gezondheidsstatus die niet aan alle diergezondheidsvoorschriften van het Unierecht voldoen. (4) Gezien de gelijkenis tussen de activiteiten tijdens de evenementen en de activiteiten die in verzamelcentra worden uitgevoerd, moeten bovendien voorschriften worden vastgesteld die gelijkwaardig zijn aan de voorschriften die gelden voor verzamelcentra in derde landen of gebieden, zoals vervat in artikel 20, lid 2, punt b), van Gedelegeerde Verordening (EU) 2020/692 en gebaseerd op de in de Unie toepasselijke voorschriften van Gedelegeerde Verordening (EU) 2019/2035 van de Commissie ( 3 ) . (5) Naast al deze risicobeperkende maatregelen moet ook de periode worden beperkt waarin de dieren worden blootgesteld aan de mogelijke diergezondheidsrisico’s als gevolg van de soorten verplaatsingen die nodig zijn om aan de evenementen deel te nemen en van hun verblijf buiten het grondgebied van de Unie. (6) Artikel 177 van Gedelegeerde Verordening (EU) 2020/692 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Artikel 177 van Gedelegeerde Verordening (EU) 2020/692 wordt als volgt gewijzigd: 1. De titel wordt vervangen door: “Artikel 177 Aanvullende voorschriften voor de binnenkomst in de Unie van bepaalde hoefdieren die afkomstig zijn uit de Unie, voor deelname aan evenementen, tentoonstellingen, voorstellingen en shows naar een derde land of gebied, of een zone daarvan, worden verplaatst, en vervolgens naar de Unie terugkeren ”. 2. Het volgende lid wordt toegevoegd: “3.   In afwijking van artikel 11 wordt de binnenkomst in de Unie van zendingen runderen, schapen en geiten die afkomstig zijn uit de Unie en voor een periode van niet meer dan 15 dagen voor deelname aan evenementen, tentoonstellingen, voorstellingen en shows (hierna samen “evenementen” genoemd) naar een derde land of gebied, of een zone daarvan, worden verplaatst, vanuit dat derde land of gebied toegestaan, mits zij aan de volgende voorwaarden voldoen: a) het derde land of gebied, of de zone daarvan, waar het evenement plaatsvindt, is in de lijst voor de binnenkomst in de Unie van de specifieke diersoort opgenomen; b) in de inrichting waar het evenement plaatsvindt: i) worden de voorschriften van artikel 20, lid 2, punt b), die van toepassing zijn op inrichtingen waar hoefdieren worden verzameld, nageleefd; ii) worden bij aankomst van de zending in de inrichting en gedurende het gehele evenement alleen runderen, schapen of geiten gehouden die voldoen aan alle toepasselijke voorschriften van het Unierecht voor de binnenkomst in de Unie van dergelijke dieren; c) de zending dieren wordt vanuit de Unie naar de in punt b) bedoelde inrichting en vanuit die inrichting naar de Unie verzonden in vervoermiddelen die voldoen aan de algemene voorschriften met betrekking tot vervoermiddelen voor landdieren van artikel 17, en er wordt niet uitgeladen in een ander derde land of gebied, of een zone daarvan; d) de dieren van de zending zijn vanaf het moment van het laden voor verzending vanuit de Unie naar de in punt b) bedoelde inrichting, gedurende het gehele evenement en tot hun terugkeer in de Unie niet in contact gekomen met andere dieren met een lagere gezondheidsstatus.”. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 oktober 2021. Voor de Commissie De voorzitter Ursula VON DER LEYEN ( 1 ) PB L 84 van 31.3.2016, blz. 1 . ( 2 ) Gedelegeerde Verordening (EU) 2020/692 van de Commissie van 30 januari 2020 tot aanvulling van Verordening (EU) 2016/429 van het Europees Parlement en de Raad wat betreft regels voor de binnenkomst in de Unie en het na binnenkomst verplaatsen van en werken met zendingen van bepaalde dieren, levende producten en producten van dierlijke oorsprong ( PB L 174 van 3.6.2020, blz. 379 ). ( 3 ) Gedelegeerde Verordening (EU) 2019/2035 van de Commissie van 28 juni 2019 tot aanvulling van Verordening (EU) 2016/429 van het Europees Parlement en de Raad wat betreft regels voor inrichtingen waar landdieren worden gehouden en broederijen, alsmede voor de traceerbaarheid van bepaalde gehouden landdieren en broedeieren ( PB L 314 van 5.12.2019, blz. 115 ).",
  "source": "EUR LEX"
}