{
  "url": "http://www.w3.org/1999/xhtml\"><!--",
  "content": "L_2013322NL.01000801.xml 3.12.2013 NL Publicatieblad van de Europese Unie L 322/8 UITVOERINGSVERORDENING (EU) Nr. 1229/2013 VAN DE COMMISSIE van 28 november 2013 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2013. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel bestaande uit een platform van hout (van ongeveer 40 cm bij 40 cm) dat aan de bovenkant en de randen is bedekt met een met vilt gevoerd weefsel van synthetische vezels (polypropyleen). Het weefsel heeft een drager van kunststof met celstructuur. In het midden van het platform is een 60 cm hoge buis van karton gemaakt met een afsluiting aan beide uiteinden. De afsluiting aan de onderkant is gemaakt van hard kunststof en er is een schroef door het houten platform in deze kunststof afsluiting geplaatst om het platform aan de buis te bevestigen. De afsluiting aan de bovenkant van de buis bestaat uit een rond stuk houten materiaal met een diameter van ongeveer 12 cm en is bekleed met fluweel (een pluche van 60 % polyacryl en 40 % polyester). De buis is bekleed met een sisalmat die erop is gelijmd en vast is geniet. De sisalmat bestaat uit een latex drager op een weefsel van gesponnen plantaardige vezels van sisal (zie foto nr. 668B). De gesponnen strengen sisalvezels zijn elk meer dan 20 000  decitex. (Zie foto's nr. 668A en 668B) ( *1 ) 6307 90 98 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur, aantekening 7 f) bij afdeling XI en de bewoordingen van de GN-codes 6307 , 6307 90  en 6307 90 98 . Gezien zijn objectieve kenmerken is het artikel een artikel voor katten, ontworpen om katten aan te trekken en hen uit de buurt te houden van meubelen waar zij anders op zouden gaan zitten of aan zouden krabben. Indeling als meubelen onder post 9403  is uitgesloten, omdat die post producten van een andere aard bevat, die worden gebruikt voor woonruimten, hotels, kantoren, scholen, kerken, winkels, laboratoria, enz. (zie ook de GS-toelichting op post 9403  van het geharmoniseerd systeem (GS)). Indeling als speelgoed onder post 9503  is eveneens uitgesloten omdat kenmerkend aan het artikel is dat het uitsluitend is bedoeld voor dieren en daarom overeenkomstig aantekening 5 bij hoofdstuk 95 niet onder deze post valt. Het textiel is van wezenlijk belang om de katten aan te trekken (bv. om er met hun klauwen aan te krabben, erop te zitten of ermee te spelen) en daarmee essentieel voor het gebruik van het artikel als een krab- en speelfaciliteit voor katten. Het is dus het textiel (niet het hout, het karton of de kunststof) dat het artikel zijn wezenlijke karakter verleent in de zin van algemene regel 3 b) voor de interpretatie van de gecombineerde nomenclatuur. De sisalvezels van post 5305  zijn gesponnen tot bindgaren bedoeld bij post 5607  in de zin van aantekening 3 A onder e, bij afdeling XI van de gecombineerde nomenclatuur (zie ook de GS-toelichting op post 5305 , eerste alinea, en het onderscheid tussen garen en bindgaren in tabel I, type: van andere plantaardige vezels, in de GS-toelichting op afdeling XI, algemeen, 1 B, onder 2. Het sisalweefsel kan echter niet worden ingedeeld onder post 5609  als een artikel van bindgaren, omdat deze post geen textielartikelen omvat die onder een specifiekere post voor textiel vallen, zoals post 6307  (zie ook de GS-toelichting op post 5609 , eerste alinea en derde alinea, onder c). Noch de sisalmat noch het met vilt gevoerde weefsel van synthetische vezels met zijn drager van kunststof met celstructuur kan worden ingedeeld onder hoofdstuk 57 in de zin van aantekening 1 bij dat hoofdstuk, aangezien deze materialen deel uitmaken van een krabpaal voor katten en niet zijn bedoeld als meubilair (zie ook de GS-toelichting op hoofdstuk 57, Algemeen, eerste alinea). Daarom dient een geconfectioneerd artikel bestaande uit sisalweefsel, fluweel en met vilt gevoerd weefsel van synthetische vezels ingedeeld te worden onder post 6307 . Het artikel moet daarom worden ingedeeld onder GN-code 6307 90 98  als \"andere geconfectioneerde artikelen van textiel\". 668A 668B ( *1 ) De foto's zijn louter ter informatie.",
  "source": "EUR LEX"
}