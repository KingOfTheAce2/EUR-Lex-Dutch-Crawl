{
  "url": "http://www.w3.org/1999/xhtml\">",
  "content": "L_2012008NL.01003101.xml 12.1.2012 NL Publicatieblad van de Europese Unie L 8/31 UITVOERINGSVERORDENING (EU) Nr. 17/2012 VAN DE COMMISSIE van 11 januari 2012 tot wijziging van Verordening (EG) nr. 32/2000 wat betreft de verlenging van de tariefcontingenten voor jute- en kokosproducten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 32/2000 van de Raad van 17 december 1999 betreffende de opening en het beheer van de in de GATT geconsolideerde communautaire tariefcontingenten en van enkele andere communautaire tariefcontingenten alsmede tot vaststelling van de voorwaarden voor de wijziging of aanpassing van die contingenten en tot intrekking van Verordening (EG) nr. 1808/95 ( 1 ) , en met name het tweede streepje van artikel 9, lid 1, onder b), Overwegende hetgeen volgt: (1) Overeenkomstig haar aanbod in het kader van de Conferentie van de Verenigde Naties inzake Handel en Ontwikkeling (Unctad) heeft de Gemeenschap, naast haar schema van algemene preferenties (SAP), in 1971 tariefpreferenties ingevoerd voor jute- en kokosproducten uit bepaalde ontwikkelingslanden. Deze preferenties bestonden uit een geleidelijke vermindering van de rechten van het gemeenschappelijk douanetarief en, van 1978 tot en met 31 december 1994, de totale schorsing van deze rechten. (2) Sinds de inwerkingtreding van het SAP in 1995 heeft de Gemeenschap, naast de GATT, autonome contingenten tegen nultarief geopend voor bepaalde hoeveelheden jute- en kokosproducten. De tariefcontingenten die op grond van Verordening (EG) nr. 32/2000 voor deze producten werden geopend, werden bij Verordening (EG) nr. 204/2009 van de Commissie ( 2 ) tot en met 31 december 2011 verlengd. (3) Aangezien het SAP is verlengd tot en met 31 december 2013 bij Verordening (EU) nr. 512/2011 van het Europees Parlement en de Raad van 11 mei 2011 tot wijziging van Verordening (EG) nr. 732/2008 van de Raad betreffende de toepassing van een schema van algemene tariefpreferenties voor de periode van 1 januari 2009 tot en met 31 december 2011 ( 3 ) , moet de tariefcontingentenregeling voor jute- en kokosproducten ook tot en met 31 december 2013 worden verlengd. (4) Verordening (EG) nr. 32/2000 moet derhalve dienovereenkomstig worden gewijzigd. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 In bijlage III bij Verordening (EG) nr. 32/2000, vijfde kolom („Contingentsperiode”), wordt voor de volgnummers 09.0107, 09.0109 en 09.0111 de tekst „van 1.1.2009 t/m 31.12.2009, van 1.1.2010 t/m 31.12.2010 en van 1.1.2011 t/m 31.12.2011” vervangen door „van 1.1.2012 t/m 31.12.2012 en van 1.1.2013 t/m 31.12.2013”. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2012. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 januari 2012. Voor de Commissie De voorzitter José Manuel BARROSO ( 1 ) PB L 5 van 8.1.2000, blz. 1 . ( 2 ) PB L 71 van 17.3.2009, blz. 13 . ( 3 ) PB L 145 van 31.5.2011, blz. 28 .",
  "source": "EUR LEX"
}