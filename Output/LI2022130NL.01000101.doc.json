{
  "url": "http://www.w3.org/1999/xhtml\">",
  "content": "LI2022130NL.01000101.xml 4.5.2022 NL Publicatieblad van de Europese Unie LI 130/1 GEDELEGEERDE VERORDENING (EU) 2022/699 VAN DE COMMISSIE van 3 mei 2022 tot wijziging van Verordening (EU) 2021/821 van het Europees Parlement en de Raad door Rusland als bestemming uit het toepassingsgebied van uniale algemene uitvoervergunningen te schrappen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/821 van het Europees Parlement en de Raad van 20 mei 2021 tot instelling van een Unieregeling voor controle op de uitvoer, de tussenhandel, de technische bijstand, de doorvoer en de overbrenging van producten voor tweeërlei gebruik ( 1 ) , en met name artikel 17, lid 2, Overwegende hetgeen volgt: (1) In het licht van de illegale aanval van Rusland op de territoriale integriteit, soevereiniteit en onafhankelijkheid van Oekraïne en de respectieve bedreigingen voor de wezenlijke veiligheidsbelangen van de Unie, heeft de Unie besloten verdere beperkingen op te leggen aan de uitvoer van goederen en technologie voor tweeërlei gebruik en aan de verlening van aanverwante diensten. Bij Verordening (EU) 2022/328 van de Raad ( 2 ) werden beperkingen opgelegd ten aanzien van de uitvoer van goederen en technologie voor tweeërlei gebruik en op de verlening van aanverwante diensten. Bij Verordening (EU) 2022/394 van de Raad ( 3 ) werden daarnaast uitvoerbeperkingen opgelegd ten aanzien van goederen en technologie voor de scheepvaart. Bij Verordening (EU) 2022/428 van de Raad ( 4 ) werden uitvoerbeperkingen opgelegd ten aanzien van uitrusting, technologie en diensten voor de energiesector van Rusland (met uitzondering van de nucleaire industrie en de downstreamsector van het energietransport). Bij Verordening (EU) 2022/576 van de Raad ( 5 ) werden aanvullende uitvoerbeperkingen opgelegd ten aanzien van een reeks geavanceerde technologieën. (2) Bij Verordening (EU) 2021/821 zijn acht uniale algemene uitvoervergunningen ingevoerd voor de uitvoer van bepaalde producten naar bepaalde bestemmingen onder specifieke voorwaarden en eisen. Momenteel kunnen voor uitvoer naar Rusland drie uniale algemene uitvoervergunningen worden gebruikt: EU003 (wederuitvoer van artikelen na reparatie of vervanging in de EU), EU004 (uitvoer van artikelen voor beurzen of tentoonstellingen), EU005 (uitvoer van telecommunicatieapparatuur). (3) Met het oog op het optreden van de Unie tegen Rusland is het passend Rusland te schrappen van de lijst van bestemmingen van de uniale algemene uitvoervergunningen EU003, EU004 en EU005 om te voorkomen dat Rusland toegang krijgt tot kritieke technologieën en producten voor tweeërlei gebruik. (4) Verordening (EU) 2021/821 moet derhalve dienovereenkomstig worden gewijzigd. (5) Gezien de directe bedreiging van de Europese vrede en veiligheid als gevolg van het conflict zijn er dwingende redenen van urgentie om Rusland van het toepassingsgebied van de uniale algemene uitvoervergunningen EU003, EU004 en EU005 uit te sluiten. Daarom moet de spoedprocedure van artikel 19, lid 1, van Verordening (EU) 2021/821 van toepassing zijn en moet deze gedelegeerde handeling in werking treden op de dag na die van de bekendmaking ervan in het Publicatieblad van de Europese Unie , HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EU) 2021/821 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 mei 2022. Voor de Commissie De voorzitter Ursula VON DER LEYEN ( 1 ) PB L 206 van 11.6.2021, blz. 1 . ( 2 ) Verordening (EU) 2022/328 van de Raad van 25 februari 2022 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren ( PB L 49 van 25.2.2022, blz. 1 ). ( 3 ) Verordening (EU) 2022/394 van de Raad van 9 maart 2022 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren ( PB L 81 van 9.3.2022, blz. 1 ). ( 4 ) Verordening (EU) 2022/428 van de Raad van 15 maart 2022 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren ( PB L 87 I van 15.3.2022, blz. 13 ). ( 5 ) Verordening (EU) 2022/576 van de Raad van 8 april 2022 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren ( PB L 111 van 8.4.2022, blz. 1 ). BIJLAGE Bijlage II wordt als volgt gewijzigd: 1) In sectie C “UITVOERING NA REPARATIE/VERVANGING”, deel 2 “Bestemmingen”, wordt het streepje betreffende Rusland geschrapt. 2) In sectie D “TIJDELIJKE UITVOER VOOR TENTOONSTELLING OF BEURS”, deel 2 “Bestemmingen”, wordt het streepje betreffende Rusland geschrapt. 3) In sectie E “TELECOMMUNICATIE”, deel 2 “Bestemmingen”, wordt het streepje betreffende Rusland geschrapt.",
  "source": "EUR LEX"
}