{
  "url": "http://www.w3.org/1999/xhtml\">",
  "content": "LI2023183NL.01005201.xml 20.7.2023 NL Publicatieblad van de Europese Unie LI 183/52 BESLUIT (GBVB) 2023/1502 VAN DE RAAD van 20 juli 2023 tot wijziging van Besluit 2013/184/GBVB betreffende beperkende maatregelen in het licht van de situatie in Myanmar/Birma DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 22 april 2013 heeft de Raad Besluit 2013/184/GBVB ( 1 ) vastgesteld. (2) Op 31 januari 2023 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin hij de omverwerping van de democratisch verkozen regering van Myanmar door het leger van Myanmar krachtig veroordeelt wegens flagrante schending van de wil die het volk te kennen heeft gegeven tijdens de algemene verkiezingen van 8 november 2020. Met deze onwettige daad kwam er een einde aan de democratische overgang van het land, met rampzalige gevolgen voor de humanitaire situatie, maatschappij, veiligheid, economie en mensenrechten. (3) Het blijft de Unie grote zorgen baren dat de escalatie van het geweld voortduurt en de situatie uitgroeit tot een langdurig conflict met gevolgen voor de rest van de regio. De Unie veroordeelt de aanhoudende ernstige mensenrechtenschendingen door het leger van Myanmar, waaronder gevallen van foltering, seksueel en gendergerelateerd geweld, de vervolging van actoren uit maatschappelijke organisaties, mensenrechtenactivisten en journalisten, en aanvallen op de burgerbevolking, waaronder etnische en religieuze minderheden. (4) De Unie heeft herhaaldelijk verklaard dat indien de situatie in Myanmar/Birma niet snel verbetert, zij klaar staat om verdere beperkende maatregelen te nemen tegen degenen die verantwoordelijk zijn voor het ondermijnen van de democratie en de rechtsstaat en voor de ernstige mensenrechtenschendingen die plaatsvinden in dat land. (5) Gelet op de aanhoudende ernstige situatie in Myanmar/Birma moeten zes personen en één entiteit worden toegevoegd aan de in de bijlage bij Besluit 2013/184/GBVB opgenomen lijst van natuurlijke personen en rechtspersonen, entiteiten en lichamen die onderworpen zijn aan beperkende maatregelen. (6) Besluit 2013/184/GBVB moet daarom dienovereenkomstig gewijzigd worden, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2013/184/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 20 juli 2023. Voor de Raad De voorzitter J. BORRELL FONTELLES ( 1 ) Besluit 2013/184/GBVB van de Raad van 22 april 2013 betreffende beperkende maatregelen in het licht van de situatie in Myanmar/Birma ( PB L 111 van 23.4.2013, blz. 75 ). BIJLAGE De bijlage bij Besluit 2013/184/GBVB wordt als volgt gewijzigd: 1) De volgende vermeldingen worden toegevoegd aan de lijst in afdeling A “In artikel 5, lid 1, en artikel 6, lid 1, bedoelde natuurlijke personen”: Naam Identificatiegegevens Motivering Datum van opneming op de lijst “94. Aung Kyaw Min Nationaliteit: Myanmarees/Birmees Geboortedatum: ca. 1958 Geboorteplaats: Myanmar/Birma Geslacht: mannelijk Functie: lid van de Staatsbestuursraad Aung Kyaw Min is sinds 1 februari 2023 lid van de Staatsbestuursraad (SAC). Hij is ook voormalig premier van de deelstaat Rakhine. De SAC staat onder leiding van opperbevelhebber Min Aung Hlaing, die op 1 februari 2021 de wetgevende, uitvoerende en rechterlijke bevoegdheden van de staat heeft overgenomen, waardoor de democratisch verkozen regering haar mandaat niet kan vervullen. Als lid van de SAC is Aung Kyaw Min rechtstreeks betrokken bij en verantwoordelijk voor de besluitvorming inzake overheidsfuncties en dus verantwoordelijk voor het ondermijnen van de democratie en de rechtsstaat in Myanmar/Birma. Daarnaast nam de SAC besluiten die de rechten op het gebied van vrijheid van meningsuiting, waaronder toegang tot informatie, en vreedzame vergadering inperkten. Sinds 1 februari 2021 plegen de strijdkrachten en militaire autoriteiten onder leiding van de SAC ernstige mensenrechtenschendingen; het betreft onder meer het doden van burgers en ongewapende demonstranten en het beperken van de vrijheid van vergadering en meningsuiting. Als lid van de SAC is Aung Kyaw Min rechtstreeks verantwoordelijk voor die repressiebeslissingen en voor ernstige mensenrechtenschendingen. 20.7.2023 95. Kyaw Swar Linn Alias Kyaw Swar Linn Nationaliteit: Myanmarees/Birmees Geboorteplaats: Myanmar/Birma Geslacht: mannelijk Functie: hoofdintendant van het leger van Myanmar Luitenant-generaal Kyaw Swar Lin is in mei 2020 benoemd tot hoofdintendant van de strijdkrachten van Myanmar/Birma. Dat is de op vijf na hoogste militaire positie. Het bureau van de hoofdintendant van de strijdkrachten is een departement dat onder de bevoegdheid staat van het Ministerie van Defensie en betrokken is bij de aankoop van wapens en militaire uitrusting voor het Myanmarese leger. Daarnaast leidt Kyaw Swar Lin de Myanmar Economic Corporation (MEC), een van de twee belangrijkste conglomeraten en holdings die door het leger worden geëxploiteerd en inkomsten genereren voor het leger van Myanmar (Tatmadaw). Als hoofdintendant van de strijdkrachten maakt hij deel uit van het militaire regime dat tijdens een militaire staatsgreep de macht in Myanmar/Birma heeft gegrepen en de rechtmatig verkozen leiders heeft omvergeworpen. Derhalve is Kyaw Swar Lin een natuurlijke persoon wiens beleid en activiteiten de democratie en de rechtsstaat in Myanmar/Birma ondermijnen, en die steun verleent aan acties die de vrede in, en veiligheid en stabiliteit van, Myanmar/Birma in gevaar brengen. 20.7.2023 96. Myint Kyaing Alias U Myint Kyaing Nationaliteit: Myanmarees/Birmees Geboortedatum: 17.4.1957 Geboorteplaats: Myanmar/Birma Geslacht: mannelijk Functie: minister van Immigratie en Bevolking van de Unie Myint Kyaing is sinds 19 augustus 2021 minister van Immigratie en Bevolking van de Unie. Daarvoor was hij minister van Arbeid van de Unie na de staatsgreep op 1 februari 2021. Hij is lid van de Staatsbestuursraad (SAC) onder leiding van opperbevelhebber Min Aung Hlaing, die op 1 februari 2021 tijdens een militaire staatsgreep de wetgevende, uitvoerende en rechterlijke bevoegdheden van de staat heeft overgenomen. Als minister van de regering maakt hij deel uit van het militaire regime dat tijdens een militaire staatsgreep de macht in Myanmar/Birma heeft gegrepen en de rechtmatig verkozen leiders heeft omvergeworpen. In zijn hoedanigheid van minister van de Unie voert hij taken uit ter ondersteuning van het repressieve immigratie- en bevolkingsbeleid van het militaire regime, zoals beperkingen voor burgers om binnen het land te reizen, en ook het beleid van het regime ten aanzien van de Rohingya-minderheid in strijd met de mensenrechten. Als minister van Immigratie en Bevolking neemt hij ook deel aan de voorbereidingen van de door het leger aangekondigde verkiezingen om de illegale staatsgreep van februari 2021 te legitimeren. Derhalve is Myint Kyaing verantwoordelijk voor het ondermijnen van de democratie en de rechtsstaat in Myanmar/Birma, en voor het verlenen van steun aan acties die de vrede in, en veiligheid en stabiliteit van, Myanmar/Birma in gevaar brengen. 20.7.2023 97. Porel Aung Thein Nationaliteit: Myanmarees/Birmees Geboortedatum: jaren 1960-1970 (ca. 50 jaar oud) Geboorteplaats: Myanmar/Birma Geslacht: mannelijk Functie: lid van de Staatsbestuursraad Porel Aung Thein is sinds 1 februari 2023 lid van de Staatsbestuursraad (SAC). Hij is ook lid van een door het leger gesteunde partij, Partij voor solidariteit en ontwikkeling van de Unie (USDP). De SAC staat onder leiding van opperbevelhebber Min Aung Hlaing, die op 1 februari 2021 de wetgevende, uitvoerende en rechterlijke bevoegdheden van de staat heeft overgenomen, waardoor de democratisch verkozen regering haar mandaat niet kan vervullen. Als lid van de SAC is Porel Aung Thein rechtstreeks betrokken bij en verantwoordelijk voor de besluitvorming inzake overheidsfuncties en dus verantwoordelijk voor het ondermijnen van de democratie en de rechtsstaat in Myanmar/Birma. Daarnaast nam de SAC besluiten die de rechten op het gebied van vrijheid van meningsuiting, waaronder toegang tot informatie, en vreedzame vergadering inperkten. Sinds 1 februari 2021 plegen de strijdkrachten en militaire autoriteiten onder leiding van de SAC ernstige mensenrechtenschendingen; het betreft onder meer het doden van burgers en ongewapende demonstranten en het beperken van de vrijheid van vergadering en meningsuiting. Als lid van de SAC is Porel Aung Thein rechtstreeks verantwoordelijk voor die repressiebeslissingen en voor ernstige mensenrechtenschendingen. 20.7.2023 98. Pwint San Nationaliteit: Myanmarees/Birmees Geboortedatum: 13.7.1961 Geboorteplaats: Myanmar/Birma Geslacht: mannelijk Functie: minister van Arbeid van de Unie Pwint San is sinds 19 augustus 2022 minister van Arbeid van de Unie. Hij is benoemd door de Staatsbestuursraad (SAC), die onder leiding van opperbevelhebber Min Aung Hlaing sinds 2 februari 2021 de wetgevende, uitvoerende en rechterlijke bevoegdheden van de staat uitoefent. Zijn functie als minister van Arbeid van de Unie werd op 1 februari 2023 opnieuw bestendigd. Hij werd eerder benoemd tot minister van Handel van de Unie voor de periode van 3 februari 2021 tot en met 19 augustus 2022. Als minister van de regering maakt hij deel uit van het militaire regime dat tijdens een militaire staatsgreep de macht in Myanmar/Birma heeft gegrepen en de rechtmatig verkozen leiders heeft omvergeworpen. Onder zijn gezag worden de rechten van werknemers, met name de rechten van werknemers die verbonden zijn aan de oppositiebeweging, systematisch geschonden. Als minister van Handel faciliteerde Pwint San de invoer van goederen die nodig zijn om het regime aan de macht te houden (bv. invoer van stookolie). Bovendien draagt hij via zijn nationale activiteiten en internationale contacten bij tot de consolidering van de onwettige macht van het militaire regime. Tegelijkertijd verergert het ministerie onder zijn gezag de leveringsproblemen in het land door invoercontroles op te leggen en geldovermakingen te beperken. Derhalve is Pwint San een natuurlijke persoon wiens daden, beleid en activiteiten de democratie en de rechtsstaat in Myanmar/Birma ondermijnen, en die betrokken is bij acties die de vrede in, en de veiligheid en stabiliteit van, Myanmar/Birma in gevaar brengen. 20.7.2023 99. Thet Khaing Win Nationaliteit: Myanmarees/Birmees Geboortedatum: 13.7.1961 Geboorteplaats: Myanmar/Birma Geslacht: mannelijk Functie: minister van Volksgezondheid van de Unie Dr. Thet Khaing Win is sinds 1 februari 2021 minister van Volksgezondheid en Sport. Hij is benoemd door de Staatsbestuursraad (SAC), die onder leiding van opperbevelhebber Min Aung Hlaing sinds 2 februari 2021 de wetgevende, uitvoerende en rechterlijke bevoegdheden van de staat uitoefent. Zijn functie als minister van Volksgezondheid van de Unie werd op 1 februari 2023 bestendigd. Vóór de staatsgreep was hij permanent secretaris van het ministerie van Volksgezondheid en Sport. Als minister van de regering maakt hij deel uit van het militaire regime dat tijdens een militaire staatsgreep de macht in Myanmar/Birma heeft gegrepen en de rechtmatig verkozen leiders heeft omvergeworpen. Onder zijn gezag werden honderden artsen om politieke redenen ontslagen en werden hun vergunningen ingetrokken. Hij verzette ook de verzoeken van het OCHA van de VN om ruimere toegang tot hulp in het kader van de pandemie. Onder zijn gezag werd er bij particuliere ziekenhuizen op aangedrongen geen artsen in dienst te nemen die weigeren in openbare ziekenhuizen onder het militaire regime te werken. Derhalve is dr. Thet Khaing Win een natuurlijke persoon wiens daden, beleid en activiteiten de democratie en de rechtsstaat in Myanmar/Birma ondermijnen, en die betrokken is bij acties die de vrede in, en de veiligheid en stabiliteit van, Myanmar/Birma in gevaar brengen. 20.7.2023” 2) De volgende vermelding wordt toegevoegd aan de lijst in afdeling B “Rechtspersonen, entiteiten en lichamen als bedoeld in artikel 6, lid 1”: Naam Identificatiegegevens Motivering Datum van opneming in de lijst “19. No. 2 Mining Enterprise (ME 2) Adres: Ywargout Quarter, Pyinmana Township, Nay Pyi Taw, Myanmar/Birma Soort entiteit: staatsbedrijf Plaats van registratie: Myanmar/Birma Plaats waar de voornaamste bedrijfsactiviteiten plaatsvinden: Myanmar/Birma Telefoonnummer: 09 - 067-22126 No. 2 Mining Enterprise (ME 2) is een staatsbedrijf dat onder de bevoegdheid van het Ministerie van Natuurlijke Hulpbronnen en Milieubehoud (MONREC) valt en ook fungeert als toezichthouder voor de sector productie en afzet van non-ferrometalen. Het bedrijf heeft als zodanig de bevoegdheid voor het toekennen van vergunningen aan en het innen van een deel van de belasting op de winst van particuliere ondernemingen die ofwel een zogeheten “productiedelingscontract” met ME 2 hebben, ofwel in een joint venture met ME 2 zitten. De minister van Natuurlijke Hulpbronnen en Milieubehoud, U Khin Maung Yi, is benoemd door de Staatsbestuursraad (SAC), die de wetgevende, uitvoerende en rechterlijke bevoegdheden van de staat op 2 februari 2021 heeft overgenomen. Sinds de militaire staatsgreep kreeg het militaire regime zeggenschap over en profiteerde het van staatsbedrijven, waaronder No. 2 Mining Enterprise. No. 2 Mining Enterprise wordt dus gecontroleerd door en genereert inkomsten voor het leger van Myanmar (Tatmadaw), wat bijdraagt tot het vermogen van het leger om activiteiten uit te voeren die de democratie en de rechtsstaat ondermijnen. No. 2 Mining Enterprise heeft bovendien deelgenomen aan en toezicht gehouden op verschillende projecten die in verband worden gebracht met het door het Myanmarese leger gebruikte geweld tegen de burgerbevolking en met de schending van haar meest fundamentele rechten, onder meer door landonteigening en gedwongen ontheemding. 20.7.2023”",
  "source": "EUR LEX"
}