{
  "url": "http://www.w3.org/1999/xhtml\">",
  "content": "L_2007307NL.01001801.xml 24.11.2007 NL Publicatieblad van de Europese Unie L 307/18 BESCHIKKING VAN DE RAAD van 8 november 2007 betreffende de toetreding van Bulgarije en Roemenië tot de Overeenkomst, door de Raad vastgesteld overeenkomstig artikel 34 van het Verdrag betreffende de Europese Unie, betreffende de wederzijdse rechtshulp in strafzaken tussen de lidstaten van de Europese Unie (2007/763/EG) DE RAAD VAN DE EUROPESE UNIE, Gelet op het Verdrag betreffende de Europese Unie, Gelet op het Toetredingsverdrag van 2005, Gelet op de Toetredingsakte van 2005 (hierna de „Toetredingsakte” genoemd), en met name op artikel 3, lid 4, Gezien de aanbeveling van de Commissie, Gezien het advies van het Europees Parlement ( 1 ) , Overwegende hetgeen volgt: (1) De Overeenkomst, door de Raad vastgesteld overeenkomstig artikel 34 van het Verdrag betreffende de Europese Unie, betreffende de wederzijdse rechtshulp in strafzaken tussen de lidstaten van de Europese Unie ( 2 ) (hierna de „Overeenkomst betreffende wederzijdse rechtshulp” genoemd) is op 29 mei 2000 te Brussel ondertekend en is op 23 augustus 2005 in werking getreden. (2) De Overeenkomst betreffende wederzijdse rechtshulp is aangevuld met het Protocol van 16 oktober 2001, (hierna het „Protocol betreffende wederzijdse rechtshulp” genoemd), dat op 5 oktober 2005 in werking is getreden ( 3 ) . (3) In artikel 3, lid 3, van de Toetredingsakte is bepaald dat Bulgarije en Roemenië toetreden tot de in bijlage I bij die Toetredingsakte opgesomde verdragen, overeenkomsten en protocollen tussen de lidstaten, waaronder de Overeenkomst betreffende wederzijdse rechtshulp en het Protocol betreffende wederzijdse rechtshulp. Zij moeten ten aanzien van Bulgarije en Roemenië in werking treden op de door de Raad bepaalde data. (4) Overeenkomstig artikel 3, lid 4, van de Toetredingsakte moet de Raad de als gevolg van de toetreding vereiste aanpassingen in deze verdragen, overeenkomsten en protocollen aanbrengen, BESLUIT: Artikel 1 De Overeenkomst betreffende wederzijdse rechtshulp treedt op de eerste dag van de eerste maand volgende op de datum van vaststelling van dit besluit in werking tussen Bulgarije, Roemenië en de lidstaten ten aanzien waarvan de overeenkomst op die datum in werking is getreden. Zij treedt in werking tussen Bulgarije, Roemenië en elk van de andere lidstaten op de dag waarop de Overeenkomst betreffende wederzijdse rechtshulp voor de betrokken andere lidstaat in werking treedt. Het Protocol betreffende wederzijdse rechtshulp treedt op de eerste dag van de eerste maand volgende op de datum van vaststelling van dit besluit in werking tussen Bulgarije, Roemenië en de lidstaten ten aanzien waarvan het protocol op die datum in werking is getreden. Het treedt in werking tussen Bulgarije, Roemenië en elk van de andere lidstaten op de dag waarop het Protocol betreffende wederzijdse rechtshulp voor de betrokken andere lidstaat in werking treedt. Artikel 2 De Bulgaarse en de Roemeense versie ( 4 ) van de Overeenkomst betreffende wederzijdse rechtshulp en het Protocol betreffende wederzijdse rechtshulp zijn op gelijke wijze authentiek als de overige teksten van die overeenkomst en dat protocol. Artikel 3 Dit besluit treedt in werking op de dag volgende op die van zijn bekendmaking in het Publicatieblad van de Europese Unie . Gedaan te Brussel, 8 november 2007. Voor de Raad De voorzitter R. PEREIRA ( 1 ) Advies van 10 juli 2007 (nog niet bekendgemaakt in het Publicatieblad). ( 2 ) PB C 197 van 12.7.2000, blz. 3 . ( 3 ) Protocol vastgesteld door de Raad overeenkomstig artikel 34 van het Verdrag betreffende de Europese Unie, bij de Overeenkomst betreffende de wederzijdse rechtshulp in strafzaken tussen de lidstaten van de Europese Unie ( PB C 326 van 21.11.2001, blz. 2 ). ( 4 ) De Bulgaarse en de Roemeense versie van de overeenkomst en het protocol worden later in de speciale editie van het Publicatieblad bekendgemaakt.",
  "source": "EUR LEX"
}