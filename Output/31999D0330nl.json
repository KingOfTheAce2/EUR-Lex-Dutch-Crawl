{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0330:NL:HTML\">",
  "content": "EUR-Lex - 31999D0330 - NL Avis juridique important | 31999D0330 Besluit van de Europese Centrale bank van 9 juni 1998 inzake de goedkeuring van de arbeidsvoorwaarden voor het personeel van de Europese Centrale Bank, zoals gewijzigd op 31 maart 1999 (ECB/1998/4) Publicatieblad Nr. L 125 van 19/05/1999 blz. 0032 - 0032 BESLUIT VAN DE EUROPESE CENTRALE BANK van 9 juni 1998 inzake de goedkeuring van de arbeidsvoorwaarden voor het personeel van de Europese Centrale Bank, zoals gewijzigd op 31 maart 1999 (ECB/1998/4) (1999/330/EG) DE RAAD VAN BESTUUR VAN DE EUROPESE CENTRALE BANK, Gelet op de Statuten van het Europees Stelsel van Centrale Banken en van de Europese Centrale Bank (hierna aangeduid als de \"Statuten\"), inzonderheid de artikelen 36.1 en 47.2, vijfde streepje, Gelet op het voorstel van de Directie van de Europese Centrale Bank (ECB), Gelet op de inbreng van de Algemene Raad van de ECB, Gelet op het advies van het Personeelscomité van het Europees Monetair Instituut, (1) Overwegende dat de Statuten aan de Raad van Bestuur van de ECB, handelend op voorstel van de Directie van de ECB, de taak toewijzen de arbeidsvoorwaarden voor het personeel van de ECB vast te stellen; (2) Overwegende dat de arbeidsvoorwaarden de regelingen dienen te bevatten die, samen met de arbeidsovereenkomsten, de arbeidsverhouding tussen de ECB en haar personeel bepalen; (3) Overwegende dat de arbeidsvoorwaarden de ECB dienen te verzekeren van de diensten van personeel dat vanuit een oogpunt van onafhankelijkheid, bekwaamheid, efficiëntie en integriteit aan de hoogste eisen voldoet en dat is aangeworven uit de onderdanen van de lidstaten van de Europese Unie met inachtneming van een zo breed mogelijke aardrijkskundige spreiding, en tegelijkertijd het personeel in staat moeten stellen zich van zijn taken te kwijten onder omstandigheden die maximale efficiëntie verzekeren; (4) Overwegende dat de arbeidsvoorwaarden bedoelen de gelijke behandeling, rechtszekerheid, doorzichtigheid en effectiviteit te bevorderen; (5) Overwegende dat, in overeenstemming met het door de ECB gevolgde beleid van doorzichtigheid, de arbeidsvoorwaarden voor het personeel van de ECB aan alle geïnteresseerde partijen beschikbaar zullen worden gesteld, BESLUIT: Artikel 1 De arbeidsvoorwaarden voor het personeel van de ECB worden hierbij goedgekeurd. Artikel 2 Ter informatie aan alle geïnteresseerde partijen zijn exemplaren van de arbeidsvoorwaarden voor het personeel van de ECB op verzoek verkrijgbaar bij de Europese Centrale Bank(1). Artikel 3 Dit besluit zal worden gepubliceerd in het Publicatieblad van de Europese Gemeenschappen. Gedaan te Frankfurt am Main, 31 maart 1999. De President van de ECB Willem F. DUISENBERG (1) Europese Centrale Bank, Directoraat Algemeen beheer en Personeel, Postfach 16 03 19, D-60066 Frankfurt am Main.",
  "source": "EUR LEX"
}