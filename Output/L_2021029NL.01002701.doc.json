{
  "url": "http://www.w3.org/1999/xhtml\">",
  "content": "L_2021029NL.01002701.xml 28.1.2021 NL Publicatieblad van de Europese Unie L 29/27 UITVOERINGSBESLUIT (EU) 2021/85 VAN DE COMMISSIE van 27 januari 2021 betreffende de gelijkwaardigheid van het regelgevingskader van de Verenigde Staten van Amerika voor centrale tegenpartijen, waaraan een vergunning is verleend door en die onder toezicht staan van de U.S. Securities and Exchange Commission, aan de vereisten van Verordening (EU) nr. 648/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 25, lid 6, Overwegende hetgeen volgt: (1) De procedure voor de erkenning van in derde landen gevestigde centrale tegenpartijen (hierna “CTP’s” genoemd), die in artikel 25 van Verordening (EU) nr. 648/2012 is vastgesteld, is bedoeld om CTP’s die zijn gevestigd en een vergunning hebben gekregen in derde landen waarvan de reguleringsnormen gelijkwaardig zijn aan die welke in genoemde verordening zijn vastgesteld, de mogelijkheid te bieden clearingdiensten te verrichten voor clearingleden of handelsplatformen die in de Unie zijn gevestigd. Die erkenningsprocedure en de gelijkwaardigheidsbesluiten waarin wordt voorzien, dragen zodoende bij tot het bereiken van de overkoepelende doelstelling van Verordening (EU) nr. 648/2012 om het systeemrisico te verminderen door meer gebruik te maken van veilige en solide CTP’s voor de clearing van over-the-counter (“otc”-) derivatencontracten, ook als die CTP’s in een derde land zijn gevestigd en daar een vergunning hebben gekregen. (2) Om een rechtsstelsel van een derde land als gelijkwaardig aan het rechtsstelsel van de Unie aan te merken op het gebied van CTP’s, dient het concrete resultaat van het toepasselijke juridische en toezichthoudende kader gelijkwaardig te zijn aan dat van de Unievereisten wat de bereikte toezicht- en regelgevingsdoelstellingen betreft. Doel van die gelijkwaardigheidstoetsing is daarom na te gaan of het juridische en toezichthoudende kader van het betrokken derde land waarborgt dat CTP’s die daar zijn gevestigd en een vergunning hebben gekregen, in de Unie gevestigde clearingleden en handelsplatformen niet blootstellen aan een hoger risiconiveau dan de CTP’s die in de Unie een vergunning hebben gekregen, en of zij bijgevolg geen onaanvaardbare niveaus van systeemrisico in de Unie opleveren. (3) De beoordeling of het juridische en toezichthoudende kader van de Verenigde Staten van Amerika gelijkwaardig is aan dat van de Unie moet daarom niet alleen worden gebaseerd op een vergelijkende analyse van de juridisch bindende vereisten voor CTP’s in de VS, maar ook op een beoordeling van de uitkomst van die vereisten en hun geschiktheid om de risico’s te limiteren waaraan in de Unie gevestigde clearingleden en handelsplatforms mogelijk worden blootgesteld. (4) Overeenkomstig artikel 25, lid 6, van Verordening (EU) nr. 648/2012 moeten drie voorwaarden vervuld zijn om te kunnen verklaren dat het juridische en toezichthoudende kader van een derde land dat geldt voor CTP’s die in dat land over een vergunning beschikken, gelijkwaardig is aan de vereisten die in die verordening zijn vastgelegd. (5) Volgens de eerste voorwaarde moeten CTP’s die in een derde land over een vergunning beschikken, voldoen aan juridisch bindende vereisten die gelijkwaardig zijn aan de vereisten zoals die in titel IV van Verordening (EU) nr. 648/2012 zijn neergelegd. (6) De U.S. Securities and Exchange Commission (de “SEC”) is de bevoegde autoriteit voor vergunningverlening aan en toezicht op CTP’s met betrekking tot transacties in effecten en derivatencontracten die gebaseerd zijn op één enkel effect, een lening of een groep of index van effecten met een smalle grondslag (“op effecten gebaseerde derivaten”). De derivatencontracten die onder de bevoegdheid van de SEC vallen, komen bijgevolg overeen met een subgroep van de derivatencontracten waarvoor de in Verordening (EU) nr. 648/2012 vervatte bepalingen inzake CTP’s gelden. Andere derivatencontracten vallen onder de bevoegdheid van de U.S. Commodity Futures Trading Commission (de “CFTC”), waarvoor de Commissie reeds Uitvoeringsbesluit (EU) 2016/377 van de Commissie ( 2 ) heeft vastgesteld. Deze beoordeling heeft dus betrekking op de gelijkwaardigheid van het juridische en toezichthoudende kader dat in de VS van toepassing is op de CTP’s waarop de SEC toezicht uitoefent en niet op het juridische en toezichthoudende kader voor CTP’s die clearingdiensten verrichten en onder de bevoegdheid van de CFTC vallen. Wanneer een CTP onder het toezicht staat van zowel de SEC als de CFTC, geldt dit besluit voor die CTP slechts voor zover deze clearingdiensten verricht die onder de bevoegdheid van de SEC vallen. (7) De juridisch bindende vereisten die in de VS van toepassing zijn op CTP’s die onder toezicht staan van de SEC, zijn neergelegd in de regels die van toepassing zijn op de “clearing agencies” in de Securities Exchange Act of 1934 ( 3 ) (“de Exchange Act”), de Dodd-Frank Wall Street Reform and Consumer Protection Act ( 4 ) (“de Dodd-Frank Act”), en de op grond daarvan uitgevaardigde verordeningen van de SEC. Bovendien zijn de regels, het beleid en de procedures die door de SEC zijn geregistreerd juridisch bindend voor de CTP. Op 1 oktober 2020 heeft de SEC een Staff Report uitgegeven waarin wordt uiteengezet wat de toepasselijke regels zijn en hoe deze van toepassing zijn op de CTP’s die onder toezicht staan van de SEC ( 5 ) . (8) “CCP’s” (CTP’s) worden door de SEC gedefinieerd als clearingagentschappen die zich tussen tegenpartijen plaatsen en optreden als koper tegenover alle verkopers en als verkoper tegenover alle kopers. Een “clearing agency”(clearingagentschap) wordt in section 23(A) van de Securities Exchange Act of 1934 gedefinieerd als elke persoon die optreedt als tussenpersoon voor het verrichten van betalingen, leveringen of beide in verband met effectentransacties, of die faciliteiten verstrekt voor het vergelijken van gegevens inzake de afwikkelingsvoorwaarden van effectentransacties, om het aantal afwikkelingen van effectentransacties te verminderen of voor de toewijzing van verantwoordelijkheden voor de afwikkeling van effecten. (9) De SEC kan clearingagentschappen aanwijzen als clearingagentschappen met een complexer risicoprofiel. Een CTP die op effecten gebaseerde swaps cleart, wordt steeds als clearingagentschap met een complexer risicoprofiel beschouwd. Bovendien kan de Financial Stability Oversight Council krachtens de Dodd-Frank Act een CTP as systeemrelevant aanwijzen. Dergelijke CTP’s die een complexer risicoprofiel hebben of systeemrelevant zijn, worden geacht “covered clearing agencies” (gedekte clearingagentschappen) te zijn. Op dergelijke CTP’s is het versterkte kader van SEC-regel 17Ad-22(d) en (e) van toepassing. Dit besluit betreft enkel de gelijkwaardigheid van de juridisch bindende vereisten van de VS die van toepassing zijn op CTP’s die aan deze versterkte regels moeten voldoen. (10) Overeenkomstig de Exchange Act, de Dodd-Frank Act en de verordeningen van de SEC moet een CTP die de clearing verricht van effecten of op effecten gebaseerde derivaten, waarnaar in die Act met op effecten gebaseerde swaps wordt verwezen, zich bij de SEC registreren of een vrijstelling van registratie aanvragen. (11) De Exchange Act bevat legt geen specifieke instrumenten of regelingen op om aan de vereisten van de Act te voldoen. Een CTP mag voor de vaststelling van haar interne regels en procedures rekening houden met haar unieke karakter en omstandigheden, zoals de eigendoms- en bestuursstructuren, de effecten op directe en indirecte deelnemers, het ledenbestand, de bediende markten en de aan de geclearde producten verbonden risico’s, maar die interne regels en procedures moeten wel gedetailleerde voorschriften bevatten over de manier waarop zij zal voldoen aan de vereisten van de Exchange Act. Zodra de regels, het beleid en de procedures die door de SEC werden goedgekeurd zijn geregistreerd, worden zij voor de CTP juridisch bindend. (12) Bij registratie door de SEC wordt de CTP een “self-regulatory organization” (zelfregulerende organisatie) in de zin van Section 3(a)26 van de Exchange Act en moet zij als zodanig elke wijziging van de regels bij de SEC ter goedkeuring indienen. De SEC zal verifiëren of de voorgestelde wijziging strookt met de normen van de Exchange Act en de verordeningen van de SEC. (13) De juridisch bindende vereisten van de VS met betrekking tot CTP’s die kwalificeren als gedekte clearingagentschappen hebben dus een tweeledige structuur. Het eerste lid bestaat uit de primaire regels en vereisten die zijn neergelegd in Section 3a(23) en 17A van de Exchange Act, Title VII en Title VIII van de Dodd-Frank Act en in de verordeningen van de SEC, en me name in Rule 17Ad-22 (“primaire regels”). Het tweede lid bestaat uit de interne regels en procedures van de CTP’s, die voor de CTP’s juridisch bindend worden bij hun registratie bij de SEC en dus deel uitmaken van de regels waarvan de SEC de naleving controleert. Wanneer de Commissie beoordeelt of de CTP’s die kwalificeren als gedekte clearingagentschappen voldoen aan juridisch bindende vereisten die gelijkwaardig zijn aan die vereisten van titel IV van Verordening (EU) nr. 648/2012, moet zij rekening houden met de juridisch bindende vereisten in de interne regels en procedures van die CTP’s en de vereisten van de Exchange Act, de Dodd-Frank Act en de verordeningen van de SEC. (14) Voor registratie door de SEC moet zowel de CTP die kwalificeert als gedekt clearingagentschap als haar intern reglement voldoen aan de strenge normen van de primaire regels. Die vereisten, aangevuld met de interne regels en procedures van de CTP, leiden tot inhoudelijke resultaten die gelijkwaardig zijn aan de effecten van de regels in titel IV van Verordening (EU) nr. 648/2012. Een CTP die kwalificeert als gedekt clearingagentschap moet met name voldoen aan vereisten met betrekking tot haar organisatiestructuur en regels voor een snelle en nauwkeurige clearing, afwikkeling en waarborging van effecten en fondsen waarover zij controle heeft, en voor de bescherming van beleggers en het openbaar belang, met inbegrip van vereisten zoals die met betrekking tot hoger management, mechanismen voor risicobeheer en interne controle, het bijhouden van gegevens, gekwalificeerde deelnemingen, informatieverstrekking aan de bevoegde autoriteiten, belangenconflicten, bedrijfscontinuïteit, uitbesteding, bedrijfsvoering en scheiding, liquiditeitsrisico, zekerheden, beleggingsbeleid en afwikkelingsrisico. Andere vereisten houden verband met deelnamevoorwaarden en vergoedingen, en regels om maatregelen te treffen tegen deelnemers wanneer zij de regels van de CTP schenden. (15) In bepaalde aspecten verschillen de juridisch bindende vereisten die van toepassing zijn op CTP’s die kwalificeren als gedekte clearingagentschappen echter van de regels in titel IV van Verordening (EU) nr. 648/2012. (16) Ten eerste zijn CTP’s die kwalificeren als gedekte clearingagentschappen op grond van de primaire regels inzake liquiditeitsrisico's niet verplicht liquide middelen aan te houden om te voldoen aan het zogenoemde “cover 2-beginsel” van artikel 44 van Verordening (EU) nr. 648/2012, dat wil zeggen liquide middelen om ten minste de wanbetaling te dekken van de twee clearingleden ten overstaan waarvan zij de grootste blootstellingen hebben. In de VS zijn CTP’s die kwalificeren als gedekte clearingagentschappen wel verplicht om procedures in te stellen ter dekking van ongedekte liquiditeitstekorten, om ervoor te zorgen dat er middelen beschikbaar zijn wanneer de verliezen hoger uitvallen dan de wanbetaling van het clearinglid ten overstaan waarvan zij de grootste blootstellingen hebben. Bovendien zijn CTP’s die kwalificeren als gedekte clearingagentschappen op grond van de primaire regels verplicht het “cover 2-beginsel” toe te passen wanneer zij op effecten gebaseerde derivaten clearen. Hoewel deze benadering verschilt van het “cover 2-beginsel” van de artikelen 42, 43 en 44 van Verordening (EU) nr. 648/2012, leiden de primaire regels samen met de interne regels en procedures van de CTP tot inhoudelijke resultaten die gelijkwaardig zijn aan de effecten van het “cover 2-beginsel” in de Unie-regels. (17) Ten tweede voorzien de primaire regels niet in een minimumliquidatieperiode. Alle CTP’s die kwalificeren als gedekte clearingagentschappen passen op grond van hun interne regels en procedures echter een minimumliquidatieperiode toe van twee tot vijf dagen. De Unieregels voorzien in een liquidatieperiode van ten minste twee dagen voor niet-otc-derivatencontracten, en ten minste vijf dagen voor otc-derivatencontracten, waarbij de margin doorgaans op nettobasis wordt geïnd. De interne regels en procedures van de CTP’s leiden dus tot inhoudelijke resultaten die gelijkwaardig zijn aan de effecten van de Unie-regels inzake liquidatieperioden. (18) Ten derde moet op grond van het Unierecht ten minste een van de drie maatregelen ter beperking van procyclische effecten worden toegepast om ervoor te zorgen dat initiële margins in stabiele economische tijden niet te laag uitvallen en niet plotseling toenemen in tijden van stress. Deze maatregelen resulteren in stabiele en conservatieve margins. De primaire regels voorzien niet in een dergelijke specifieke verplichting. CTP’s die kwalificeren als gedekte clearingagentschappen beschikken echter over interne regels en procedures ter beperking van procyclische effecten. De interne regels en procedures van de CTP’s leiden dus tot inhoudelijke resultaten die gelijkwaardig zijn aan de effecten van de Unie-regels ter beperking van procyclische effecten. (19) Tot slot, wat betreft de scheiding en de overdraagbaarheid van de posities en de zekerheden van cliënten van clearingleden moeten de regels, het beleid en de procedures van CTP’s die kwalificeren als gedekte clearingagentschappen op grond van Rule 17Ad-22(e)(14) de scheiding en de overdraagbaarheid van de posities van cliënten van clearingleden en de daarmee verbonden en zekerheden mogelijk maken en dergelijke posities en zekerheden beschermen tegen wanbetaling of insolventie van dat clearinglid wanneer die CTP’s op effecten gebaseerde derivaten clearen of een complexer risicoprofiel hebben en moeten zij dus een benadering volgen die vergelijkbaar is met de regels in titel IV van Verordening (EU) nr. 648/2012. Voor zekerheden in de vorm van een kasdeposito en beursgenoteerde opties, steunen de primaire regels op de regels die van toepassing zijn op de clearingleden. Op die markten zorgen de regels die van toepassing zijn op clearingleden al voor het passende niveau van scheiding en overdraagbaarheid en dus voor een passende bescherming van de posities van cliënten en zekerheden. Hoewel met betrekking tot die markten een andere benadering van scheiding en overdraagbaarheid wordt gevolgd, op het niveau van de clearingleden en niet op het niveau van de CTP, leiden beide benaderingen tot vergelijkbare resultaten wat betreft de bescherming van de cliënten. (20) Het juridische en toezichthoudende kader van de VS dat van toepassing is op CTP’s die kwalificeren als gedekte clearingagentschappen moet daarom gelijkwaardig worden geacht, mits de interne regels en procedures van een CTP die erkenning aanvraagt, voldoen aan bepaalde vereisten inzake risicobeheer. Een CTP moet met name een liquidatieperiode van twee dagen toepassen met betrekking tot niet-otc-derivatencontracten en vijf dagen met betrekking tot otc-derivatencontracten, beide op nettobasis. De CTP moet bovendien maatregelen ter beperking van procyclische effecten toepassen die wat betreft stabiele en conservatieve margins, gelijkwaardig zijn aan een van de drie in Verordening (EU) nr. 648/2012 genoemde maatregelen. (21) De Commissie concludeert dat het juridische en toezichthoudende kader van de SEC dat van toepassing is op CTP’s die kwalificeren als gedekte clearingagentschappen en dat de vereisten omvat van de Exchange Act, de Dodd-Frank Act en de verordeningen van de SEC, en van de interne regels en procedures van geregistreerde CTP’s die kwalificeren als gedekte clearingagentschappen, moet worden beschouwd als juridisch bindende vereisten die gelijkwaardig zijn aan de in titel IV van Verordening (EU) nr. 648/2012 neergelegde vereisten, voor zover zij voldoen aan de in dit besluit uiteengezette normen inzake risicobeheer. (22) Enkel CTP’s die voldoen aan de regels die van toepassing zijn op gedekte clearingagentschappen en de juridisch bindende vereisten die voldoen aan de in dit besluit neergelegde normen inzake risicobeheer, kunnen in aanmerking komen om te worden erkend door de Europese Autoriteit voor effecten en markten (ESMA). Overeenkomstig artikel 25, lid 2, onder b), van Verordening (EU) nr. 648/2012 moet de ESMA verifiëren dat die normen voor risicobeheer deel uitmaken van de interne regels en procedures van elke CTP die onder toezicht staat van de SEC en in de Unie erkenning aanvraagt. De ESMA moet met name controleren dat de CTP een liquidatieperiode van twee dagen toepast met betrekking tot niet-otc-derivatencontracten en vijf dagen met betrekking tot otc-derivatencontracten, beide op nettobasis, en dat de CTP maatregelen ter beperking van procyclische effecten toepast die wat betreft stabiele en conservatieve margins, gelijkwaardig zijn aan een van de drie in Verordening (EU) nr. 648/2012 genoemde maatregelen. (23) Overeenkomstig artikel 25, lid 6, onder b), van Verordening (EU) nr. 648/2012 moet het juridische en toezichthoudende kader voor in derde landen gevestigde CTP’s ervoor zorgen dat CTP’s in dat rechtsgebied doorlopend aan effectief toezicht en effectieve handhaving worden onderworpen. (24) De SEC monitort doorlopend de CTP’s die onder haar toezicht staan. Naast de bevoegdheid om door een geregistreerde CTP ingediende wijzigingen van regels te evalueren en goed te keuren, heeft de SEC ruime bevoegdheden om afschriften van boeken en vastleggingen van CTP’s te verlangen en om onderzoeken en inspecties ter plaatse te verrichten om bestaande en aankomende risico’s te beoordelen en om te beoordelen of de CTP de toepasselijke regels naleeft en toezicht houdt op de naleving van de interne regels en procedures door haar deelnemers. De SEC is bevoegd te verlangen dat regels en procedures worden gewijzigd en kan burgerlijke rechtsvorderingen met het oog op een verbod of andere rechtsmiddelen instellen, of een administratieve procedure wanneer de toepasselijke regels niet worden nageleefd. Naar aanleiding van het onderzoek van de SEC kan de registratie worden ingetrokken indien tekortkomingen niet worden aangepakt. Deze bevoegdheden gelden ook ten aanzien van CTP’s die kwalificeren als gedekte clearingagentschappen. (25) De Commissie concludeert daarom dat het juridische en toezichthoudende kader met betrekking tot CTP’s, met inbegrip van CTP’s die kwalificeren als gedekte clearingagentschappen, doorlopend voorziet in effectief toezicht en effectieve handhaving. (26) Overeenkomstig artikel 25, lid 6, onderc), van Verordening (EU) nr. 648/2012 moet het juridische en toezichthoudende kader van een derde land voorzien in een effectief gelijkwaardig systeem voor de erkenning van CTP’s waaraan overeenkomstig de wettelijke regelingen van derde landen een vergunning is verleend (“CTP’s uit een derde land”). (27) CTP’s van buiten de VS kunnen bij de SEC een vergunning als “clearing agency” aanvragen. Tot dusver heeft de SEC die registratie, of een vrijstelling van registratie, verplicht voor clearingdiensten met betrekking tot Amerikaanse effecten die aan Amerikaanse personen worden verstrekt of met betrekking tot op effecten gebaseerde swaps. (28) CTP’s van buiten de VS die bij de SEC zijn geregistreerd, moeten voldoen aan de vereisten van de VS, met inbegrip van de verordeningen van de SEC die van toepassing zijn op geregistreerde clearingagentschappen die kwalificeren als gedekte clearingagentschappen. De Exchange Act verleent de SEC echter een ruime bevoegdheid om vrijstelling te verlenen. Krachtens Section 17A(b)(1) van de Exchange Act kan de SEC vrijstelling van de regelgevingsvereisten verlenen wanneer dat strookt met het openbaar belang, de bescherming van beleggers en de doelstellingen van Section 17A van de Exchange Act, met inbegrip van de snelle en nauwkeurige clearing en afwikkeling van effectentransacties en waarborging van effecten en fondsen. Krachtens Section 36 van die Act kan de SEC, voorwaardelijk of onvoorwaardelijk, personen, effecten, transacties of categorieën van personen, effecten of transacties vrijstellen van bepalingen van de Exchange Act of van regels of verordeningen die op basis daarvan zijn vastgesteld, voor zover die vrijstelling noodzakelijk of passend is in het openbaar belang en strookt met de bescherming van beleggers. Krachtens Section 17A(k) van de Exchange Act kan de SEC bovendien voorwaardelijk of onvoorwaardelijk vrijstelling verlening van de registratie van clearingagentschappen voor het clearen van op effecten gebaseerde swaps indien de SEC bepaalt dat de overeenkomstige overheidsinstanties in het thuisland van het clearingagentschap het clearingagentschap op vergelijkbare en omvattende wijze aan toezicht en regulering onderwerpen. (29) De SEC heeft een beleidslijn en richtsnoeren ( 6 ) opgesteld voor CTP’s die in de Unie een vergunning hebben gekregen. De beleidslijn verschaft een samenvatting in hoofdlijnen van het rechtskader dat van toepassing is op CTP’s die bij de SEC geregistreerd zijn, en een toelichting van de aanvraagprocedure voor registratie en vrijstellingen. Er worden tevens voorbeelden gegeven van de manier waarop de SEC haar vrijstellingsbevoegdheid heeft toegepast om te vermijden dat vereisten worden opgelegd die onnodig, dubbel of onsamenhangend zijn ten opzichte van vereisten die op de CTP van toepassing zijn in haar rechtsgebied van oorsprong, waarbij het rechtskader van dat rechtsgebied over het algemeen in overeenstemming is met de Principles of Financial Markets Infrastructures (“PFMI's”), die zijn uitgevaardigd door het Committee on Payment and Settlement Systems en de International Organization of Securities Commissions. In de beleidslijn en de richtsnoeren worden voorts de factoren uiteengezet waarmee de SEC rekening houdt bij de beoordeling van verzoeken tot vrijstelling en wordt uitgelegd dat de SEC rekening houdt met de mate waarin een CTP door de nationale bevoegde autoriteit voor toezicht op de CTP of door andere relevante overheidsinstanties in haar rechtsgebied van oorsprong aan passend toezicht en passende handhaving wordt onderworpen. Op basis daarvan en mits de SEC oordeelt en verklaart dat de vrijstelling in overeenstemming is met de Exchange Act, kan de SEC aan een buiten de VS gevestigde CTP een vrijstelling verlenen om te vermijden dat SEC-vereisten worden toegepast die onnodig, dubbel of onsamenhangend zijn ten opzichte van vereisten die op de CTP van toepassing zijn in haar rechtsgebied van oorsprong op een manier die vergelijkbaar is met het gelijkwaardige stelsel voor de erkenning van CTP’s uit een derde land van Verordening (EU) nr. 648/2012. (30) De Commissie concludeert daarom dat het juridische en toezichthoudende kader van de SEC voorziet in een effectief gelijkwaardig systeem voor de erkenning van CTP’s uit een derde land. (31) Het juridische en toezichthoudende kader dat in de VS van toepassing is op centrale tegenpartijen die moeten voldoen aan de regels die van toepassing zijn op gedekte clearingagentschappen en die door de SEC zijn geregistreerd en onder haar toezicht staan, wordt daarom geacht te beantwoorden aan de voorwaarden van artikel 25, lid 6, van Verordening (EU) nr. 648/2012 en dat juridische en toezichthoudende kader moet als gelijkwaardig aan de in Verordening (EU) nr. 648/2012 vervatte vereisten worden beschouwd. (32) Dit besluit is gebaseerd op de juridisch bindende vereisten in de VS voor CTP’s die moeten voldoen aan de op gedekte clearingagentschappen toepasselijke regels op het tijdstip van de vaststelling van dit besluit. De ontwikkeling van het juridische en toezichthoudende kader dat in de VS op dergelijke CTP’s van toepassing is en de inachtneming van de voorwaarden op grond waarvan dit besluit is genomen, moeten door de Commissie, in samenwerking met de ESMA, regelmatig worden gemonitord. (33) Ten minste om de drie jaar moet de Commissie een evaluatie verrichten van de gronden waarop dit besluit is vastgesteld, met inbegrip van het juridische en toezichthoudende kader dat in de VS van toepassing is op CTP’s die moeten voldoen aan de regels die van toepassing zijn op gedekte clearingagentschappen en die door de SEC zijn geregistreerd en onder haar toezicht staan. Dergelijke regelmatige evaluaties doen geen afbreuk aan de bevoegdheid van de Commissie om op een ander tijdstip een specifieke evaluatie uit te voeren indien relevante ontwikkelingen het nodig maken dat de Commissie een nieuwe beoordeling maakt van de bij dit besluit gedane vaststelling. Op basis van de bevindingen die voortvloeien uit een regelmatige of specifieke evaluatie, kan de Commissie te allen tijde besluiten dit besluit te wijzigen of in te trekken, met name wanneer er ontwikkelingen zijn die invloed hebben op de voorwaarden op basis waarvan dit besluit is vastgesteld. (34) De in dit besluit vervatte maatregelen zijn in overeenstemming met het advies van het Europees Comité voor het effectenbedrijf, HEEFT HET VOLGENDE BESLUIT VASTGESTELD: Artikel 1 Voor de toepassing van artikel 25 van Verordening (EU) nr. 648/2012 moet het juridische en toezichthoudende kader van de Verenigde Staten van Amerika voor centrale tegenpartijen (CTP’s) die moeten voldoen aan de regels die van toepassing zijn op gedekte clearingagentschappen en zijn neergelegd in Section 3(a)(23) en Section 17A van de Securities Exchange Act van 1934, in Title VII en Title VIII van de Dodd-Frank Wall Street Reform and Consumer Protection Act en in de verordeningen die de U.S. Securities and Exchange Commission op grond daarvan heeft vastgesteld, als gelijkwaardig aan de in Verordening (EU) nr. 648/2012 vervatte vereisten worden beschouwd indien de interne regels en procedures van die CTP specifieke risicobeheersmaatregelen bevatten die waarborgen dat de initiële margins worden berekend en geïnd op basis van de volgende papameters: a) in het geval van derivatencontracten die worden uitgevoerd op gereglementeerde markten: een op nettobasis berekende liquidatieperiode van twee dagen; b) in het geval van otc-derivatencontracten: een op nettobasis berekende liquidatieperiode van vijf dagen; c) in het geval van alle derivatencontracten: maatregelen ter beperking van procyclische effecten die gelijkwaardig zijn aan ten minste één van onderstaande maatregelen: i) maatregelen die voorzien in een marginbuffer van ten minste 25 % van de berekende margin die van de centrale tegenpartij tijdelijk mogen worden opgebruikt in perioden waarin de berekende marginvereisten significant toenemen; ii) maatregelen waarbij een gewicht van ten minste 25 % wordt toegekend aan stresswaarnemingen in de terugkijkperiode; iii) maatregelen die garanderen dat de marginvereisten niet lager liggen dan die welke zouden worden berekend aan de hand van een over een historische terugkijkperiode van tien jaar geschatte volatiliteit. Artikel 2 Uiterlijk drie jaar na de datum van inwerkingtreding van dit besluit, en vervolgens uiterlijk drie jaar na elke vorige evaluatie op grond van dit artikel, evalueert de Commissie de gronden waarop de in artikel 1 bedoelde vaststelling berust. Artikel 3 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 27 januari 2021. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Uitvoeringsbesluit (EU) 2016/377 van de Commissie van 15 maart 2016 betreffende de gelijkwaardigheid van het regelgevingskader van de Verenigde Staten van Amerika voor centrale tegenpartijen, waaraan een vergunning is verleend door en die onder toezicht staan van de Commodity Futures Trading Commission, aan de vereisten van Verordening (EU) nr. 648/2012 van het Europees Parlement en de Raad ( PB L 70 van 16.3.2016, blz. 32 ). ( 3 ) Section 3(a)(23) en 17A. ( 4 ) Title VII en Title VIII. ( 5 ) Staff Report on the Regulation of Clearing Agencies by Division of Trading and Markets Office of Compliance Inspections and Examinations: https://www.sec.gov/files/regulation-clearing-agencies-100120.pdf ( 6 ) Statement on Central Counterparties Authorized under the European Markets Infrastructure Regulation Seeking to Register as a Clearing Agency or to Request Exemptions from Certain Requirements Under the Securities Exchange Act of 1934, [Release No. 34-90492], uitgebracht op 30 november 2020.",
  "source": "EUR LEX"
}