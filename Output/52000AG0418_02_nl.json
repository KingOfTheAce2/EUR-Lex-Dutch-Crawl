{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:52000AG0418(02):NL:HTML\">",
  "content": "EUR-Lex - 52000AG0418(02) - NL Avis juridique important | 52000AG0418(02) Advies van de Raad van 13 maart 2000 betreffende het geactualiseerd stabiliteitsprogramma van Luxemburg, 1999-2003 Publicatieblad Nr. C 111 van 18/04/2000 blz. 0002 - 0002 Advies van de Raad van 13 maart 2000 betreffende het geactualiseerd stabiliteitsprogramma van Luxemburg, 1999-2003 (2000/C 111/02) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), en met name op artikel 5, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: Op 13 maart 2000 heeft de Raad het geactualiseerde stabiliteitsprogramma van Luxemburg voor de periode 1999-2003 besproken. De Raad stelt met tevredenheid vast dat de situatie van de overheidsfinanciën in de laatste twee jaar verder is verbeterd en dat de in het oorspronkelijke stabiliteitsprogramma van Luxemburg opgenomen begrotingsdoelstellingen ruimschoots zijn gehaald. Het overschot van de totale overheid voor 1999 wordt nu geraamd op 2,3 % van het BBP, tegen de oorspronkelijke prognose van 1,2 %, terwijl de bruto-overheidsschuld verder is gedaald tot 4,3 % van het BBP. De Raad is van mening dat het geactualiseerde stabiliteitsprogramma strookt met de globale richtsnoeren van het economisch beleid. De Raad stelt vast dat Luxemburg dankzij een gezond economisch beleid, en met name het begrotingsbeleid, een hoge groei van het BBP heeft kunnen bewerkstelligen en de voorwaarden heeft geschapen voor betere groeivooruitzichten in de komende jaren; de reële groei van het BBP bedraagt naar raming 4,9 % in 1999, terwijl de prognoses voor 2000 en 2001 wijzen op groeipercentages van ruim boven 5 %. De Raad stelt vast dat het geactualiseerde programma, op basis van betere begrotingsresultaten in de laatste twee jaar en betere economische vooruitzichten, uitgaat van ambitieuzer begrotingsresultaten dan het oorspronkelijke programma; het overschot van de totale overheid zal naar raming toenemen tot 2,5 % van het BBP in 2000 en 3,1 % in 2003. De Raad is van oordeel dat de onderliggende financiële positie van de totale overheid wat betreft de voorspelde overschotten gedurende de looptijd van het programma - tot 2003 - een voldoende veiligheidsmarge biedt om ervoor te zorgen dat de grenswaarde voor het tekort van 3 % van het BBP onder normale omstandigheden niet wordt overschreden. De Raad onderschrijft beleid dat erop is gericht om een kleine, open economie zoals die van Luxemburg beter bestand te maken tegen ongunstige externe invloeden; in dit verband prijst de Raad de maatregelen ter versterking van de reserves; ook ten behoeve van de pensioenen en de sociale zekerheid in het algemeen; de Raad moedigt de regering aan dergelijke voorzorgsmaatregelen te blijven nemen in combinatie met beleidsmaatregelen en hervormingen ter versterking van het potentieel van de economie; de Raad juicht toe dat meer middelen worden uitgetrokken voor overheidsinvesteringen. De Raad neemt nota van de in het oorspronkelijke stabiliteitsprogramma opgenomen verbintenis om de toename van de uitgaven van de centrale overheid te beperken. De Raad erkent dat de prognoses voor de overheidsfinanciën van het geactualiseerde programma tussen 2000 en 2003 een afname van de totale uitgaven van de centrale overheid als percentage van het BBP te zien geven van bijna twee procentpunten. Dankzij deze ontwikkeling zouden de ontvangsten als percentage van het BBP in dezelfde periode kunnen worden gereduceerd; de Raad moedigt de Luxemburgse regering aan deze doelstellingen op het gebied van de uitgaven na te streven. De Raad moedigt de regering aan om een stringenter begrotingsbeleid te voeren in geval van inflatoire druk, met name gezien de huidige en verwachte hoge economische groei. (1) PB L 209 van 2.8.1997, blz. 1.",
  "source": "EUR LEX"
}