{
  "url": "http://www.w3.org/1999/xhtml\">",
  "content": "L_2011328NL.01004101.xml 10.12.2011 NL Publicatieblad van de Europese Unie L 328/41 UITVOERINGSVERORDENING (EU) Nr. 1287/2011 VAN DE COMMISSIE van 9 december 2011 tot intrekking van Verordening (EG) nr. 2014/2005 met betrekking tot de certificaten in het kader van de regeling voor de invoer in de Gemeenschap van bananen die in het vrije verkeer zijn gebracht met toepassing van het in het gemeenschappelijk douanetarief vastgestelde invoertarief DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1964/2005 van de Raad van 29 november 2005 inzake de invoertarieven voor bananen ( 1 ) , en met name artikel 2, Overwegende hetgeen volgt: (1) Verordening (EG) nr. 2014/2005 van de Commissie ( 2 ) voorziet in een controleregeling voor de invoer van bananen op basis van invoercertificaten. (2) Bij Besluit 2011/194/EU ( 3 ) heeft de Raad zijn goedkeuring gehecht aan de sluiting van de Overeenkomst van Genève inzake de handel in bananen tussen de Europese Unie en Brazilië, Colombia, Costa Rica, Ecuador, Guatemala, Honduras, Mexico, Nicaragua, Panama, Peru en Venezuela (de „Overeenkomst van Genève”) en de Overeenkomst inzake de handel in bananen tussen de Europese Unie en de Verenigde Staten van Amerika (de „EU/VS-Overeenkomst”). De overeenkomsten worden momenteel geratificeerd door alle ondertekenende partijen. Naar aanleiding van de conclusies van deze overeenkomsten zijn de structuur en de werking van de handelsregeling van de Unie voor bananen van GN-code 0803 00 19 gewijzigd. (3) Met het oog op de nieuwe bananentarieven die krachtens de „Overeenkomst van Genève” moeten worden toegepast, is Verordening (EG) nr. 1964/2005 met ingang van de datum van inwerkingtreding van die Overeenkomst ingetrokken bij Verordening (EU) nr. 306/2011 van het Europees Parlement en de Raad ( 4 ) . (4) In het licht van de goedkeuring van de vorengenoemde overeenkomsten, waarbij een langdurig bananengeschil is bijgelegd, is het gebruik van invoercertificaten, gekoppeld aan de verplichting een zekerheid te stellen, als statistisch instrument niet langer geschikt om toezicht te houden op de bananenmarkten. (5) Inmiddels zijn nieuwe en meer accurate middelen voor toezicht op de invoer van bananen ontwikkeld, die minder omslachtig zijn dan certificaten, die voor bedrijven en nationale overheidsdiensten administratieve beslommeringen en kosten met zich brengen. (6) Derhalve dient de verplichting voor handelaren tot het verkrijgen van certificaten voor de invoer van bananen van om het even welke oorsprong te worden afgeschaft. Verordening (EG) nr. 2014/2005 moet bijgevolg worden ingetrokken. Aangezien de geldigheidsduur van certificaten overeenkomstig artikel 1, lid 3, van Verordening (EG) nr. 2014/2005 is beperkt tot het jaar waarin het certificaat is afgegeven, dient de verplichting tot het verkrijgen van invoercertificaten met ingang van 1 januari 2012 te worden afgeschaft. (7) De in deze verordening vervatte maatregelen zijn in overeenstemming met het advies van het Beheerscomité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Verordening (EG) nr. 2014/2005 wordt ingetrokken. Artikel 2 Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2012. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 december 2011. Voor de Commissie De voorzitter José Manuel BARROSO ( 1 ) PB L 316 van 2.12.2005, blz. 1 . ( 2 ) PB L 324 van 10.12.2005, blz. 3 . ( 3 ) PB L 88 van 4.4.2011, blz. 66 . ( 4 ) PB L 88 van 4.4.2011, blz. 44 .",
  "source": "EUR LEX"
}