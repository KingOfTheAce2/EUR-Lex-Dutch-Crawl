{
  "url": "http://www.w3.org/1999/xhtml\"><!--",
  "content": "L_2021339NL.01005601.xml 24.9.2021 NL Publicatieblad van de Europese Unie L 339/56 GEDELEGEERDE VERORDENING (EU) 2021/1706 VAN DE COMMISSIE van 14 juli 2021 tot wijziging en rectificatie van Gedelegeerde Verordening (EU) 2020/688 tot aanvulling van Verordening (EU) 2016/429 van het Europees Parlement en de Raad wat betreft de diergezondheidsvoorschriften voor verplaatsingen binnen de Unie van landdieren en broedeieren (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 131, lid 1, artikel 135, artikel 136, lid 2, artikel 140, artikel 144, lid 1, artikel 147, en artikel 156, lid 1, Overwegende hetgeen volgt: (1) Verordening (EU) 2016/429 bevat regels voor de preventie en bestrijding van dierziekten die op dieren of mensen kunnen worden overgedragen. Deel IV, titel I, hoofdstukken 3, 4 en 5, van die verordening bevat de diergezondheidsvoorschriften voor verplaatsingen binnen de Unie van gehouden en wilde landdieren en levende producten daarvan. (2) Gedelegeerde Verordening (EU) 2020/688 van de Commissie ( 2 ) vormt een aanvulling op de regels voor de preventie en bestrijding van de in artikel 5, lid 1, van Verordening (EU) 2016/429 vastgestelde dierziekten die kunnen worden overgedragen op dieren of mensen, wat de verplaatsingen binnen de Unie van gehouden landdieren, wilde landdieren en broedeieren betreft. (3) Deel II, hoofdstuk 3, afdeling 1, van Gedelegeerde Verordening (EU) 2020/688 bevat de voorschriften voor verplaatsingen van gebruikspluimvee, met inbegrip van de verblijfsduur in de inrichting van oorsprong. Er is met name een specifieke verblijfsduur vastgesteld voor gebruikspluimvee voor de productie van vlees of consumptie-eieren en een voor gebruikspluimvee dat bestemd is om in het wild te worden uitgezet, maar geen voor gebruikspluimvee voor de productie van andere producten. Derhalve moet ook een specifieke verblijfsduur worden vastgesteld voor die categorie gebruikspluimvee. (4) Artikel 36 van Gedelegeerde Verordening (EU) 2020/688 bevat de voorschriften voor de verplaatsing van eendagskuikens naar een andere lidstaat en artikel 37 van die gedelegeerde verordening voorziet in een afwijking van de voorschriften voor verplaatsingen van pluimvee in geval van verplaatsingen van minder dan twintig stuks ander pluimvee dan loopvogels, met inbegrip van eendagskuikens, en in specifieke voorschriften voor dergelijke verplaatsingen. In de artikelen 112 tot en met 114 van Gedelegeerde Verordening (EU) 2020/692 van de Commissie ( 3 ) zijn de diergezondheidsvoorschriften vastgesteld voor de verplaatsing en het werken met pluimvee dat is verkregen uit broedeieren die uit een derde land of gebied of een zone daarvan de Unie zijn binnengekomen. Om aan die voorschriften te voldoen, bepaalt artikel 36 van Gedelegeerde Verordening (EU) 2020/688 dat in het geval van eendagskuikens uit broedeieren die uit een derde land of gebied of een zone daarvan de Unie zijn binnengekomen en die naar een andere lidstaat worden verplaatst, de bevoegde autoriteit van de lidstaat van oorsprong de bevoegde autoriteit van de lidstaat van de beoogde bestemming daarvan in kennis moet stellen. Die vereiste is echter niet opgenomen in artikel 37 van die verordening voor verplaatsingen van minder dan twintig stuks ander pluimvee dan loopvogels wanneer eendagskuikens worden verplaatst. Omwille van de consistentie moet de informatievereiste in Gedelegeerde Verordening (EU) 2020/688 derhalve ook van toepassing zijn op de verplaatsing tussen lidstaten van minder dan twintig stuks ander pluimvee dan loopvogels. (5) De definitie van “verzameling” in artikel 4, punt 49), van Verordening (EU) 2016/429 heeft betrekking op een kortere duur dan de voor de betrokken diersoorten vastgestelde verblijfsduur met het oog op de verzameling van gehouden landdieren uit meer dan een inrichting. In Gedelegeerde Verordening (EU) 2020/688 is echter geen specifieke verblijfsduur vastgesteld voor gehouden hoefdieren die voor de slacht bestemd zijn, met uitzondering van voor de slacht bestemde schapen en geiten die niet overeenkomstig artikel 45 van Gedelegeerde Verordening (EU) 2019/2035 van de Commissie ( 4 ) individueel zijn geïdentificeerd, waarvoor in artikel 18 van Gedelegeerde Verordening (EU) 2020/688 een verblijfsduur is vastgesteld. Daarom moet de verblijfsduur met betrekking tot de definitie van verzameling worden gespecificeerd voor gehouden hoefdieren die voor de slacht bestemd zijn en waarvoor in Gedelegeerde Verordening (EU) 2020/688 geen verblijfsduur is vastgesteld. Dit mag pas worden toegepast nadat de dieren de inrichting van oorsprong hebben verlaten. (6) “Verzamelcentrum van honden, katten en fretten” is gedefinieerd in artikel 2, punt 7, van Gedelegeerde Verordening (EU) 2019/2035 en de voorschriften voor de erkenning ervan zijn in artikel 10 van die verordening vastgesteld. Gedelegeerde Verordening (EU) 2020/688 voorziet echter niet in verplaatsingen van honden, katten en fretten naar een andere lidstaat vanuit dergelijke verzamelcentra. Om verzamelcentra van honden, katten en fretten functioneel te maken, moeten voorschriften worden vastgesteld voor het verplaatsen van honden, katten en fretten naar andere lidstaten wanneer dieren uit meerdere inrichtingen worden verzameld nadat zij de inrichting van oorsprong hebben verlaten. (7) In Gedelegeerde Verordening (EU) 2020/688 is bepaald dat wedstrijdduiven die naar sportevenementen in een andere lidstaat worden verplaatst, moeten voldoen aan de voorschriften voor de verplaatsing van in gevangenschap levende vogels, met inbegrip van de verblijfsduur, en vergezeld moeten gaan van een diergezondheidscertificaat. Door deze verplichtingen wordt echter de mogelijkheid beperkt om die dieren te trainen voor en te laten deelnemen aan sportevenementen. Gedelegeerde Verordening (EU) 2020/688 moet daarom worden gewijzigd om wedstrijdduiven die naar sportevenementen in een andere lidstaat worden verplaatst, uit te sluiten van de verplichtingen om een verblijfsduur in acht te nemen en vergezeld te gaan van een diergezondheidscertificaat. (8) In artikel 101 van Gedelegeerde Verordening (EU) 2020/688 zijn de vereisten vastgesteld voor de verplaatsing van wilde landdieren van hun habitat naar een habitat of een inrichting in een andere lidstaat. De regels van dat artikel zijn van toepassing op alle soorten landdieren. De diergezondheidsvoorschriften van artikel 101, lid 4, punt c), en lid 5, van Gedelegeerde Verordening (EU) 2020/688 zijn echter specifieker en alleen relevant voor dieren van bepaalde soorten en mogen derhalve alleen op die soorten worden toegepast. Gedelegeerde Verordening (EU) 2020/688 moet daarom worden gewijzigd om te verduidelijken dat artikel 101, lid 4, punt c), en lid 5, van die gedelegeerde verordening alleen van toepassing zijn op wilde dieren van de soorten die overeenkomstig Uitvoeringsverordening (EU) 2018/1882 van de Commissie ( 5 ) voor elke specifieke ziekte in een lijst zijn opgenomen. (9) In bijlage II bij Gedelegeerde Verordening (EU) 2020/688 worden de minimumvoorschriften voorafgaand aan verplaatsingen vastgelegd wat infectie met het Mycobacterium tuberculosis -complex ( M. bovis , M. caprae en M. tuberculosis ) bij geiten, kameelachtigen en hertachtigen betreft. De testregeling voor geiten en kameelachtigen die in inrichtingen worden gehouden waar de ziekte is gemeld, is echter strenger dan die voor hertachtigen. Aangezien dit verschil onnodig en ongerechtvaardigd is, moeten de testregelingen voor geiten en kameelachtigen in bijlage II bij Gedelegeerde Verordening (EU) 2020/688 worden gecorrigeerd zodat voor die specifieke ziekte dezelfde tests als voor hertachtigen kunnen worden uitgevoerd. (10) Voorts voorziet deel 1, punt 2, van bijlage II bij Gedelegeerde Verordening (EU) 2020/688 in een afwijking, onder specifieke voorwaarden, van de verplichting om alle geiten in de inrichting die voor fokdoeleinden worden gehouden, jaarlijks te testen. Deel 1, punt 2, a), van bijlage II bij Gedelegeerde Verordening (EU) 2020/688 moet worden gewijzigd om te verduidelijken aan welke van de bepalingen van deel 1, punt 1, van die bijlage in het geval van een dergelijke afwijking moet worden voldaan. (11) Gedelegeerde Verordening (EU) 2020/688 bevat enkele verwijzingen naar Gedelegeerde Verordening (EU) 2020/689 van de Commissie ( 6 ) die niet juist en derhalve moeten worden gecorrigeerd. (12) Met het oog op de eenvoud en de transparantie, en om de toepassing ervan te vergemakkelijken en overlapping te voorkomen, moeten de regels worden vastgesteld in een enkele handeling en niet in een aantal afzonderlijke handelingen met kruisverwijzingen. Deze aanpak is ook in overeenstemming met de aanpak in Verordening (EU) 2016/429, die de stroomlijning van de regels van de Unie bevordert om de toepassing ervan te vergemakkelijken en de administratieve lasten te verminderen, en de aanpak in Gedelegeerde Verordening (EU) 2020/688, HEEFT DE VOLGENDE VERORDENING VASTGESTELD: Artikel 1 Gedelegeerde Verordening (EU) 2020/688 wordt als volgt gewijzigd: 1) In artikel 34 wordt lid 1 als volgt gewijzigd: a) in punt a), ii), wordt het eerste streepje vervangen door: “— 42 dagen voor het vertrek, in het geval van fokpluimvee en gebruikspluimvee voor de productie van vlees, consumptie-eieren of andere producten;”; b) punt e) wordt vervangen door: “e) de bewaking als bedoeld in artikel 3, lid 1, van Gedelegeerde Verordening (EU) 2020/689 heeft in de laatste 21 dagen voor het vertrek geen bevestigd geval van infectie met laagpathogene aviaire-influenzavirussen in het koppel van oorsprong van de dieren aan het licht gebracht;”. 2) Artikel 37 wordt vervangen door: “Artikel 37 Afwijking voor verplaatsingen van minder dan 20 stuks ander pluimvee dan loopvogels 1.   In afwijking van de voorschriften van de artikelen 34, 35 en 36 mogen exploitanten minder dan twintig stuks ander pluimvee dan loopvogels naar een andere lidstaat verplaatsen als aan de volgende voorschriften is voldaan: a) de dieren zijn afkomstig van koppels die sinds zij zijn uitgebroed of gedurende ten minste 21 dagen vóór het vertrek zonder onderbreking hebben verbleven in één enkele geregistreerde inrichting; b) de dieren zijn afkomstig van koppels die geen klinische tekenen vertonen of aanleiding geven tot vermoedens van in de lijst opgenomen ziekten die relevant zijn voor de soort; c) de bewaking als bedoeld in artikel 3, lid 1, van Gedelegeerde Verordening (EU) 2020/689 heeft in de laatste 21 dagen voor het vertrek geen bevestigd geval van infectie met laagpathogene aviaire-influenzavirussen in het koppel van oorsprong van de dieren aan het licht gebracht; d) de dieren zijn in de laatste 21 dagen voor het vertrek niet in contact geweest met recent aangekomen pluimvee of met vogels met een lagere gezondheidsstatus; e) eenden en ganzen, met uitzondering van voor de slacht bestemde eenden en ganzen, zijn met negatief resultaat onderworpen aan een test voor hoogpathogene aviaire influenza overeenkomstig bijlage IV; f) de dieren zijn overeenkomstig bijlage V met negatief resultaat onderworpen aan tests voor infectie met Salmonella Pullorum, S. Gallinarum en S. arizonae en aviaire mycoplasmose ( Mycoplasma gallisepticum en M. meleagridis ); g) aan de relevante voorschriften met betrekking tot vaccinatie als bedoeld in de artikelen 41 en 42 voor de specifieke categorie pluimvee is voldaan. 2.   In het geval van eendagskuikens uit broedeieren die uit een derde land of gebied of een zone daarvan in de Unie zijn binnengebracht, stelt de bevoegde autoriteit van de lidstaat van oorsprong van die eendagskuikens de bevoegde autoriteit van de lidstaat van de beoogde bestemming ervan in kennis dat de broedeieren uit een derde land de Unie zijn binnengekomen.”. 3) Aan artikel 43 wordt het volgende lid 4 toegevoegd: “4.   In het geval van gehouden hoefdieren bestemd voor de slacht, met uitzondering van schapen en geiten die niet overeenkomstig artikel 45 van Gedelegeerde Verordening (EU) 2019/2035 individueel zijn geïdentificeerd, wordt het verzamelen van dieren uit meerdere inrichtingen gedurende een periode van minder dan twintig dagen, nadat zij de inrichting van oorsprong hebben verlaten, beschouwd als een verzameling.”. 4) Aan artikel 53 wordt het volgende punt toegevoegd: “c) dieren die na het verlaten van hun inrichting van oorsprong worden verzameld, worden verzameld in verzamelcentra van honden, katten en fretten die overeenkomstig artikel 10 van Gedelegeerde Verordening (EU) 2019/2035 zijn erkend.”. 5) Artikel 68 wordt vervangen door: “Artikel 68 Specifieke voorschriften voor verplaatsingen van wedstrijdduiven naar sportevenementen in een andere lidstaat Exploitanten verplaatsen wedstrijdduiven alleen naar sportevenementen in een andere lidstaat als die dieren voldoen aan de voorwaarden van artikel 59, met uitzondering van de in artikel 59, lid 1, punt a), vastgestelde verblijfsduur.”. 6) In artikel 71 wordt lid 1 vervangen door: “1.   Exploitanten verplaatsen in gevangenschap levende vogels met uitzondering van wedstrijdduiven naar sportevenementen, honingbijen, hommels met uitzondering van hommels uit erkende van de omgeving geïsoleerde productie-inrichtingen, primaten, honden, katten, fretten of andere carnivoren alleen naar een andere lidstaat als zij vergezeld gaan van een diergezondheidscertificaat dat is afgegeven door de bevoegde autoriteit van de lidstaat van oorsprong.”. 7) Artikel 81 wordt als volgt gewijzigd: a) lid 1 wordt vervangen door: “1.   Het diergezondheidscertificaat voor in gevangenschap levende vogels, met uitzondering van die welke bedoeld zijn in lid 2, dat overeenkomstig artikel 71, lid 1, door de bevoegde autoriteit van de lidstaat van oorsprong wordt afgegeven, bevat de in deel 1, punt 1, van bijlage VIII bedoelde algemene informatie en een verklaring dat aan de voorschriften van artikel 59 en, indien van toepassing voor de specifieke categorie vogels, van de artikelen 61 en 62 is voldaan.”; b) lid 3 wordt geschrapt. 8) Artikel 101 wordt als volgt gewijzigd: a) in lid 4, punt c), wordt de inleidende zin vervangen door: “c) dieren van soorten die voor de relevante ziekten in een lijst zijn opgenomen, zijn afkomstig van een habitat waar geen van de volgende ziekten of infecties gedurende de aangegeven periode zijn gemeld:”; b) in lid 5 wordt de inleidende zin vervangen door: “5.   In afwijking van lid 4, punt d), van dit artikel kan de bevoegde autoriteit van de lidstaat van oorsprong toestemming verlenen om wilde landdieren die behoren tot de families Antilocapridae , Bovidae , Camelidae , Cervidae , Giraffidae , Moschidae of Tragulidae die afkomstig zijn uit een habitat die niet voldoet aan ten minste een van de voorwaarden ten aanzien van infectie met het bluetonguevirus (serotypen 1-24) zoals vastgesteld in deel II, hoofdstuk 2, afdeling 1, punten 1 tot en met 3, van bijlage V bij Gedelegeerde Verordening (EU) 2020/689 te verplaatsen naar een andere lidstaat of zone daarvan;”. Artikel 2 Bijlage II bij Gedelegeerde Verordening (EU) 2020/688 wordt gewijzigd overeenkomstig de bijlage bij deze verordening. Artikel 3 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 juli 2021. Voor de Commissie De voorzitter Ursula VON DER LEYEN ( 1 ) PB L 84 van 31.3.2016, blz. 1 . ( 2 ) Gedelegeerde Verordening (EU) 2020/688 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat betreft de diergezondheidsvoorschriften voor verplaatsingen binnen de Unie van landdieren en broedeieren ( PB L 174 van 3.6.2020, blz. 140 ). ( 3 ) Gedelegeerde Verordening (EU) 2020/692 van de Commissie van 30 januari 2020 tot aanvulling van Verordening (EU) 2016/429 van het Europees Parlement en de Raad wat betreft regels voor de binnenkomst in de Unie en het na binnenkomst verplaatsen van en werken met zendingen van bepaalde dieren, levende producten en producten van dierlijke oorsprong ( PB L 174 van 3.6.2020, blz. 379 ). ( 4 ) Gedelegeerde Verordening (EU) 2019/2035 van de Commissie van 28 juni 2019 tot aanvulling van Verordening (EU) 2016/429 van het Europees Parlement en de Raad wat betreft regels voor inrichtingen waar landdieren worden gehouden en broederijen, alsmede voor de traceerbaarheid van bepaalde gehouden landdieren en broedeieren ( PB L 314 van 5.12.2019, blz. 115 ). ( 5 ) Uitvoeringsverordening (EU) 2018/1882 van de Commissie van 3 december 2018 betreffende de toepassing, op de categorieën in de lijst opgenomen ziekten, van bepaalde regels voor de preventie en bestrijding van ziekten en tot vaststelling van een lijst van soorten en groepen soorten die een aanzienlijk risico vormen in verband met de verspreiding van die ziekten ( PB L 308 van 4.12.2018, blz. 21 ). ( 6 ) Gedelegeerde Verordening (EU) 2020/689 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat betreft regels voor bewaking, uitroeiingsprogramma’s en de ziektevrije status voor bepaalde in de lijst opgenomen ziekten en nieuwe ziekten ( PB L 174 van 3.6.2020, blz. 211 ). BIJLAGE Bijlage II bij Gedelegeerde Verordening (EU) 2020/688 wordt als volgt gerectificeerd: 1) Deel 1 wordt als volgt gerectificeerd: a) punt 2, a), wordt vervangen door: “a) de in de punten 1, a), b) en c), genoemde stappen die deel uitmaken van het in punt 1 vastgestelde aan verplaatsingen voorafgaande bewakingsprogramma, worden sinds ten minste 24 maanden in de in punt 1 bedoelde inrichting uitgevoerd, en tijdens deze periode is bij in die inrichting gehouden geiten geen infectie met het Mycobacterium tuberculosis -complex ( M. bovis , M. caprae en M. tuberculosis ) gemeld;”; b) punt 3 wordt vervangen door: “3. Als infectie met het Mycobacterium tuberculosis -complex ( M. bovis , M. caprae en M. tuberculosis ) bij in de in punt 1 bedoelde inrichting gehouden geiten is gemeld, mogen die dieren alleen naar een andere lidstaat worden verplaatst wanneer alle in die inrichting gehouden geiten die ouder zijn dan zes weken met negatief resultaat zijn getest. Die tests worden uitgevoerd op geiten of monsters die ten vroegste 42 dagen na de verwijdering van het laatste bevestigde geval en van het laatste dier dat met gebruikmaking van een diagnostische methode met positief resultaat is getest, bij geiten zijn genomen.”. 2) In deel 2 wordt punt 3 vervangen door: “3. Als infectie met het Mycobacterium tuberculosis -complex ( M. bovis , M. caprae en M. tuberculosis ) bij in de in punt 1 bedoelde inrichting gehouden kameelachtigen is gemeld, mogen die dieren alleen naar een andere lidstaat worden verplaatst wanneer alle in die inrichting gehouden kameelachtigen die ouder zijn dan zes weken met negatief resultaat zijn getest. Die tests worden uitgevoerd op kameelachtigen of monsters die ten vroegste 42 dagen na de verwijdering van het laatste bevestigde geval en van het laatste dier dat met gebruikmaking van een diagnostische methode met positief resultaat is getest, bij kameelachtigen zijn genomen.”.",
  "source": "EUR LEX"
}