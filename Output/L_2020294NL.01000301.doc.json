{
  "url": "http://www.w3.org/1999/xhtml\">",
  "content": "L_2020294NL.01000301.xml 8.9.2020 NL Publicatieblad van de Europese Unie L 294/3 BESLUIT (GBVB) 2020/1254 VAN DE RAAD van 7 september 2020 tot wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 16 juli 2012 Besluit 2012/392/GBVB ( 1 ) vastgesteld, waarbij een GVDB-missie van de Europese Unie werd ingesteld in Niger ter ondersteuning van de capaciteitsopbouw van de Nigerese veiligheidsactoren met het oog op de bestrijding van terrorisme en georganiseerde criminaliteit (EUCAP Sahel Niger). (2) De Raad heeft op 18 september 2018 Besluit (GBVB) 2018/1247 ( 2 ) vastgesteld tot verlenging van EUCAP Sahel Niger tot en met 30 september 2020. (3) De Raad heeft op 22 mei 2019 Besluit (GBVB) 2019/832 ( 3 ) vastgesteld, waarin is bepaald dat EUCAP Sahel Niger, onverminderd haar kerntaak in Niger, bijdraagt tot de regionalisering van GVDB-acties in de Sahel. (4) Het Politiek en Veiligheidscomité is op 28 mei en 30 juni 2020 in het kader van de strategische evaluatie van EUCAP Sahel Niger overeengekomen die missie te verlengen tot en met 30 september 2022. (5) Besluit 2012/392/GBVB moet dienovereenkomstig worden gewijzigd. (6) EUCAP Sahel Niger zal worden uitgevoerd in een mogelijk verslechterende situatie die de verwezenlijking van de doelstellingen van het externe optreden van de Unie als uiteengezet in artikel 21 van het Verdrag betreffende de Europese Unie kan hinderen, HEEFT HET VOLGENDE BESLUIT VASTGESTELD: Artikel 1 Besluit 2012/392/GBVB wordt als volgt gewijzigd: 1) In artikel 3, lid 1, worden de punten c) en d) vervangen door: “c) ter ondersteuning van de migratiedoelstellingen van de Unie, de capaciteit van de Nigerese veiligheidstroepen op het gebied van grensbeheer en in de strijd tegen irreguliere migratie versterken; d) de nationale, regionale en internationale coördinatie faciliteren inzake de bestrijding van terrorisme, georganiseerde criminaliteit en irreguliere migratie, en inzake grensbeheer.”. 2) Aan artikel 13, lid 1, wordt de volgende alinea toegevoegd: “Het financiële referentiebedrag dat de uitgaven in verband met EUCAP Sahel Niger voor de periode van 1 oktober 2020 tot en met 30 september 2022 moet dekken, bedraagt 73 758 441,09 EUR.”. 3) In artikel 16 wordt de tweede zin vervangen door: “Het is van toepassing tot en met 30 september 2022.”. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 7 september 2020. Voor de Raad De voorzitter M. ROTH ( 1 ) Besluit 2012/392/GBVB van de Raad van 16 juli 2012 betreffende de GVDB-missie van de Europese Unie in Niger (EUCAP SAHEL Niger) ( PB L 187 van 17.7.2012, blz. 48 ). ( 2 ) Besluit (GBVB) 2018/1247 van de Raad van 18 september 2018 tot wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) ( PB L 235 van 19.9.2018, blz. 7 ). ( 3 ) Besluit (GBVB) 2019/832 van de Raad van 22 mei 2019 tot wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) ( PB L 137 van 23.5.2019, blz. 64 ).",
  "source": "EUR LEX"
}