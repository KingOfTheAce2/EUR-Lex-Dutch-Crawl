{
  "url": "http://www.w3.org/1999/xhtml\"><!--",
  "content": "L_2016242NL.01001901.xml 9.9.2016 NL Publicatieblad van de Europese Unie L 242/19 UITVOERINGSVERORDENING (EU) 2016/1616 VAN DE COMMISSIE van 8 september 2016 tot afwijking van Verordening (EU) nr. 1307/2013 van het Europees Parlement en de Raad, met betrekking tot een mogelijke herziening van de maatregelen inzake vrijwillige gekoppelde steun in de sector melk en zuivelproducten voor aanvraagjaar 2017 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1307/2013 van het Europees Parlement en de Raad van 17 december 2013 tot vaststelling van voorschriften voor rechtstreekse betalingen aan landbouwers in het kader van de steunregelingen van het gemeenschappelijk landbouwbeleid en tot intrekking van Verordening (EG) nr. 637/2008 van de Raad en Verordening (EG) nr. 73/2009 van de Raad ( 1 ) , en met name artikel 69, lid 1, Overwegende hetgeen volgt: (1) Krachtens artikel 52 van Verordening (EU) nr. 1307/2013 mogen de lidstaten onder bepaalde voorwaarden gekoppelde steun aan landbouwers in specifieke landbouwsectoren of specifieke soorten landbouw verlenen voor zover dat noodzakelijk is als stimulans om de huidige productie in de betrokken sectoren of regio's op peil te houden. (2) Gezien de relatief hoge productie en de daaruit voortvloeiende neerwaartse druk op de prijzen op de Uniemarkt voor melk en zuivelproducten, en met name gezien de tijdelijke problemen waarmee de zuivelsector als gevolg daarvan wordt geconfronteerd, moeten de lidstaten kunnen beslissen hun maatregelen inzake vrijwillige gekoppelde steun voor de sector melk en zuivelproducten voor aanvraagjaar 2017 te herzien zodat het betalen van vrijwillige gekoppelde steun mogelijk blijft op basis van het aantal dieren waarvoor in 2016 dergelijke steun mocht worden verleend. Hoewel de herziening op de korte termijn een gevaar lijkt in te houden voor een van de doelstellingen van de vrijwillige gekoppelde steun, meer bepaald het op peil houden van de huidige productie, dient in overweging te worden genomen dat dergelijke maatregelen kunnen bijdragen tot het bereiken van de doelstellingen van de vrijwillige gekoppelde steun op de lange termijn. (3) Gezien de ernst van de financiële problemen waarmee begunstigden te kampen hebben, is het passend een beroep te doen op artikel 69, lid 1, van Verordening (EU) nr. 1307/2013 voor het vaststellen van een afwijking van titel IV, hoofdstuk 1, van die verordening. (4) Om de Commissie in staat te stellen de correcte toepassing van de voorschriften en de effecten van een dergelijke herziening te monitoren, moeten de lidstaten hun besluit uiterlijk 14 dagen na de datum waarop het is genomen, meedelen aan de Commissie. (5) Om ervoor te zorgen dat de sector melk en zuivelproducten zo snel mogelijk kan profiteren van de in deze verordening vastgestelde afwijking, dient deze verordening in werking te treden op de dag na de datum van de bekendmaking ervan en moeten de lidstaten uiterlijk dertig dagen na de datum van inwerkingtreding van deze verordening hun besluit nemen. (6) De in deze verordening vervatte maatregelen zijn in overeenstemming met het advies van het Comité voor rechtstreekse betalingen, HEEFT DE VOLGENDE VERORDENING VASTGESTELD: Artikel 1 Herziening van maatregelen voor de sector melk en zuivelproducten 1.   De lidstaten kunnen voor aanvraagjaar 2017 besluiten tot een herziening van alle maatregelen die zij op grond van artikel 52 van Verordening (EU) nr. 1307/2013 voor de sector melk en zuivelproducten hebben vastgesteld. Deze herziening bestaat erin: a) te bepalen dat voor aanvraagjaar 2017 de betaling aan de landbouwer die recht heeft op betalingen overeenkomstig artikel 9 en artikel 10, lid 1, van Verordening (EU) nr. 1307/2013, wordt verricht op basis van het aantal dieren waarvoor die landbouwer voor aanvraagjaar 2016 recht had op steun in het kader van die maatregelen, en b) alle overige toepasselijke subsidiabiliteitsvoorwaarden voor de herziene maatregelen niet toe te passen. Het in de eerste alinea bedoelde besluit heeft voorrang op om het even welk besluit tot herziening van maatregelen inzake vrijwillige gekoppelde steun voor de sector melk en zuivelproducten op grond van artikel 53, lid 6, van Verordening (EU) nr. 1307/2013. 2.   De lidstaten berekenen voor elke herziene maatregel inzake vrijwillige gekoppelde steun het bedrag per eenheid dat overeenstemt met de verhouding tussen het overeenkomstig punt 3, onder i), van bijlage I bij Gedelegeerde Verordening (EU) nr. 639/2014 van de Commissie ( 2 ) aangemelde bedrag voor de financiering van de maatregel voor de sector melk en zuivelproducten, en het totale aantal dieren voor die maatregel inzake vrijwillige gekoppelde steun. Het in de eerste alinea bedoelde totale aantal dieren stemt overeen met: a) het totale aantal dieren waarvoor de betaling is aanvaard met betrekking tot aanvraagjaar 2016, of b) het onder a) bedoelde aantal dieren, voor de in 2017 subsidiabele landbouwers. 3.   De aan de landbouwer te verlenen betaling stemt overeen met het bedrag per eenheid als berekend overeenkomstig lid 2, vermenigvuldigd met het aantal dieren waarvoor die landbouwer recht had op steun voor aanvraagjaar 2016. Artikel 2 Termijn Het in artikel 1 bedoelde besluit wordt genomen uiterlijk dertig dagen na de datum van inwerkingtreding van deze verordening. Artikel 3 Kennisgeving Elk in artikel 1 bedoeld besluit wordt uiterlijk 14 dagen na de datum waarop het besluit is genomen, door de lidstaten aan de Commissie gemeld. Artikel 4 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 september 2016. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 608 . ( 2 ) Gedelegeerde Verordening (EU) nr. 639/2014 van de Commissie van 11 maart 2014 tot aanvulling van Verordening (EU) nr. 1307/2013 van het Europees Parlement en de Raad tot vaststelling van voorschriften voor rechtstreekse betalingen aan landbouwers in het kader van de steunregelingen van het gemeenschappelijk landbouwbeleid en tot wijziging van bijlage X bij die Verordening ( PB L 181 van 20.6.2014, blz. 1 ).",
  "source": "EUR LEX"
}