{
  "url": "http://www.w3.org/1999/xhtml\">",
  "content": "L_2015203NL.01000701.xml 31.7.2015 NL Publicatieblad van de Europese Unie L 203/7 UITVOERINGSVERORDENING (EU) 2015/1315 VAN DE COMMISSIE van 30 juli 2015 inzake de toewijzing aan Spanje van extra zeedagen in de ICES-sectoren VIIIc en IXa, met uitzondering van de Golf van Cádiz DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/104 van de Raad van 19 januari 2015 tot vaststelling, voor 2015, van de vangstmogelijkheden voor sommige visbestanden en groepen visbestanden welke in de wateren van de Unie en, voor vaartuigen van de Unie, in bepaalde wateren buiten de Unie van toepassing zijn, tot wijziging van Verordening (EU) nr. 43/2014 en tot intrekking van Verordening (EU) nr. 779/2014 ( 1 ) , en met name bijlage IIB, punt 8, Overwegende hetgeen volgt: (1) In tabel I van bijlage IIB bij Verordening (EU) 2015/104 is het maximum aantal dagen vastgesteld waarop vaartuigen van de Unie die een lengte over alles van ten minste 10 meter hebben en trawls, Deense zegennetten en soortgelijk vistuig met een maaswijdte gelijk aan of groter dan 32 mm, alsmede kieuwnetten met een maaswijdte gelijk aan of groter dan 60 mm of demersale beuglijnen aan boord hebben of gebruiken, in de periode van 1 februari 2015 tot en met 31 januari 2016 aanwezig mogen zijn in de ICES-sectoren VIIIc en IXa, met uitzondering van de Golf van Cádiz. (2) Overeenkomstig punt 8.5 van bijlage IIB bij Verordening (EU) 2015/104 kan de Commissie, op basis van de definitieve beëindiging van visserijactiviteiten tijdens de periode van 1 februari 2014 tot en met 31 januari 2015, extra zeedagen toekennen gedurende welke een vaartuig toestemming van zijn vlaggenlidstaat kan krijgen om in het betrokken gebied aanwezig te zijn met gereglementeerd vistuig aan boord. (3) Op 1 juni 2015 heeft Spanje op grond van de eerste zin van punt 8.1 van bijlage IIB bij Verordening (EU) 2015/104 een verzoek om extra zeedagen ingediend op basis van de definitieve beëindiging van de visserijactiviteiten van zes vaartuigen tijdens de periode van 1 februari 2014 tot en met 31 januari 2015. (4) Gezien de aan de Commissie verstrekte gegevens en de in punt 8.2 van bijlage IIB bij Verordening (EU) 2015/104 vastgestelde berekeningsmethode moeten aan Spanje drie extra zeedagen voor de in punt 1 van die bijlage bedoelde vaartuigen worden toegewezen voor de periode van 1 februari 2015 tot en met 31 januari 2016. (5) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Het maximum aantal zeedagen waarvoor Spanje een onder zijn vlag varend vaartuig dat gereglementeerd vistuig aan boord heeft of gebruikt en dat niet onder bijzonder voorwaarden valt, als vastgesteld in tabel I van bijlage IIB bij Verordening (EU) 2015/104, toestemming kan geven om in de ICES-sectoren VIIIc en IXa, met uitzondering van de Golf van Cádiz aanwezig te zijn, wordt opgetrokken tot 117 dagen per jaar. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 juli 2015. Voor de Commissie De voorzitter Jean-Claude JUNCKER ( 1 ) PB L 22 van 28.1.2015, blz. 1 .",
  "source": "EUR LEX"
}