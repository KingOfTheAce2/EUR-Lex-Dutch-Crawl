{
  "url": "http://www.w3.org/1999/xhtml\">",
  "content": "L_202501174NL.000101.fmx.xml Publicatieblad van de Europese Unie NL L-serie 2025/1174 12.6.2025 BESLUIT (EU) 2025/1174 VAN DE COMMISSIE van 4 juni 2025 tot erkenning van bepaalde projecten inzake kritieke grondstoffen in derde landen en landen of gebieden overzee als strategische projecten op grond van Verordening (EU) 2024/1252 van het Europees Parlement en de Raad (Kennisgeving geschied onder nummer C(2025) 3491) (Slechts de tekst in de Engelse taal is authentiek) DE EUROPESE COMMISSIE, Gezien het verdrag betreffende de werking van de Europese Unie, Gezien Verordening (EU) 2024/1252 van het Europees Parlement en de Raad van 11 april 2024 tot vaststelling van een kader om een veilige en duurzame voorziening van kritieke grondstoffen te waarborgen, en tot wijziging van de Verordeningen (EU) nr. 168/2013, (EU) 2018/858, (EU) 2018/1724 en (EU) 2019/1020 ( 1 ) , en met name artikel 7, lid 9, Overwegende hetgeen volgt: (1) Op grond van Verordening (EU) 2024/1252 en om de Unievoorzieningszekerheid van kritieke grondstoffen te waarborgen, moet de Commissie projecten voor de winning, verwerking, recycling of vervanging van strategische grondstoffen identificeren met als doel dergelijke projecten als strategische projecten te erkennen in het kader van artikel 7 van die verordening. (2) Overeenkomstig artikel 7, lid 3, van Verordening (EU) 2024/1252 heeft de Commissie op 23 mei 2024 een oproep tot het indienen van aanvragen voor de erkenning van een project inzake kritieke grondstoffen als strategisch project ( 2 ) gelanceerd, met als afsluitingsdatum 22 augustus 2024. (3) Na de indiening van de aanvragen heeft de Commissie de aanvragers op 20 september 2024 meegedeeld of de verstrekte informatie als volledig werd beschouwd overeenkomstig artikel 7, lid 4, van Verordening (EU) 2024/1252. Wanneer een aanvraag onvolledig werd geacht, heeft de Commissie de aanvrager verzocht binnen een korte termijn de aanvullende informatie te verstrekken die nodig is om de aanvraag af te ronden. (4) Ten tijde van de afsluitingsdatum op 22 augustus 2024 waren er 46 aanvragen voor voorgestelde projecten in derde landen en in landen of gebieden overzee (LGO’s) ingediend, waarvan de Commissie er 44 als volledig heeft beschouwd overeenkomstig artikel 7, leden 1 en 4, van Verordening (EU) 2024/1252. (5) Overeenkomstig artikel 7, lid 5, van Verordening (EU) 2024/1252 heeft de Commissie de bij artikel 35, lid 1, van die verordening opgerichte Europese raad voor kritieke grondstoffen (“de raad kritieke grondstoffen”) in kennis gesteld van de aanvragen die de Commissie als volledig heeft beschouwd. (6) Na die volledigheidscontrole heeft de Commissie overeenkomstig artikel 7, lid 8, tweede alinea, van Verordening (EU) 2024/1252 de aanvragen doorgestuurd naar de derde landen en LGO’s op het grondgebied waarvan het voorgestelde project wordt uitgevoerd. (7) De Commissie heeft die aanvragen beoordeeld overeenkomstig de criteria van artikel 6, lid 1, van Verordening (EU) 2024/1252, met de steun van professionele externe deskundigen op het gebied van de technische, financiële, ecologische, sociale en governancedimensies van een project, en van de kaderclassificatie voor hulpbronnen van de Verenigde Naties ( 3 ) . De aanvragen die duidelijk niet aan de beoordelingscriteria van artikel 6, lid 1, van Verordening (EU) 2024/1252 voldeden, heeft de Commissie zonder de steun van die externe deskundigen beoordeeld. Het geconsolideerde advies van de externe deskundigen vormde de basis voor dit besluit. (8) De Commissie heeft die aanvragen met name beoordeeld in het licht van de bijdrage die zij leveren aan de voorzieningszekerheid van strategische grondstoffen, de technische haalbaarheid en de duurzame uitvoering ervan, en de vraag of zij wederzijdse voordelen opleveren voor de Unie en, doordat het in dat land toegevoegde waarde biedt, het desbetreffende derde land dat een opkomende markt of ontwikkelingsland is, en heeft de projecten die aan alle criteria van artikel 6, lid 1, van Verordening (EU) 2024/1252 voldoen in de bijlage bij dit besluit opgenomen. Deze projecten moeten daarom worden erkend als strategische projecten op grond van die verordening. (9) De Commissie heeft de raad kritieke grondstoffen overeenkomstig artikel 7, lid 6, tweede alinea, van Verordening (EU) 2024/1252 haar beoordeling verstrekt. (10) Alle voorgestelde projecten die als strategisch project zijn erkend, hebben de uitdrukkelijke goedkeuring gekregen van het desbetreffende derde land of LGO, in overeenstemming met artikel 7, lid 8, tweede alinea, van Verordening (EU) 2024/1252. (11) De Commissie moet alle aanvragers van de erkenning van een project als strategisch project in kennis stellen van de vaststelling van dit besluit. De Commissie moet met name alle aanvragers in kennis stellen van het resultaat van haar beoordeling en de motivering ervan, met inachtneming van de bescherming van handels- en bedrijfsgeheimen en andere gevoelige, vertrouwelijke en gerubriceerde informatie, zoals bepaald in artikel 46 van Verordening (EU) 2024/1252. (12) Overeenkomstig artikel 7, lid 9, tweede alinea, van Verordening (EU) 2024/1252 moet de Commissie dit besluit ook bezorgen aan de raad kritieke grondstoffen en aan het derde land of het LGO op het grondgebied waarvan het project of de projecten worden uitgevoerd. (13) Dit besluit is in overeenstemming met het advies van de raad kritieke grondstoffen, HEEFT HET VOLGENDE BESLUIT VASTGESTELD: Artikel 1 De in de bijlage opgenomen projecten worden erkend als strategische projecten. Artikel 2 Dit besluit is gericht tot de volgende ondernemingen: Nummer Projectontwikkelaar Adres van de ontwikkelaar Projectnaam 1 Pobuzhzhya’s Development LLC Panasa Myrnoho Str., 6 (office 401), 01011 Kyiv, OEKRAÏNE Balakhivka Graphite Deposit 2 Société Le Nickel Rue Desjardins Doniambo 2, BPE5 – 98848 Noumea Cedex, NIEUW-CALEDONIË CaledoNi 3 GreenRoc Strategic Materials Plc Gracechurch Street, 60 (6th floor), EC3V 0HR London, VERENIGD KONINKRIJK Norgraph a/s and Greenland Graphite a/s 4 Magneto Investments Limited Partnership Adelaide Street West, 22, ON, M5H 4E3 Toronto, CANADA Integrated Dumont Nickel Project 5 Rio Tinto (Local entity: Rio Sava Exploration doo) St. James’s Square 6, SW1Y4LD London, VERENIGD KONINKRIJK Jadar 6 Kobaloni Energy Zambia Limited Great East Road 87a, 10101 Lusaka, ZAMBIA Kobaloni Energy Zambia Ltd 7 EVION GROUP NL Ord St. 28 (suite 3), WA 6005 West Perth, AUSTRALIË Maniry Graphite Mine Project 8 Nussir ASA Sjøgata 9, 9600 Hammerfest, NOORWEGEN Nussir 9 Jervois Brasil Metalurgia Ltda Avenida Doutor José Arthur Avenida Doutor José Artur Nova 1309, 08.090-000 São Miguel Paulista (São Paulo), BRAZILIË São Miguel Paulista (SMP) Nickel and Cobalt Refinery Restart Project 10 Sarytogan Graphite Limited Hay St. 8/110, WA 6008 Subiaco, AUSTRALIË Sarytogan Graphite Project 11 Mkango Resources Limited Burrard Street 550, BC V6C 0A3 Vancouver, CANADA Songwe Hill Rare Earths 12 Tungsten West PLC Hemerdon Mine (Drakelands), PL7 5BS, Devon, VERENIGD KONINKRIJK Tungsten West 13 Frontier Rare Earths Limited Rue Jean-Pierre Probst 4, L-2352 Luxembourg, LUXEMBURG Zandkopsdrift Gedaan te Brussel, 4 juni 2025. Voor de Commissie Stéphane SÉJOURNÉ Uitvoerend vicevoorzitter ( 1 ) PB L, 2024/1252, 3.5.2024, ELI: http://data.europa.eu/eli/reg/2024/1252/oj . ( 2 ) Call for applications: Strategic Projects under the Critical Raw Materials Act — Europese Commissie . ( 3 ) United Nations Framework Classification for Resources (UNFC) — UNECE . BIJLAGE LIJST VAN STRATEGISCHE PROJECTEN 1) Balakhivka Graphite Deposit is een lopend winningsproject in Oekraïne. Het door Pobuzhzhya’s Development LLC ontwikkelde project heeft tot doel bij te dragen tot de voorziening van grafiet (voor batterijen). 2) CaledoNi is een lopend verwerkingsproject in Nieuw-Caledonië. Het door Société Le Nickel ontwikkelde project heeft tot doel bij te dragen tot de voorziening van lithium (voor batterijen). 3) Norgraph a/s and Greenland Graphite a/s is een lopend geïntegreerd winnings- en verwerkingsproject in Noorwegen (Norgraph a/s) en Groenland (Greenland Graphite a/s). Het door GreenRoc Strategic Materials Plc ontwikkelde project heeft tot doel bij te dragen tot de voorziening van grafiet (voor batterijen). 4) Integrated Dumont Nickel Project is een lopend winningsproject in Canada. Het door Magneto Investments Limited Partnership ontwikkelde project heeft tot doel bij te dragen tot de voorziening van nikkel (voor batterijen) en kobalt. 5) Jadar is een lopend winningsproject in Servië. Het door Rio Tinto via de lokale entiteit Rio Sava Exploration doo ontwikkelde project heeft tot doel bij te dragen tot de voorziening van lithium (voor batterijen) en boor (voor metallurgie). 6) Kobaloni Energy Zambia Ltd is een lopend verwerkingsproject in Zambia. Het door Kobaloni Energy Zambia Limited ontwikkelde project heeft tot doel bij te dragen tot de voorziening van kobalt. 7) Maniry Graphite Mine Project is een lopend winningsproject in Madagaskar. Het door Evion Group NL ontwikkelde project heeft tot doel bij te dragen tot de voorziening van grafiet (voor batterijen). 8) Nussir is een lopend winningsproject in Noorwegen. Het door Nussir ASA ontwikkelde project heeft tot doel bij te dragen tot de voorziening van koper. 9) São Miguel Paulista (SMP) Nickel and Cobalt Refinery Restart Project is een lopend verwerkingsproject in Brazilië. Het door Jervois Brasil Metalurgia Ltda ontwikkelde project heeft tot doel bij te dragen tot de voorziening van nikkel (voor batterijen) en kobalt. 10) Sarytogan Graphite Project is een lopend winningsproject in Kazachstan. Het door Sarytogan Graphite Limited ontwikkelde project heeft tot doel bij te dragen tot de voorziening van grafiet (voor batterijen). 11) Songwe Hill Rare Earths is een lopend winningsproject in Malawi. Het door Mkango Resources Limited ontwikkelde project heeft tot doel bij te dragen tot de voorziening van zeldzame aardmetalen voor magneten. 12) Tungsten West is een lopend winningsproject in het Verenigd Koninkrijk. Het door Tungsten West PLC ontwikkelde project heeft tot doel bij te dragen tot de voorziening van wolfraam. 13) Zandkopsdrift is een lopend winningsproject in Zuid-Afrika. Het door Frontier Rare Earths Limited ontwikkelde project heeft tot doel bij te dragen tot de voorziening van zeldzame aardmetalen voor magneten en mangaan (voor batterijen). ELI: http://data.europa.eu/eli/dec/2025/1174/oj ISSN 1977-0758 (electronic edition)",
  "source": "EUR LEX"
}