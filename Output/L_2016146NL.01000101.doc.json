{
  "url": "http://www.w3.org/1999/xhtml\"><!--",
  "content": "L_2016146NL.01000101.xml 3.6.2016 NL Publicatieblad van de Europese Unie L 146/1 UITVOERINGSVERORDENING (EU) 2016/879 VAN DE COMMISSIE van 2 juni 2016 tot vaststelling van de nadere regelingen met betrekking tot de conformiteitsverklaring bij het op de markt brengen van met fluorkoolwaterstoffen gevulde koel-, klimaatregelings- en warmtepompapparatuur, en de controle ervan door een onafhankelijke auditor, ingevolge Verordening (EU) nr. 517/2014 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 517/2014 van het Europees Parlement en de Raad van 16 april 2014 betreffende gefluoreerde broeikasgassen en tot intrekking van Verordening (EG) nr. 842/2006 ( 1 ) , en met name artikel 14, lid 4, Overwegende hetgeen volgt: (1) Uit hoofde van artikel 14, lid 2, van Verordening (EU) nr. 517/2014 mag met fluorkoolwaterstoffen gevulde koel-, klimaatregelings- en warmtepompapparatuur op de markt worden gebracht indien de fluorkoolwaterstoffen waarmee deze apparatuur is gevuld, zijn opgenomen in de in hoofdstuk IV van die verordening bedoelde quotumregeling. Bij het op de markt brengen van voorgevulde apparatuur moeten de fabrikanten en invoerders van de apparatuur ervoor zorgen dat de naleving van dat voorschrift gedocumenteerd is en in dit verband een conformiteitsverklaring opstellen. (2) Bij de opstelling van de conformiteitsverklaringen en de documentatie moet rekening worden gehouden met de verschillende mogelijkheden die fabrikanten en invoerders ter beschikking staan om de voorschriften na te leven. Het kan namelijk gaan om het op de markt brengen van apparatuur die is gevuld met fluorkoolwaterstoffen waarvoor een vergunning krachtens artikel 18, lid 2, van Verordening (EU) nr. 517/2014 is verleend, apparatuur die is gevuld met fluorkoolwaterstoffen die eerder als bulkstof op de markt zijn gebracht, vervolgens zijn uitgevoerd, waarna de apparatuur er buiten de Unie mee is gevuld, en apparatuur die in de Unie met fluorkoolwaterstoffen is gevuld. Afhankelijk van het soort activiteiten dat de onderneming verricht, zijn verschillende soorten documenten vereist van invoerders en fabrikanten. (3) Om de geloofwaardigheid te waarborgen van conformiteitsverklaringen die gebaseerd zijn op vergunningen krachtens artikel 18, lid 2, van Verordening (EU) nr. 517/2014, moet ervoor worden gezorgd dat dergelijke vergunningen traceerbaar zijn. Daarom moeten de vergunningen naar behoren geregistreerd worden in het register dat overeenkomstig artikel 17 van die verordening is ingesteld. (4) Om richtsnoeren te geven voor de in artikel 14, lid 2, van Verordening (EU) nr. 517/2014 voorgeschreven controle van de conformiteitsverklaring en de onderliggende documentatie door een derde, moeten de reikwijdte van die controle alsook de wijze van indiening van de controledocumenten worden bepaald. (5) Omwille van de consistentie moeten de desbetreffende bepalingen van deze verordening en van Verordening (EU) nr. 517/2014 vanaf dezelfde datum van toepassing zijn. (6) De in deze verordening vervatte maatregelen zijn in overeenstemming met het advies van het bij artikel 24 van Verordening (EU) nr. 517/2014 opgerichte comité, HEEFT DE VOLGENDE VERORDENING VASTGESTELD: Artikel 1 Conformiteitsverklaring 1.   Invoerders en fabrikanten van met fluorkoolwaterstoffen gevulde koel-, klimaatregelings- en warmtepompapparatuur („apparatuur”) stellen de in artikel 14 van Verordening (EU) nr. 517/2014 bedoelde conformiteitsverklaring op volgens het model in bijlage I bij deze verordening. De conformiteitsverklaring wordt ondertekend door een wettelijke vertegenwoordiger van de fabrikant of invoerder van de apparatuur. 2.   Bij invoer van de in artikel 1 bedoelde apparatuur zorgt de invoerder ervoor dat de douaneautoriteiten over een kopie van de conformiteitsverklaring kunnen beschikken op het moment waarop de douaneaangifte in verband met de vrijgave voor vrij verkeer in de Unie wordt gedaan. 3.   In een conformiteitsverklaring mag alleen naar een vergunning als bedoeld in artikel 18 van Verordening (EU) nr. 517/2014 worden verwezen wanneer die vergunning naar behoren geregistreerd is in het register dat overeenkomstig artikel 17 van die verordening is ingesteld. Artikel 2 Documentatie 1.   Fabrikanten die in de Unie met fluorkoolwaterstoffen gevulde apparatuur op de markt brengen, bewaren de volgende, in artikel 14 van Verordening (EU) nr. 517/2014 bedoelde documentatie: a) de conformiteitsverklaring; b) een lijst ter identificatie van de apparatuur, met vermelding van het type en de totale hoeveelheid in kilogram per type fluorkoolwaterstoffen waarmee de apparatuur is gevuld; deze lijst is niet vereist als de fabrikant kan aantonen dat de fluorkoolwaterstoffen waarmee de apparatuur is gevuld, eerder op de markt zijn gebracht voordat de apparatuur ermee werd gevuld; c) als de fluorkoolwaterstoffen door een andere onderneming in de Unie zijn geleverd: de leveringsbon of factuur van de desbetreffende, eerder in de Unie op de markt gebrachte fluorkoolwaterstoffen; d) als de fluorkoolwaterstoffen waarmee de apparatuur is gevuld, zijn ingevoerd en vrijgegeven voor vrij verkeer in de Unie door de fabrikant van apparatuur voordat de apparatuur werd gevuld: de desbetreffende douanedocumenten waaruit blijkt dat de hoeveelheid fluorkoolwaterstoffen waarmee de apparatuur is gevuld, voor vrij verkeer in de Unie is vrijgegeven; e) als de fluorkoolwaterstoffen waarmee de apparatuur is gevuld, door de fabrikant zijn ingevoerd, maar niet voor vrij verkeer in de Unie zijn vrijgegeven voordat de apparatuur werd gevuld: een bewijs dat de toepasselijke douaneprocedures voor de vrijgave voor vrij verkeer van de betrokken hoeveelheden fluorkoolwaterstoffen zijn gevolgd wanneer de apparatuur op de markt wordt gebracht; f) als de fluorkoolwaterstoffen waarmee de apparatuur is gevuld, zijn geproduceerd door de fabrikant van de apparatuur en de apparatuur er in de Unie mee is gevuld: een document waaruit blijkt met welke hoeveelheid fluorkoolwaterstoffen de apparatuur is gevuld. 2.   Invoerders van apparatuur bewaren de volgende, in artikel 14 van Verordening (EU) nr. 517/2014 bedoelde documentatie voor alle apparatuur die valt onder één douaneaangifte in verband met de vrijgave voor vrij verkeer in de Unie: a) de conformiteitsverklaring; b) een lijst ter identificatie van de voor vrij verkeer vrijgegeven apparatuur, met de volgende informatie: i) informatie over het model; ii) het aantal eenheden per model; iii) de identificatie van het type fluorkoolwaterstoffen waarmee elk model is gevuld; iv) de hoeveelheid fluorkoolwaterstoffen in elke eenheid, afgerond op de dichtstbijzijnde gram; v) de totale hoeveelheid fluorkoolwaterstoffen in kilogram en in ton CO 2 -equivalent; c) de douaneaangifte in verband met de vrijgave van de apparatuur voor vrij verkeer in de Unie; d) als de fluorkoolwaterstoffen waarmee de apparatuur is gevuld, in de Unie op de markt zijn gebracht, vervolgens zijn uitgevoerd, waarna de apparatuur er buiten de Unie mee is gevuld: een leveringsbon of factuur, alsook een verklaring door de onderneming die de fluorkoolwaterstoffen op de markt heeft gebracht dat de hoeveelheid fluorkoolwaterstoffen is of zal worden gerapporteerd als zijnde in de Unie op de markt gebracht en niet is of zal worden gerapporteerd als zijnde rechtstreeks geleverd voor uitvoer in de zin van artikel 15, lid 2, onder c), van Verordening (EU) nr. 517/2014 krachtens artikel 19 van Verordening (EU) nr. 517/2014 en onderdeel 5C van de bijlage bij Uitvoeringsverordening (EU) nr. 1191/2014 van de Commissie ( 2 ) . Artikel 3 Controle 1.   De in artikel 14, lid 2, tweede alinea, van Verordening (EU) nr. 517/2014 bedoelde onafhankelijke auditor controleert de documentatie en conformiteitsverklaringen van de invoerder van de apparatuur op de volgende punten: a) consistentie van de conformiteitsverklaringen en de bijbehorende documenten met de rapportage ingevolge artikel 19 van Verordening (EU) nr. 517/2014 en de onderdelen 11, 12 en 13 van de bijlage bij Uitvoeringsverordening (EU) nr. 1191/2014; b) nauwkeurigheid en volledigheid van de informatie in de conformiteitsverklaringen en de bijbehorende documenten op basis van de registers van de onderneming voor de betrokken transacties; c) als een invoerder van apparatuur verwijst naar een krachtens artikel 18, lid 2, van Verordening (EU) nr. 517/2014 verleende vergunning: de beschikbaarheid van voldoende vergunningen, door de gegevens in het in artikel 17 van Verordening (EU) nr. 517/2014 bedoelde register te vergelijken met bewijsstukken van het op de markt brengen; d) als de fluorkoolwaterstoffen waarmee de apparatuur is gevuld, in de Unie op de markt zijn gebracht, vervolgens zijn uitgevoerd, waarna de apparatuur er buiten de Unie mee is gevuld: het bestaan van een verklaring door de onderneming die de fluorkoolwaterstoffen op de markt heeft gebracht overeenkomstig artikel 2, lid 2, onder d), die geldt voor de betrokken hoeveelheden. 2.   Na de controle overeenkomstig lid 1 verstrekt de onafhankelijke auditor een controledocument met zijn bevindingen. Dit document bevat een verklaring betreffende de mate van nauwkeurigheid van de desbetreffende documentatie en verklaringen. Artikel 4 Indiening van controledocumenten De invoerder van de apparatuur dient het in artikel 3, lid 2, van deze verordening bedoelde controledocument elk jaar uiterlijk op 31 maart voor het voorafgaande kalenderjaar in met behulp van het ingevolge artikel 1 van Uitvoeringsverordening (EU) nr. 1191/2014 beschikbaar gestelde rapportagesysteem en vermeldt in dat systeem de bevindingen van de auditor over de mate van nauwkeurigheid van de desbetreffende documentatie en verklaringen. Artikel 5 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . De artikelen 1 en 2 zijn echter van toepassing vanaf 1 januari 2017 en de artikelen 3 en 4 vanaf 1 januari 2018. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 juni 2016. Voor de Commissie De voorzitter Jean-Claude JUNCKER ( 1 ) PB L 150 van 20.5.2014, blz. 195 . ( 2 ) Uitvoeringsverordening (EU) nr. 1191/2014 van de Commissie van 30 oktober 2014 tot vaststelling van de vorm en indieningswijze van het verslag bedoeld in artikel 19 van Verordening (EU) nr. 517/2014 van het Europees Parlement en de Raad betreffende gefluoreerde broeikasgassen ( PB L 318 van 5.11.2014, blz. 5 ). BIJLAGE Verklaring van conformiteit met artikel 14 van Verordening (EU) nr. 517/2014 van het Europees Parlement en de Raad ( 1 ) Wij, [ naam van onderneming, btw-identificatienummer en voor invoerders van apparatuur registratie-ID van F-gas-portaal invullen ], verklaren onder onze eigen verantwoordelijkheid dat wanneer wij voorgevulde apparatuur op de markt brengen die wij in de Unie invoeren of vervaardigen, de fluorkoolwaterstoffen waarmee deze apparatuur is gevuld, zijn opgenomen in de in hoofdstuk IV van Verordening (EU) nr. 517/2014 bedoelde quotumregeling, namelijk: [vakje(s) aankruisen dat (die) van toepassing is (zijn); de opname in de quotumregeling wordt op een of meer van de onderstaande wijzen bereikt] ☐ A. wij beschikken op het moment van vrijgave voor vrij verkeer over één of meer vergunningen die overeenkomstig artikel 18, lid 2, van Verordening (EU) nr. 517/2014 zijn verleend en in het in artikel 17 van die verordening bedoelde register zijn geregistreerd om het quotum te gebruiken van een producent of invoerder van fluorkoolwaterstoffen waarop artikel 15 van Verordening (EU) nr. 517/2014 van toepassing is, die de in de apparatuur opgenomen hoeveelheid dekken; ☐ B. [ uitsluitend voor invoerders van apparatuur ] de fluorkoolwaterstoffen waarmee de apparatuur is gevuld, zijn in de Unie op de markt gebracht en vervolgens uitgevoerd, waarna de apparatuur er buiten de Unie mee is gevuld, en de onderneming die de fluorkoolwaterstoffen op de markt heeft gebracht, heeft een verklaring afgegeven dat de hoeveelheid fluorkoolwaterstoffen is of zal worden gerapporteerd als zijnde in de Unie op de markt gebracht en niet is of zal worden gerapporteerd als zijnde rechtstreeks geleverd voor uitvoer in de zin van artikel 15, lid 2, onder c), van Verordening (EU) nr. 517/2014 krachtens artikel 19 van Verordening (EU) nr. 517/2014 en onderdeel 5C van de bijlage bij Uitvoeringsverordening (EU) nr. 1191/2014 van de Commissie ( 2 ) ; ☐ C. [ uitsluitend voor apparatuur die in de Unie is vervaardigd ] de fluorkoolwaterstoffen waarmee de apparatuur is gevuld, zijn op de markt gebracht door een producent of invoerder van fluorkoolwaterstoffen waarop artikel 15 van Verordening (EU) nr. 517/2014 van toepassing is. [naam en functie van de wettelijke vertegenwoordiger] [handtekening van de wettelijke vertegenwoordiger] [datum] ( 1 ) Verordening (EU) nr. 517/2014 van het Europese Raad en de Raad van 16 april 2014 betreffende gefluoreerde broeikasgassen en tot intrekking van Verordening (EG) nr. 842/2006 ( PB L 150 van 20.5.2014, blz. 195 ). ( 2 ) Uitvoeringsverordening (EU) nr. 1191/2014 van de Commissie van 30 oktober 2014 tot vaststelling van de vorm en indieningswijze van het verslag bedoeld in artikel 19 van Verordening (EU) nr. 517/2014 van het Europees Parlement en de Raad betreffende gefluoreerde broeikasgassen ( PB L 318 van 5.11.2014, blz. 5 .",
  "source": "EUR LEX"
}