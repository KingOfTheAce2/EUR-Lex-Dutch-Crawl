{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001X0607(01):NL:HTML\">",
  "content": "EUR-Lex - 32001X0607(01) - NL Avis juridique important | 32001X0607(01) Mededeling van de Raad – VN-Bossenforum — eerste inhoudelijke zitting in juni 2001 — conclusies van de Raad Publicatieblad Nr. C 164 van 07/06/2001 blz. 0001 - 0003 VN-Bossenforum - eerste inhoudelijke zitting in juni 2001 - conclusies van de Raad (2001/C 164/01) 1. Het VN-Bossenforum (UNFF), dat in oktober 2000 door de Economische en Sociale Raad (Ecosoc) van de VN is ingesteld (zie doc. 14805/00), is in februari 2001 overgegaan tot het houden van zijn organiserende vergadering(1) en het plegen van informeel overleg (zie doc. 6546/01 + ADD 1) ter voorbereiding van zijn eerste inhoudelijke zitting (UNFF 1), die in juni 2001 in New York zal plaatsvinden. Tijdens die inhoudelijke zitting zal het meerjarenwerkprogramma (MYPOW) worden aangenomen en zal een actieplan voor de uitvoering van de actievoorstellen van het Intergouvernementeel Panel inzake bossen (IPF) en van het Intergouvernementeel Bossenforum (IFF) worden uitgewerkt, terwijl ook de werkzaamheden met een Samenwerkingspartnerschap inzake bossen (CPF) zullen worden aangevat. 2. Aan de hand van voorstellen van het voorzitterschap heeft de ad hocgroep bosbouw in haar vergaderingen van 17 en 18 april en 2 mei 2001 een ontwerp van conclusies van de Raad opgesteld. Het is de bedoeling dat die conclusies aangenomen worden door de Raad Landbouw in mei 2001, dat wil zeggen vóór de eerste inhoudelijke zitting van het Forum (UNFF 1) van 11 tot en met 22 juni 2001 in New York. 3. De delegaties hebben, gesteund door de Commissievertegenwoordiger, een consensus over deze conclusies bereikt. De groep verzoekt het Coreper dan ook om het aan deze nota gehechte ontwerp goed te keuren en het vervolgens door te zenden om als A-punt op de agenda van een volgende zitting van de Raad Landbouw te worden geplaatst. (1) Voorafgaand aan deze vergadering heeft het Coreper van 31 januari 2001 (doc. 5817/01) een aantal opmerkingen van de groep Bosbouw (doc. 5567/01) bevestigd ONTWERP-CONCLUSIES VAN DE RAAD INZAKE DE EERSTE INHOUDELIJKE ZITTING VAN HET VN-BOSSENFORUM UNFF IN JUNI 2001 1. De Europese Unie bevestigt opnieuw dat duurzaam bosbeheer integraal deel uitmaakt van duurzame ontwikkeling. De Raad herinnert aan zijn eerdere conclusies en blijft zich inzetten voor de uitvoering van de Verklaring van Rio inzake milieu en ontwikkeling, Agenda 21 en de bosbouwbeginselen; de Raad herhaalt zijn steun aan de bevordering van het beheer, het behoud en de duurzame ontwikkeling van alle soorten bossen. 2. De Raad verheugt zich over Ecosoc-resolutie E/2000/L.35 waarin de oogmerken, doelstellingen en hoofdfuncties van de Internationale regeling inzake bossen zijn vastgesteld en die voorziet in de oprichting van het VN-Bossenforum (UNFF) en hij roept op tot de instelling van een Samenwerkingspartnerschap inzake bossen (CPF) tussen de terzake bevoegde organisaties van de Verenigde Naties en andere relevante internationale en regionale organisaties, instellingen en instrumenten. 3. De Raad kijkt uit naar de eerste inhoudelijke zitting van het UNFF in juni 2001, waarin zal worden gesproken en beslist over de volgende aangelegenheden: i) goedkeuring van het meerjarenwerkprogramma (MYPOW), ii) uitwerking van een op de financiële bepalingen toegespitst actieplan voor de uitvoering van de actievoorstellen van het Intergouvernementeel Panel inzake bossen (IPF)/Intergouvernementeel Bossenforum (IFF), iii) start van de gezamenlijke werkzaamheden van het UNFF en het CPF. 4. De Raad is verheugd over het werk dat reeds binnen de EU is verricht om na te gaan hoe het UNFF en het CPF de voornaamste taken van de Internationale regeling inzake bossen moeten vervullen. De Raad erkent dat het voor de eerste zitting van het UNFF noodzakelijk is terzake gedetailleerde standpunten in te nemen. 5. Het MYPOW moet de doelstellingen, de voornaamste functies en de specifieke taken die vervat zijn in Ecosoc-resolutie E/2000/35 omzetten in concrete werkzaamheden die het UNFF in de komende vijf jaar moet uitvoeren. Het algemene doel van het MYPOW is te bevorderen dat duurzaam bosbeheer in alle soorten bossen op nationaal, regionaal en wereldwijd niveau wordt uitgevoerd. Dankzij het MYPOW moet het UNFF ook kunnen fungeren als forum voor aansturing en coördinatie van het beleid. 6. Om doeltreffend te kunnen werken moet het UNFF een beheersbare agenda hebben. Zo zou bijvoorbeeld elke zitting van het UNFF één kwestie met dwarsverbanden kunnen behandelen en twee andere prioriteiten. Dit kunnen aangelegenheden zijn die voortvloeien uit nationale verslagen inzake belemmeringen en successen op uitvoeringsgebied, alsmede lopende ontwikkelingen in het kader van andere processen, met name overeenkomsten en wereldwijde programma's op het gebied van bosbouw. De Raad verzoekt het UNFF om met deze andere fora, bijvoorbeeld het VN-Raamverdrag inzake klimaatverandering, het VN-Verdrag ter bestrijding van woestijnvorming en het Biodiversiteitsverdrag, regelmatig overleg te plegen. 7. Om de besprekingen van de UNFF-zitting te bevorderen en het MYPOW te steunen door middel van het verzamelen van achtergrondinformatie en voorbereidende gesprekken, steunt de Raad de oprichting van ad-hocgroepen inzake: - financiën, - parameters voor een mandaat voor de opstelling van een juridisch kader, - een rapportagesysteem met monitoring en evaluatie. Ook tussentijdse vergaderingen zullen belangrijk zijn om de UNFF-werkzaamheden te bevorderen en vooruit te helpen. 8. De Raad hecht er veel belang aan dat alle betrokken organisaties, instrumenten, instellingen, regionale instanties, alsook de particuliere sector, NGO's en andere belangrijke groepen, zoals omschreven in Agenda 21, op passende wijze aan de UNFF-werkzaamheden deelnemen. 9. Volgens de Raad moet het actieplan gezien worden als een proces ter ondersteuning van de uitvoering van de IPF/IFF-actievoorstellen op nationaal, regionaal en mondiaal vlak. Het plan moet dringend worden vastgesteld, op basis van het eindverslag van het IFF, waarin is aangegeven hoe bij de uitvoering van de IPF/IFF-actievoorstellen te werk moet worden gegaan. Aangezien het UNFF meer een ondersteunende dan een operationele instantie is, zal er in het kader van zijn actieplan gebruik moeten worden gemaakt van de bestaande instrumenten om richting te geven aan een doeltreffender en coherentere steun aan de uitvoering van de IPF/IFF-actievoorstellen. Tijdens de eerste zitting van het UNFF moet een besluit worden genomen over het algemene kader, de doelstellingen en het tijdschema, zodat de betrokkenen gemakkelijker hun eigen prioriteiten en invalshoeken kunnen bepalen om de IPF/IFF-actievoorstellen in holistisch perspectief uit te voeren. Hierdoor zullen de landen, de instanties die partij zijn bij het CPF en de regionale instanties, zoals de ministeriële conferentie inzake de bescherming van de bossen in Europa en andere belanghebbende partijen een passende bijdrage kunnen leveren. 10. De Raad is ingenomen met de recente oprichting van het CPF, dat zou moeten dienen als steun voor de werkzaamheden van het UNFF en ter versterking van de samenwerking en coördinatie van de deelnemers onderling en dat zou moeten zorgen voor synergie tussen de betrokken organisaties en instrumenten. De CPF-deelnemers zouden een gezamenlijke programmering moeten volgen die spoort met de door het UNFF gestimuleerde gedragslijnen, strategieën en activiteiten. Het optreden van het CPF zou tweeledig moeten zijn: de door de verschillende leden geleverde bijdragen ten behoeve van het UNFF coördineren en bij zijn werkzaamheden ten volle rekening houden met de UNFF-activiteiten. De Raad kijkt uit naar concrete voorstellen van het CPF inzake specifieke bijdragen en aspecten. De Raad erkent dat doeltreffende coördinatie alleen mogelijk is als de landen die lid zijn van de bestuursorganen van de CPF-organisaties onderling coherente standpunten innemen ten aanzien van de individuele instanties. 11. De Raad bevestigt conform zijn conclusies van april 2000 dat hij groot belang hecht aan het besluit van de Ecosoc dat het UNFF binnen vijf jaar de parameters voor een mandaat voor de opstelling van een juridisch kader voor alle soorten bossen moet overwegen, teneinde terzake een aanbeveling te doen aan de Ecosoc en via deze instantie aan de Algemene Vergadering. 12. De Raad is van oordeel dat de doeltreffendheid van de Internationale bosbouwregeling vooral moet worden afgemeten aan het vermogen de oogmerken, doelstellingen en voornaamste taken bedoeld in de Ecosoc-resolutie te vervullen en aldus een betere uitvoering van de IPF/IFF-actievoorstellen te bevorderen. De Raad hecht er veel belang aan dat de doeltreffendheid van de regeling over vijf jaar wordt geëvalueerd. De evaluatie moet gebaseerd zijn op reeds in het begin vastgestelde streefcijfers voor de functies en de doelstellingen van de Internationale bosbouwregeling. 13. De EU dringt er bij alle partners op aan zich duurzaam in te zetten voor de uitvoering van de IPF/IFF-actievoorstellen. De EU-lidstaten hebben er zich reeds toe verbonden nationale bosbouwprogramma's te ontwikkelen om het duurzame bosbeheer in Europa kracht bij te zetten. Als donorgroep die het grootste bedrag aan niet-terugvorderbare hulp voor de bosbouw ter beschikking stelt, is de EU bereid internationaal het voortouw te nemen bij het uitvoeringsproces. 14. Een van de belangrijkste uitdagingen voor duurzaam bosbeheer is zelffinanciering op lange termijn. Openbare, particuliere, binnenlandse en internationale bronnen moeten elkaar aanvullen om dit doel te bereiken. Duurzaam bosbeheer is een belangrijke factor als het erom gaat de noden van de mens te lenigen en de armoede te bestrijden. In dit verband blijft er, vooral voor de armste landen, behoefte aan geldstromen van de officiële ontwikkelingshulp (ODA) ter ondersteuning van de nationale bosbouwprogramma's, met inbegrip van nationale financieringstrategieën, alsmede aan capaciteitsopbouw. De EU blijft zich ten volle inzetten voor ontwikkelingssamenwerking en wil ook dat alle donorlanden zo spoedig mogelijk het ODA-streefpercentage van 0,7 van het BNP halen. Ook op het stuk van de financieringsinstrumenten zijn innovaties vereist, opdat de door bossen gegenereerde diensten optimaal kunnen renderen. 15. Ook de verdere verbetering van de coördinatie van de ODA om te komen tot een geïntegreerde aanpak van duurzame ontwikkeling in het algemeen en van een duurzaam bosbeheer in het bijzonder, blijft voor de EU een prioriteit. Op wereldniveau is de geïntegreerde en gecoördineerde follow-up van de reeks VN-conferenties en topontmoetingen van de jaren negentig overeenkomstig de Millenniumverklaring van de Millenniumvergadering van de VN in september 2000 van bijzonder groot belang. De internationale ontwikkelingsdoelstellingen die tijdens die conferenties zijn uitgewerkt en die tijdens de OESO-vergadering op hoog niveau van de Commissie voor ontwikkelingsbijstand in 1996 zijn goedgekeurd, vormen hiervoor een nuttig kader. De Raad is ingenomen met het werk aan een ontwerp-gedragscode van de Europese Gemeenschap en de lidstaten van de EU voor ontwikkelingssamenwerking in de bosbouwsector. Ook is de Raad verheugd over de voorgestelde samenwerking om de nationale bosbouwprogramma's door middel van de uitvoeringsfaciliteit van die programma's en van het UNDP-programma voor bosbouw (PROFOR) te ondersteunen. Voor het welslagen van beide initiatieven is de rol van de EU van essentieel belang. 16. De EU herinnert aan de resolutie van de Raad inzake bossen en ontwikkeling van november 1999 en zal de ontwikkelingslanden blijven helpen nationale bosbouwprogramma's op te zetten en uit te voeren, voorzover die landen hierom vragen tijdens hun bilaterale onderhandelingen met donorlanden in het kader van de bestaande ontwikkelingsprogramma's. 17. Versterking van het politieke engagement is van het grootste belang voor een succesvol duurzaam bosbeheer. Het verheugt de Raad dat de ministers op het hogere niveau van het UNFF de gelegenheid krijgen te spreken en te beslissen over duurzaam bosbeheer. De EU is van oordeel dat er tijdens de vijf jaar van het UNFF tweemaal ministeriële bijeenkomsten op hoog niveau moeten worden georganiseerd, en de laatste daarvan tijdens de vijfde zitting van het UNFF. 18. Als het hogere niveau een verklaring zou afleggen over de bereikte resultaten en de verder te nemen initiatieven met het oog op duurzaam bosbeheer, zou dat ook een waardevolle boodschap zijn voor de wereldtop inzake duurzame ontwikkeling.",
  "source": "EUR LEX"
}