{
  "url": "http://www.w3.org/1999/xhtml\"><!--",
  "content": "L_2020259NL.01001201.xml 10.8.2020 NL Publicatieblad van de Europese Unie L 259/12 UITVOERINGSVERORDENING (EU) 2020/1177 VAN DE COMMISSIE van 7 augustus 2020 tot wijziging van Uitvoeringsverordening (EU) 2020/469 wat betreft het uitstel van de toepassingsdata van bepaalde maatregelen in het kader van de COVID-19-pandemie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , en met name artikel 36, lid 1, onder c) en g), artikel 43, lid 1, onder a) en f), en artikel 44, lid 1, Overwegende hetgeen volgt: (1) De maatregelen die zijn ingevoerd om de COVID-19-epidemie in te dammen, vormen een ernstige belemmering voor het vermogen van de lidstaten en de luchtvaartsector om zich voor te bereiden op de toepassing van een aantal recent vastgestelde uitvoeringsverordeningen op het gebied van de veiligheid van de luchtvaart. (2) Thuisblijven en wijzigingen in de arbeidsomstandigheden en beschikbaarheid van werknemers, in combinatie met de extra werklast voor alle belanghebbenden om de aanzienlijke negatieve gevolgen van de COVID-19-pandemie te beheersen, doen de voorbereidingen op de toepassing van die uitvoeringsverordeningen geen goed. (3) Uitvoeringsverordening (EU) 2020/469 van de Commissie ( 2 ) is gedeeltelijk van toepassing vanaf 5 november 2020. De bij die uitvoeringsverordening vastgestelde aanpassing van de gemeenschappelijke rapporteringsvoorschriften en de eisen inzake het SNOWTAM- en METAR-formaat aan de normen en aanbevolen praktijken van de Internationale Burgerluchtvaartorganisatie (ICAO) wordt belemmerd door het gebrek aan middelen van de bevoegde autoriteiten en de betrokken exploitanten ten gevolge van de uitbraak van COVID-19, en moet derhalve worden uitgesteld om de bevoegde autoriteiten en de belanghebbenden in staat te stellen zich voor te bereiden op de toepassing ervan. (4) Het Agentschap van de Europese Unie voor de veiligheid van de luchtvaart heeft aan de Commissie bevestigd dat de toepassing van de in overweging 3 bedoelde bepalingen kan worden uitgesteld zonder dat dit nadelig is voor de veiligheid van de luchtvaart, omdat het om een zeer beperkte periode gaat en de nieuwe maatregelen tot doel hebben reeds toepasselijke bepalingen aan te passen aan de actuele normen en aanbevolen praktijken van de ICAO. (5) Om de nationale autoriteiten en alle belanghebbenden tijdens de COVID-19-pandemie onmiddellijk te ontlasten en hen in staat te stellen hun planning voor de voorbereiding van de uitgestelde toepassing van de desbetreffende bepalingen aan te passen, moet deze verordening in werking treden op de dag na die van de bekendmaking ervan in het Publicatieblad van de Europese Unie . (6) De in deze verordening vervatte maatregelen zijn in overeenstemming met het advies van het bij artikel 127 van Verordening (EU) 2018/1139 opgerichte comité, HEEFT DE VOLGENDE VERORDENING VASTGESTELD: Artikel 1 Artikel 5 van Uitvoeringsverordening (EU) 2020/469 van de Commissie wordt vervangen door: “ Artikel 5 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 27 januari 2022. Met ingang van 12 augustus 2021 zijn de volgende bepalingen van toepassing: a) in bijlage I, punt 10, onder b); b) in bijlage III, punt 6: Aanhangsel 3 “SNOWTAM-FORMAAT”. Punt 5 van bijlage III is van toepassing met ingang van 5 november 2020, met uitzondering van punt 5, onder v): Aanhangsel 1 Model voor METAR, dat van toepassing is ingang van 12 augustus 2021.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 augustus 2020. Voor de Commissie De voorzitter Ursula VON DER LEYEN ( 1 ) PB L 212 van 22.8.2018, blz. 1 . ( 2 ) Uitvoeringsverordening (EU) 2020/469 van de Commissie van 14 februari 2020 tot wijziging van Verordening (EU) nr. 923/2012, Verordening (EU) nr. 139/2014 en Verordening (EU) 2017/373, voor wat betreft de voorschriften voor luchtverkeersbeheers-/luchtvaartnavigatiediensten, het ontwerp van luchtruimstructuren en de gegevenskwaliteit, en de veiligheid van start- en landingsbanen, en tot intrekking van Verordening (EU) nr. 73/2010 ( PB L 104 van 3.4.2020, blz. 1 ).",
  "source": "EUR LEX"
}