{
  "url": "http://www.w3.org/1999/xhtml\">",
  "content": "L_2014300NL.01000101.xml 18.10.2014 NL Publicatieblad van de Europese Unie L 300/1 BESLUIT VAN DE RAAD van 8 oktober 2014 betreffende de ondertekening, namens de Europese Unie en haar lidstaten, van het protocol bij de Kaderovereenkomst inzake een breed partnerschap en samenwerking tussen de Europese Unie en haar lidstaten, enerzijds, en de Socialistische Republiek Vietnam, anderzijds, om rekening te houden met de toetreding van de Republiek Kroatië tot de Europese Unie (2014/717/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name de artikelen 207 en 209, in samenhang met artikel 218, lid 5, Gezien de Akte van toetreding van de Republiek Kroatië, en met name artikel 6, lid 2, Gezien het voorstel van de Europese Commissie, Overwegende hetgeen volgt: (1) Overeenkomstig artikel 6, lid 2, van de Akte betreffende de voorwaarden voor de toetreding van de Republiek Kroatië („de toetredingsakte”) dient de toetreding van de Republiek Kroatië tot de Kaderovereenkomst inzake een breed partnerschap en samenwerking tussen de Europese Unie en haar lidstaten, enerzijds, en de Socialistische Republiek Vietnam, anderzijds („de overeenkomst”), te worden geregeld door de sluiting van een protocol bij de overeenkomst („het protocol”). Overeenkomstig artikel 6, lid 2, van de toetredingsakte moet een vereenvoudigde procedure voor een dergelijke toetreding worden toegepast, waarbij een protocol wordt gesloten door de Raad, handelend met eenparigheid van stemmen namens de lidstaten, en het betrokken derde land. (2) Op 14 september 2012 heeft de Raad de Commissie gemachtigd onderhandelingen te openen met de betrokken derde landen. De onderhandelingen met de Socialistische Republiek Vietnam zijn succesvol afgesloten met de parafering van het protocol op 21 mei 2014. (3) Het protocol dient namens de Europese Unie en haar lidstaten te worden ondertekend onder voorbehoud van sluiting op een later tijdstip, HEEFT HET VOLGENDE BESLUIT VASTGESTELD: Artikel 1 De ondertekening, namens de Europese Unie en haar lidstaten, van het protocol bij de Kaderovereenkomst inzake een breed partnerschap en samenwerking tussen de Europese Unie en haar lidstaten, enerzijds, en de Socialistische Republiek Vietnam, anderzijds, om rekening te houden met de toetreding van de Republiek Kroatië tot de Europese Unie, wordt goedgekeurd, onder voorbehoud van de sluiting van het protocol. De tekst van het protocol wordt samen met het besluit betreffende de sluiting ervan bekendgemaakt. Artikel 2 De voorzitter van de Raad wordt gemachtigd om de persoon (personen) aan te wijzen die bevoegd is (zijn) om het protocol, namens de Unie en haar lidstaten, te ondertekenen. Artikel 3 Dit besluit treedt in werking op de datum waarop het wordt vastgesteld. Gedaan te Luxemburg, 8 oktober 2014. Voor de Raad De voorzitter M. LUPI",
  "source": "EUR LEX"
}