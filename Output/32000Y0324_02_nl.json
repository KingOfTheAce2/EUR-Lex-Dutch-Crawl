{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000Y0324(02):NL:HTML\">",
  "content": "EUR-Lex - 32000Y0324(02) - NL Avis juridique important | 32000Y0324(02) Resolutie van de Raad van 18 november 1999 betreffende de integratie van gezondheidsbescherming in alle beleidsmaatregelen en activiteiten van de Gemeenschap Publicatieblad Nr. C 086 van 24/03/2000 blz. 0003 - 0003 Resolutie van de Raad van 18 november 1999 betreffende de integratie van gezondheidsbescherming in alle beleidsmaatregelen en activiteiten van de Gemeenschap (2000/C 86/02) DE RAAD VAN DE EUROPESE UNIE, 1. BENADRUKT dat artikel 152 van het Verdrag tot oprichting van de Europese Gemeenschap voorschrijft dat bij de bepaling en uitvoering van elk beleid en elk optreden van de Gemeenschap een hoog niveau van bescherming van de menselijke gezondheid verzekerd dient te worden; 2. MEMOREERT dat in de resolutie van de Raad van 8 juni 1999 over de toekomstige actie van de Gemeenschap op het gebied van de volksgezondheid(1) wordt gewezen op de bezorgdheid van de burgers van de Gemeenschap omtrent de risico's voor hun gezondheid en hun verwachtingen ten aanzien van een hoog niveau van gezondheid, op de behoefte aan een hoge mate van zichtbaarheid en transparantie van de activiteiten in de Gemeenschap die met gezondheid verband houden, alsmede op de uitdagingen op volksgezondheidsgebied waarmee de lidstaten en de Europese Unie bij het begin van het nieuwe millennium worden geconfronteerd; 3. ACHT derhalve een grote mate van politieke betrokkenheid noodzakelijk om te waarborgen dat bij het concipiëren en uitvoeren van beleidsmaatregelen en activiteiten van de Gemeenschap het aspect van de gezondheidsbescherming altijd wordt meegewogen; 4. SPREEKT ZIJN VOLDOENING UIT over de aanzet tot een interne reorganisatie bij de Commissie, waaruit blijkt hoe belangrijk de volksgezondheid in de Gemeenschap is; 5. NEEMT NOTA van het vierde verslag van de Commissie over de integratie van de eisen inzake gezondheidsbescherming in beleidsmaatregelen van de Gemeenschap; 6. NEEMT NOTA van wat er op nationaal en internationaal niveau is gedaan op het gebied van de beoordeling van gezondheidseffecten en de ervaringen die bij de milieueffectbeoordeling zijn opgedaan; 7. BEVESTIGT dat een hoog niveau van gezondheidsbescherming in de Gemeenschap coördinatie, samenhang en complementariteit in de lidstaten en de Gemeenschapsinstellingen vergt; 8. HERHAALT zijn eerdere verzoeken aan de Commissie aangaande de integratie van gezondheidsbescherming in de beleidsmaatregelen en activiteiten van de Gemeenschap, in het bijzonder, - passande methoden en criteria alsmede een formele regeling vast te stellen voor de evaluatie van de gevolgen van beleidsmaatregelen van de Gemeenschap voor de menselijke gezondheid, - het effect van beleidsmaatregelen van de Gemeenschap op de menselijke gezondheid vroegtijdig en op transparante wijze te evalueren, - in haar jaarlijkse werkprogramma alle voorstellen aan te geven die van invloed kunnen zijn op de gezondheidsbescherming, - in toekomstige rapporten een probleemgerichte benadering te volgen en zich toe te spitsen op kwesties van direct belang, en tevens rekening te houden met de prioriteiten van het nieuwe volksgezondheidsprogramma; 9. VERZOEKT de Commissie voorts - een strategie uit te werken en passende punten op te nemen in het voorstel voor een actieprogramma inzake volksgezondheid, en zorg te dragen voor passende structuren om de integratie van gezondheidsbescherming in alle beleidsmaatregelen van de Gemeenschap te verwezenlijken; - de beoordeling van de gezondheidseffecten van beleidsmaatregelen en activiteiten van de Gemeenschap verder te ontwikkelen en een netwerk van deskundigen te vormen om methoden, vaardigheden en een gemeenschappelijke terminologie uit te werken voor gebruik op Gemeenschapsniveau; - vanuit een probleemgerichte benadering passende Gemeenschapsmaatregelen te kiezen om de gezondheidseffecten ervan te beoordelen en op basis daarvan modellen te ontwikkelen voor een bredere toepassing in de beleidsmaatregelen van de Gemeenschap; 10. DRINGT er bij de lidstaten op aan - gezondheidseffecten in aanmerking te nemen bij de coordinatie van hun eigen beleidsmaatregelen en hun inbreng voor de ontwikkeling van beleidsmaatregelen van de Gemeenschap; - bij te dragen tot het werk dat in de Gemeenschap in haar geheel wordt verricht door de gezondheidseffecten van beleidsmaatregelen en activiteiten van de Gemeenschap op nationaal niveau te beoordelen, en - de Commissie te informeren over de ontwikkeling van intersectoraal beleid op nationaal niveau, met inbegrip van het effect van beleidsmaatregelen en activiteiten van de Gemeenschap. (1) PB C 200 van 15.7.1999, blz. 1.",
  "source": "EUR LEX"
}