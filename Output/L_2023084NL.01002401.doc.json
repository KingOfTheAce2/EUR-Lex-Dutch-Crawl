{
  "url": "http://www.w3.org/1999/xhtml\">",
  "content": "L_2023084NL.01002401.xml 23.3.2023 NL Publicatieblad van de Europese Unie L 84/24 BESLUIT (EU) 2023/673 VAN DE EUROPESE CENTRALE BANK van 14 maart 2023 tot benoeming van hoofden van arbeidseenheden voor de vaststelling van gedelegeerde besluiten betreffende inspecties ter plaatse en onderzoeken van interne modellen (ECB/2023/6) DE DIRECTIE VAN DE EUROPESE CENTRALE BANK, Gezien het Verdrag betreffende de werking van de Europese Unie, Gelet op de statuten van het Europees Stelsel van centrale banken en van de Europese Centrale Bank, en met name artikel 11.6, Gezien Besluit (EU) 2017/933 van de Europese Centrale Bank van 16 november 2016 betreffende een algemeen kader voor de delegatie van besluitvormingsbevoegdheden voor met toezichttaken verband houdende rechtsinstrumenten (ECB/2016/40) ( 1 ) , en met name de artikelen 4 en 5, Gezien Besluit (EU) 2023/672 van de Europese Centrale Bank van 10 maart 2023 betreffende de delegatie van de bevoegdheid om besluiten vast te stellen betreffende inspecties ter plaatse en onderzoeken van interne modellen (ECB/2023/5) ( 2 ) , en met name artikel 3, Gezien Besluit ECB/2004/2 van de Europese Centrale Bank van 19 februari 2004 houdende goedkeuring van het reglement van orde van de Europese Centrale Bank ( 3 ) , en met name artikel 10, Overwegende hetgeen volgt: (1) Om het hoofd te kunnen bieden aan het aanzienlijk aantal besluiten dat de Europese Centrale Bank (ECB) moet vaststellen voor de vervulling van haar toezichttaken, is een procedure opgezet voor de vaststelling van specifieke gedelegeerde besluiten. (2) Een delegatiebesluit is van toepassing vanaf de vaststelling van een besluit van de directie, waarbij één of meerdere hoofden van arbeidseenheden worden benoemd om besluiten te nemen op basis van een delegatiebesluit. (3) De directie houdt bij de benoeming van hoofden van arbeidseenheden rekening met het belang van het delegatiebesluit en het aantal geadresseerden aan wie gedelegeerde besluiten moeten worden gezonden. (4) Krachtens artikel 10.1 van Besluit ECB/2004/2 van de Europese Centrale Bank neemt de directie een besluit over het aantal, de naam en de respectieve bevoegdheden van alle arbeidseenheden van de ECB. (5) De voorzitter van de raad van toezicht werd geraadpleegd over de hoofden van arbeidseenheden aan wie de bevoegdheid tot vaststelling van besluiten betreffende inspecties ter plaatse en onderzoeken van interne modellen moet worden gedelegeerd, HEEFT HET VOLGENDE BESLUIT VASTGESTELD: Artikel 1 Definities Voor de toepassing van dit besluit gelden de in artikel 1 van Besluit (EU) 2023/672 (ECB/2023/5) vervatte definities. Artikel 2 Gedelegeerde besluiten betreffende inspecties ter plaatse en onderzoeken van interne modellen Gedelegeerde besluiten uit hoofde van artikel 3 van Besluit (EU) 2023/672 (ECB/2023/5) worden vastgesteld door de directeur-generaal of de plaatsvervangend directeur-generaal van het directoraat-generaal Inspecties ter plaatse & Interne Modellen. Artikel 3 Inwerkingtreding Dit besluit treedt in werking op de twintigste dag volgende op die van de bekendmaking ervan in het Publicatieblad van de Europese Unie . Gedaan te Frankfurt am Main, 14 maart 2023. De president van de ECB Christine LAGARDE ( 1 ) PB L 141 van 1.6.2017, blz. 14 . ( 2 ) PB L 84 van 23.3.2023, blz. 18 . ( 3 ) PB L 80 van 18.3.2004, blz. 33 .",
  "source": "EUR LEX"
}