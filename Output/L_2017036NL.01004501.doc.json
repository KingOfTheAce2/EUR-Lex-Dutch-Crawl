{
  "url": "http://www.w3.org/1999/xhtml\">",
  "content": "L_2017036NL.01004501.xml 11.2.2017 NL Publicatieblad van de Europese Unie L 36/45 UITVOERINGSVERORDENING (EU) 2017/241 VAN DE COMMISSIE van 10 februari 2017 tot niet-goedkeuring van etherische olie van Origanum vulgare L. als basisstof overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 23, lid 5, in samenhang met artikel 13, lid 2, Overwegende hetgeen volgt: (1) Op 19 oktober 2015 heeft de Commissie overeenkomstig artikel 23, lid 3, van Verordening (EG) nr. 1107/2009 een aanvraag voor de goedkeuring van etherische olie van Origanum vulgare L. als basisstof ontvangen van het Institut technique de l'agriculture biologique (ITAB). De aanvraag ging vergezeld van de in artikel 23, lid 3, tweede alinea, voorgeschreven informatie. (2) De Commissie heeft de Europese Autoriteit voor voedselveiligheid (EFSA) gevraagd wetenschappelijke bijstand te verlenen. Op 22 juni 2016 heeft de EFSA een technisch verslag over de betrokken stof bij de Commissie ingediend ( 2 ) . De Commissie heeft het evaluatieverslag ( 3 ) en het ontwerp van deze verordening betreffende de niet-goedkeuring van etherische olie van Origanum vulgare L. op 7 oktober 2016 bij het Permanent Comité voor planten, dieren, levensmiddelen en diervoeders ingediend en een definitieve versie hiervan opgesteld voor de vergadering van dat comité van 7 december 2016. (3) Uit de door de aanvrager verstrekte documentatie blijkt dat etherische olie van Origanum vulgare L. voldoet aan de criteria van een voedingsmiddel zoals gedefinieerd in artikel 2 van Verordening (EG) nr. 178/2002 van het Europees Parlement en de Raad ( 4 ) . (4) In het technisch verslag van de EFSA is melding gemaakt van specifieke bezorgdheid over de blootstelling aan de etherische olie en de bestanddelen carvacrol, γ-terpineen en 1,8-cineool, die specifiek verband houdt met het gebruik van pesticiden, en daarom kon de beoordeling van het risico voor de exploitanten, werknemers, omstanders, consumenten en niet-doelorganismen niet worden voltooid. (5) De Commissie heeft de aanvrager verzocht zijn opmerkingen over het technisch verslag van de EFSA en over het ontwerpevaluatieverslag in te dienen. De aanvrager heeft zijn opmerkingen ingediend en deze zijn zorgvuldig onderzocht. (6) De door de aanvrager aangevoerde argumenten hebben de bezorgdheid over de stof echter niet kunnen wegnemen. (7) Zoals vastgesteld in het evaluatieverslag van de Commissie, is bijgevolg niet gebleken dat aan de voorschriften van artikel 23 van Verordening (EG) nr. 1107/2009 is voldaan. Het is dan ook passend etherische olie van Origanum vulgare L. niet goed te keuren als basisstof. (8) Deze verordening laat de mogelijkheid om een nieuwe aanvraag voor de goedkeuring van etherische olie van Origanum vulgare L. als basisstof in te dienen overeenkomstig artikel 23, lid 3, van Verordening (EG) nr. 1107/2009, onverlet. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De stof etherische olie van Origanum vulgare L. wordt niet goedgekeurd als basisstof. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 februari 2017. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Outcome of the consultation with Member States and EFSA on the basic substance application for Origanum vulgare L. essential oil for use in plant protection as fungicide, bactericide and insecticide on various crops. EFSA supporting publication 2016:EN-1054. ( 3 ) http://ec.europa.eu/food/plant/pesticides/eu-pesticides-database/public/?event=activesubstance.selection&language=EN ( 4 ) Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( PB L 31 van 1.2.2002, blz. 1 ).",
  "source": "EUR LEX"
}