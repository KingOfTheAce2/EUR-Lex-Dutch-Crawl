{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32004D0110:NL:HTML\">",
  "content": "EUR-Lex - 32004D0110 - NL Belangrijke juridische mededeling | 32004D0110 2004/110/EG: Beschikking van de Commissie van 29 januari 2004 inzake maatregelen ter beoordeling van het BSE-restrisico in producten van runderen/inzake een communautaire financiële bĳdrage voor maatregelen ter beoordeling van het BSE-restrisico in producten van runderen (kennisgeving geschied onder nummer C(2004) 132) Publicatieblad Nr. L 032 van 05/02/2004 blz. 0018 - 0019 Beschikking van de Commissie van 29 januari 2004 inzake maatregelen ter beoordeling van het BSE-restrisico in producten van runderen/inzake een communautaire financiële bijdrage voor maatregelen ter beoordeling van het BSE-restrisico in producten van runderen (kennisgeving geschied onder nummer C(2004) 132) (2004/110/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), en met name op artikel 19 en artikel 20, Overwegende hetgeen volgt: (1) Krachtens Beschikking 90/424/EEG moet de Gemeenschap de nodige wetenschappelijke maatregelen nemen voor de ontwikkeling van de communautaire veterinaire wetgeving. (2) Een kwantitatieve beoordeling van het restrisico van boviene spongiforme encefalopathie (BSE) in gelatine, talg en dicalciumfosfaat uit beenderen van runderen, talg uit vetweefsels en talg uit gesmolten mengsels wordt thans uitgevoerd. De methodologie voor deze beoordeling is door de voormalige Wetenschappelijke Stuurgroep goedgekeurd tijdens de vergadering van 12 en 13 september 2002. (3) De huidige werkzaamheden met betrekking tot het BSE-restrisico moeten worden bijgewerkt in het licht van nieuw wetenschappelijk bewijsmateriaal. (4) Kruisbesmetting door voeder dat dierlijke eiwitten bevat en voor niet-herkauwers is bestemd, wordt beschouwd als de belangrijkste resterende bron van BSE-besmetting sinds de invoering van het voederverbod voor herkauwers in 1994. Verordening (EG) nr. 999/2001 van het Europees Parlement en de Raad van 22 mei 2001 houdende vaststelling van voorschriften inzake preventie, bestrijding en uitroeiing van bepaalde overdraagbare spongiforme encefalopathieën(2) verbiedt het vervoederen van dierlijke eiwitten aan landbouwdieren, met uitzondering van bepaalde dierlijke eiwitten, het zogenaamde \"uitgebreide voederverbod\". Ondanks het uitgebreide voederverbod worden zeer kleine hoeveelheden dierlijke eiwitten aangetroffen in een beperkt aantal voedermonsters. (5) Het is daarom nodig dat de huidige risicobeoordeling wordt uitgebreid tot een beoordeling van het risico in verband met voeder dat beperkte hoeveelheden vlees- en beendermeel bevat. In het kader van deze uitbreiding kan ook aandacht worden besteed aan de variatie van het restrisico door de aanwezigheid van de wervelkolom al naar de leeftijd van de dieren. (6) De in deze beschikking vervatte maatregelen zijn nodig voor de ontwikkeling van de communautaire veterinaire wetgeving en moeten daarom in aanmerking komen voor een financiële bijdrage van de Gemeenschap. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De Commissie zorgt ervoor dat de huidige wetenschappelijke werkzaamheden inzake een kwantitatieve risicobeoordeling van het BSE-restrisico in het licht van nieuw wetenschappelijk bewijsmateriaal worden bijgewerkt en zorgt met name voor de opname in deze beoordeling van BSE-restrisico's in voeder dat geringe hoeveelheden vlees- en beendermeel bevat. De Commissie brengt verslag uit over de uitkomst van de risicobeoordeling aan het Permanent Comité voor de voedselketen en de diergezondheid. Artikel 2 1. Bij de uitvoering van de in artikel 1 bedoelde maatregelen neemt de Commissie als basis de methodologie die is aanbevolen door de voormalige Wetenschappelijke Stuurgroep tijdens de vergadering van 12 en 13 september 2002. Zo nodig verzoekt de Commissie de Europese Autoriteit voor voedselveiligheid (hierna \"Autoriteit\" genoemd) om bijwerking van de methodologie voor de risicobeoordeling. 2. De Commissie verzoekt de Autoriteit technische bijstand te verlenen en een advies uit te brengen over het in artikel 1 bedoelde verslag. Artikel 3 Voor de in artikel 1 bedoelde maatregelen bedraagt de financiële bijdrage van de Gemeenschap niet meer dan 50000 EUR. Artikel 4 Deze beschikking is van toepassing met ingang van 1 januari 2004. Artikel 5 Deze beschikking is gericht tot de lidstaten. Gedaan te Brussel, 29 januari 2004. Voor de Commissie David Byrne Lid van de Commissie (1) PB L 224 van 18.8.1990, blz. 19. Beschikking laatstelijk gewijzigd bij Verordening (EG) nr. 806/2003 (PB L 122 van 16.5.2003, blz. 1). (2) PB L 147 van 31.5.2001, blz. 1. Verordening laatstelijk gewijzigd bij Verordening (EG) nr. 1915/2003 van de Commissie (PB L 283 van 31.10.2003, blz. 29).",
  "source": "EUR LEX"
}