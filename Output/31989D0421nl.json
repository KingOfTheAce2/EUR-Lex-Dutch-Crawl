{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31989D0421:NL:HTML\">",
  "content": "EUR-Lex - 31989D0421 - NL Avis juridique important | 31989D0421 89/421/EEG: Beschikking van de Commissie van 22 juni 1989 tot machtiging van de Helleense Republiek om de handel in zaaizaad van bepaalde rassen van landbouwgewassen te beperken (Slechts de tekst in de Griekse taal is authentiek) Publicatieblad Nr. L 193 van 08/07/1989 blz. 0041 - 0042 ***** BESCHIKKING  VAN DE COMMISSIE van 22 juni 1989 tot machtiging van de Helleense Republiek om de handel in zaaizaad van bepaalde rassen van landbouwgewassen te beperken (Slechts de tekst in de Griekse taal is authentiek) (89/421/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Richtlijn 70/457/EEG van de Raad van 29 september 1970 betreffende de gemeenschappelijke rassenlijst voor landbouwgewassen (1), laatstelijk gewijzigd bij Richtlijn 88/380/EEG (2), en met name op artikel 15, leden 2 en 3, Gezien het door de Helleense Republiek ingediende verzoek, Overwegende dat krachtens artikel 15, lid 1, van Richtlijn 70/457/EEG zaaizaad of pootgoed van rassen die na 1 juli 1972 in ten minste één Lid-Staat overeenkomstig de bepalingen van de genoemde richtlijn zijn toegelaten, na 31 december van het tweede jaar volgende op dat waarin zij zijn toegelaten aan geen enkele handelsbeperking op grond van het ras mag worden onderworpen; Overwegende evenwel dat in artikel 15, lid 2, van Richtlijn 70/457/EEG is bepaald dat in de in artikel 15, lid 3, vermelde gevallen een Lid-Staat die daarom verzoekt, kan worden gemachtigd de handel in zaaizaad en pootgoed van bepaalde rassen te verbieden; Overwegende bovendien dat in artikel 15, lid 7, van Richtlijn 70/457/EEG is bepaald dat voor verzoeken die uiterlijk op 31 december 1985 door Griekenland zijn ingediend en die zijn opgesteld in het kader van het in artikel 15, lid 3, onder c), tweede alternatief, de in lid 1 van datzelfde artikel vastgestelde termijn kan worden verlengd tot en met 30 juni 1989; Overwegende dat het Griekse verzoek betrekking heeft op vroege sojarassen; dat het bedoelde verzoek van vóór 31 december 1985 dateert en is ingediend op grond van het feit dat algemeen bekend is dat dergelijke rassen niet geschikt zijn om in Griekenland te worden geteeld (artikel 15, lid 3, onder c), tweede alternatief, van Richtlijn 70/457/EEG); Overwegende dat de termijn waarin zaaizaad van bepaalde sojarassen door Griekenland aan handelsbeperkingen op grond van het ras kon worden onderworpen bij Beschikking 89/37/EEG van de Commissie (3) tot en met 30 juni 1989 is verlengd, om het onderzoek van het Griekse verzoek te kunnen afsluiten; Overwegende dat dit onderzoek nu voltooid is en heeft uitgewezen dat de in artikel 15, lid 3, onder c), tweede alternatief, van Richtlijn 70/457/EEG bedoelde voorwaarden, namelijk dat de vroege sojarassen momenteel niet geschikt zijn om in Griekenland te worden geteeld, zijn vervuld; Overwegende dat het verzoek van Griekenland met betrekking tot de in Beschikking 89/37/EEG genoemde vroege sojarassen derhalve moet worden ingewilligd; Overwegende dat de in deze beschikking vervatte maatregelen in overeenstemming zijn met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 De Helleense Republiek wordt hierbij gemachtigd om op haar grondgebied de handel te verbieden in zaaizaad van de volgende, in de gemeenschappelijke rassenlijst voor landbouwgewassen van 1989 vermelde rassen: Oliehoudende planten en vezelgewassen Glycine max (L.) Merr. (soja) Effi Maple Arrow Olima Sito Ultra. Artikel 2 De in artikel 1 bedoelde machtiging wordt ingetrokken zodra wordt geconstateerd dat de voorwaarden voor de verlening ervan niet meer zijn vervuld. Artikel 3 De Helleense Republiek deelt de Commissie en de andere Lid-Staten mede vanaf welke datum en op welke wijze zij van de in artikel 1 bedoelde machtiging gebruik maakt. Artikel 4 Deze beschikking is gericht tot de Helleense Republiek. Gedaan te Brussel, 22 juni 1989. Voor de Commissie Ray MAC SHARRY Lid van de Commissie (1) PB nr. L 225 van 12. 10. 1970, blz. 1. (2) PB nr. L 187 van 16. 7. 1988, blz. 31. (3) PB nr. L 15 van 19. 1. 1989, blz. 35.",
  "source": "EUR LEX"
}