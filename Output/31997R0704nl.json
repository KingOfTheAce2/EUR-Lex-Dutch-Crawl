{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997R0704:NL:HTML\">",
  "content": "EUR-Lex - 31997R0704 - NL Avis juridique important | 31997R0704 Verordening (EG) nr. 704/97 van de Commissie van 18 april 1997 houdende uitvoeringsbepalingen van Verordening (EG) nr. 537/97 van de Raad waarbij in de gedeeltelijke terugbetaling van de voor 30 000 ton brouwgerst geïnde invoerrechten wordt voorzien Publicatieblad Nr. L 104 van 22/04/1997 blz. 0020 - 0022 VERORDENING (EG) Nr. 704/97 VAN DE COMMISSIE van 18 april 1997 houdende uitvoeringsbepalingen van Verordening (EG) nr. 537/97 van de Raad waarbij in de gedeeltelijke terugbetaling van de voor 30 000 ton brouwgerst geïnde invoerrechten wordt voorzien DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 537/97 van de Raad van 18 maart 1997 betreffende de opening van een communautair tariefcontingent voor gerst voor verwerking tot mout, van GN-code 1003 00 (1), en met name op artikel 2, Gelet op Verordening (EEG) nr. 1766/92 van de Raad van 30 juni 1992 houdende een gemeenschappelijke ordening der markten in de sector granen (2), laatstelijk gewijzigd bij Verordening (EG) nr. 923/96 van de Commissie (3), en met name op artikel 10, lid 4, Overwegende dat de regeling inzake de invoer van granen in de Gemeenschap nader is uitgewerkt bij Verordening (EG) nr. 1249/96 van de Commissie van 28 juni 1996 tot vaststelling van uitvoeringsbepalingen van Verordening (EEG) nr. 1766/92 van de Raad ten aanzien van de invoerrechten in de sector granen (4), gewijzigd bij Verordening (EG) nr. 641/97 (5); dat in artikel 2, lid 5, van Verordening (EG) nr. 1249/96 is bepaald dat op bepaalde voorwaarden een forfaitaire verlaging van het invoerrecht met 8 ecu per ton geldt voor onder meer brouwgerst; dat voorts in artikel 2, lid 4, van dezelfde verordening is bepaald dat voor bepaalde loshavens in de Gemeenschap een forfaitaire verlaging van het invoerrecht met 2 of 3 ecu per ton geldt; Overwegende dat bij artikel 1 van Verordening (EG) nr. 537/97 een tariefcontingent van 30 000 ton is geopend voor gerst van hoge kwaliteit van GN-code 1003 00 voor verwerking tot mout met het oog op de bereiding van bepaalde soorten bier, dat in tanks met beukenhout rijpt; dat het douanerecht voor deze invoer gelijk is aan 50 % van het op de dag van invoer geldende volledige recht; dat de forfaitaire verlagingen van het invoerrecht waarin Verordening (EG) nr. 1249/96 voorziet, niet mogen worden toegepast; dat derhalve voor een maximumhoeveelheid van 30 000 ton brouwgerst, waarvoor het invoercertificaat tussen 1 juni en 31 december 1996 is aangevraagd, de op grond van Verordening (EG) nr. 1249/96 toegepaste rechten dienen te worden aangepast door het op de dag van het in het vrije verkeer brengen van het ingevoerde product geldende recht met 50 % te verlagen en het aldus verkregen bedrag te verhogen met de forfaitaire verlagingen van het invoerrecht die eventueel bij het in het vrije verkeer brengen zijn toegepast; Overwegende dat het bij Verordening (EG) nr. 537/97 geopende tariefcontingent uitsluitend voor de periode van 1 juni tot en met 31 december 1996 geldt; dat, ondanks het bepaalde in artikel 2 van die verordening, geen bepaling met terugwerkende kracht kan worden vastgesteld om de aard van de ingevoerde gerst te garanderen, en evenmin om de documenten te erkennen die het mogelijk maken deze aard te garanderen; Overwegende dat deze internationale verbintenis ten uitvoer dient te worden gelegd door voor de marktdeelnemers die gedurende de betrokken periode voor brouwdoeleinden bestemde gerst van een specifieke kwaliteit hebben ingevoerd, de mogelijkheid te openen om op hun verzoek voor de verlaging van het invoerrecht in aanmerking te komen, waarbij eventuele forfaitaire verlagingen op die verlaging in mindering moeten worden gebracht; dat derhalve de lidstaten dienen te worden gemachtigd om aan de marktdeelnemers die kunnen bewijzen dat zij tussen 1 juni en 31 december 1996 voor de verlaging van het voor brouwgerst voor de moutbereiding geldende invoerrecht met 8 ecu per ton in aanmerking zijn gekomen, de te veel geïnde rechten terug te betalen; Overwegende dat het Comité van beheer voor granen geen advies heeft uitgebracht binnen de door zijn voorzitter bepaalde termijn, HEEFT DE VOLGENDE VERORDENING VASTGESTELD: Artikel 1 1. Ter uitvoering van artikel 1 van Verordening (EG) nr. 537/97 geldt voor in de Gemeenschap ingevoerde gerst van GN-code 1003 00 voor verwerking tot mout (volgnummer van het contingent: 09.4061) met het oog op de bereiding van bier dat in tanks met beukenhout rijpt, voor welke gerst op grond van artikel 2, lid 5, van Verordening (EG) nr. 1249/96 een forfaitaire verlaging met 8 ecu per ton is toegepast en het in het vrije verkeer brengen tussen 1 juni en 31 december 1996 is geschied, dat voor ten hoogste 30 000 ton op verzoek van de importeur of diens gemachtigde een bedrag wordt terugbetaald dat gelijk is aan 50 % van het volledige invoerrecht voor de daadwerkelijk in het vrije verkeer gebrachte hoeveelheden, verlaagd enerzijds met 8 ecu per ton en anderzijds met een bedrag dat gelijk is aan elke eventuele forfaitaire verlaging van het invoerrecht naar gelang van de loshaven in de Gemeenschap. 2. Binnen 100 dagen na de datum van het van toepassing worden van de onderhavige verordening dienen de belanghebbenden overeenkomstig artikel 880 van Verordening (EEG) nr. 2454/93 van de Commissie (6) bij de bevoegde autoriteit van de lidstaat van afgifte van het invoercertificaat een aanvraag om een verklaring volgens het in de bijlage opgenomen model in, waarin is vermeld welke hoeveelheid voor de in lid 1 bedoelde gedeeltelijke terugbetaling van het recht in aanmerking kan komen. De aanvraag moet vergezeld gaan van het uittreksel van het invoercertificaat dat bewijst dat deze hoeveelheid in het vrije verkeer is gebracht, alsmede van het in artikel 2, lid 5, onder c), van Verordening (EG) nr. 1249/96 bedoelde bewijs van de betrokken verwerking tot mout. Tevens dienen de belanghebbenden een door een overheidsinstantie afgegeven aanvullende verklaring over te leggen waaruit blijkt dat de brouwerij waar de betrokken mout voor de bierbereiding is gebruikt, ten tijde van de verwerking over rijpingstanks met beukenhout beschikte. 3. De lidstaten doen de Commissie binnen een termijn van vijf werkdagen te rekenen vanaf het einde van de in lid 2, eerste alinea, bedoelde termijn per telex, fax of telegram de gegevens toekomen over de hoeveelheden waarop de overeenkomstig de bepalingen van lid 2 ingediende aanvragen om een verklaring betrekking hebben. 4. Op basis van de door de lidstaten verstrekte gegevens stelt de Commissie, in het geval dat de totale hoeveelheid waarvoor aanvragen om een verklaring zijn ingediend, groter is dan 30 000 ton, de lidstaten binnen een termijn van drie werkdagen na het verstrijken van de in lid 3 bedoelde termijn in kennis van het op de hoeveelheden waarvoor de aanvragen om een verklaring zijn ingediend, toe te passen verminderingspercentage. 5. Binnen een termijn van twee werkdagen na het verstrijken van de in lid 4 bedoelde termijn geeft de bevoegde autoriteit van de lidstaat van afgifte van het invoercertificaat overeenkomstig artikel 880 van Verordening (EEG) nr. 2454/93 een verklaring volgens het in de bijlage opgenomen model af, waarin de hoeveelheid is vermeld die voor de gedeeltelijke terugbetaling van het recht in aanmerking kan komen. 6. De verzoeken om terugbetaling moeten binnen een termijn van 30 dagen na het verstrijken van de in lid 5 bedoelde termijn door de belanghebbenden worden ingediend bij het kantoor waar de inklaring is geschied. De verzoeken om terugbetaling moeten vergezeld gaan van: a) het invoercertificaat of een voor eensluidend gewaarmerkt afschrift ervan, b) de in lid 5 bedoelde verklaring en c) de aangifte voor het in het vrije verkeer brengen voor de betrokken invoer. Artikel 2 Deze verordening treedt in werking op de derde dag volgende op die van haar bekendmaking in het Publikatieblad van de Europese Gemeenschappen. Zij is van toepassing vanaf de datum van het van toepassing worden van Verordening (EG) nr. 537/97. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 april 1997. Voor de Commissie Franz FISCHLER Lid van de Commissie (1) PB nr. L 83 van 25. 3. 1997, blz. 7. (2) PB nr. L 181 van 1. 7. 1992, blz. 21. (3) PB nr. L 126 van 24. 5. 1996, blz. 37. (4) PB nr. L 161 van 29. 6. 1996, blz. 125. (5) PB nr. L 98 van 15. 4. 1997, blz. 2. (6) PB nr. L 253 van 11. 10. 1993, blz. 1. BIJLAGE >BEGIN VAN DE GRAFIEK> In artikel 1, leden 2 en 5, bedoeld model van de aanvraag om een verklaring en van de verklaring ten behoeve van de terugbetaling van het recht Nummer van het invoercertificaat waarnaar wordt verwezen: \tTitularis (naam, volledig adres en lidstaat): \tInstantie van afgifte van het uittreksel (naam en adres): \tRechten overgedragen aan (naam, volledig adres en lidstaat): \tHoeveelheid waarvoor de terugbetaling overeenkomstig Verordening (EG) nr. 704/97 kan worden aangevraagd (hoeveelheid in kg): \t\t(Datum en handtekening) >EIND VAN DE GRAFIEK>",
  "source": "EUR LEX"
}