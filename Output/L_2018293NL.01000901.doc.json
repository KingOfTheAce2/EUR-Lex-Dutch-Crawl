{
  "url": "http://www.w3.org/1999/xhtml\"><!--",
  "content": "L_2018293NL.01000901.xml 20.11.2018 NL Publicatieblad van de Europese Unie L 293/9 BESLUIT (GBVB) 2018/1787 VAN DE RAAD van 19 november 2018 tot wijziging en verlenging van Besluit 2010/96/GBVB betreffende een militaire missie van de Europese Unie om de Somalische veiligheidstroepen te helpen opleiden DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 15 februari 2010 heeft de Raad Besluit 2010/96/GBVB ( 1 ) vastgesteld, betreffende een militaire missie van de Europese Unie om de Somalische veiligheidstroepen te helpen opleiden. (2) Op 12 december 2016 is Besluit 2010/96/GBVB bij Besluit (GBVB) 2016/2239 van de Raad ( 2 ) gewijzigd en werd de militaire missie van de EU verlengd tot en met 31 december 2018. (3) Naar aanleiding van de strategische evaluatie van de missie heeft het Politiek en Veiligheidscomité aanbevolen het mandaat van de missie met twee jaar te verlengen. (4) Besluit 2010/96/GBVB dient dienovereenkomstig te worden gewijzigd. (5) Overeenkomstig artikel 5 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de uitwerking en de uitvoering van besluiten en acties van de Unie die gevolgen hebben op defensiegebied. Denemarken neemt niet deel aan de uitvoering van dit besluit en draagt derhalve niet bij aan de financiering van deze missie, HEEFT HET VOLGENDE BESLUIT VASTGESTELD: Artikel 1 Besluit 2010/96/GBVB wordt als volgt gewijzigd: 1) In artikel 1 wordt lid 2 vervangen door: „2.   Met het oog op de verwezenlijking van de in lid 1 genoemde doelstellingen wordt de militaire missie van de EU ingezet in Somalië om enerzijds door middel van strategisch advies bij te dragen aan de institutionele opbouw in de defensiesector en anderzijds door middel van opleiding, advies en begeleiding directe steun te verlenen aan het Somalisch Nationaal leger. Vanaf 2019 draagt de militaire missie van de EU in het bijzonder bij aan de ontwikkeling van de eigen opleidingscapaciteit van het Somalisch Nationaal leger, opdat opleidingsactiviteiten voor tactische eenheden kunnen worden overgedragen zodra er aan de voorwaarden is voldaan; zij houdt toezicht op opleiding die door Somalië wordt geleid en uitgevoerd. De militaire missie van de EU moet daarnaast paraat staan om, met de middelen en vermogens waarover zij beschikt, steun te verlenen aan andere actoren van de Unie bij de uitvoering van hun respectieve mandaten op veiligheids- en defensiegebied in Somalië.”. 2) Aan artikel 10 wordt het volgende lid toegevoegd: „7.   Het financieel referentiebedrag ter dekking van de gemeenschappelijke kosten van de militaire missie van de EU voor het tijdvak van 1 januari 2019 tot en met 31 december 2020 bedraagt 22 980 000 EUR. Het in artikel 25, lid 1, van Besluit (GBVB) 2015/528 bedoelde percentage van het referentiebedrag bedraagt 0 % en het in artikel 34, lid 3, van dat besluit bedoelde percentage bedraagt 0 %.”. 3) In artikel 12 wordt lid 2 vervangen door: „2.   Het mandaat van de militaire missie van de EU eindigt op 31 december 2020.”. Artikel 2 Dit besluit treedt in werking op de datum waarop het wordt vastgesteld. Gedaan te Luxemburg, 19 november 2018. Voor de Raad De voorzitter F. MOGHERINI ( 1 ) Besluit 2010/96/GBVB van de Raad van 15 februari 2010 betreffende een militaire missie van de Europese Unie om de Somalische veiligheidstroepen te helpen opleiden ( PB L 44 van 19.2.2010, blz. 16 ). ( 2 ) Besluit (GBVB) 2016/2239 van de Raad van 12 december 2016 tot wijziging en verlenging van Besluit 2010/96/GBVB betreffende een militaire missie van de Europese Unie om de Somalische veiligheidstroepen te helpen opleiden ( PB L 337 van 13.12.2016, blz. 16 ).",
  "source": "EUR LEX"
}