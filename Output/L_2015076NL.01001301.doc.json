{
  "url": "http://www.w3.org/1999/xhtml\"><!--",
  "content": "L_2015076NL.01001301.xml 20.3.2015 NL Publicatieblad van de Europese Unie L 76/13 UITVOERINGSVERORDENING (EU) 2015/460 VAN DE COMMISSIE van 19 maart 2015 tot vaststelling van technische uitvoeringsnormen met betrekking tot de procedure betreffende de goedkeuring van een intern model overeenkomstig Richtlijn 2009/138/EG van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2009/138/EG van het Europees Parlement en de Raad van 25 november 2009 betreffende de toegang tot en uitoefening van het verzekerings- en het herverzekeringsbedrijf (Solvabiliteit II) ( 1 ) , en met name artikel 114, lid 2, Overwegende hetgeen volgt: (1) Verzekerings- en herverzekeringsondernemingen moeten voldoen aan de vereisten voor interne modellen van Richtlijn 2009/138/EG. Zij mogen hun interne model wijzigen overeenkomstig de goedgekeurde gedragslijn voor de wijziging van het model ingevolge artikel 115 van Richtlijn 2009/138/EG. (2) Ingrijpende wijzigingen in het interne model, een combinatie van niet-ingrijpende wijzigingen die als een ingrijpende wijziging wordt aangemerkt, en wijzigingen in de gedragslijn voor de wijziging van het model zijn onderworpen aan voorafgaande goedkeuring door de toezichthoudende autoriteiten. Regels met betrekking tot de te volgen procedure voor de goedkeuring van interne modellen moeten op consistente wijze gelden voor de goedkeuring van ingrijpende wijzigingen in het interne model en voor alle wijzigingen in de gedragslijn voor de wijziging van het model. (3) De opneming van nieuwe elementen in het interne model, zoals de opneming van extra risico's die niet in het toepassingsgebied van het interne model zijn opgenomen, of bedrijfsonderdelen, zijn onderworpen aan goedkeuring door de toezichthouders als vastgesteld in artikel 112 van Richtlijn 2009/138/EG. (4) Wegens onderlinge afhankelijkheden tussen verschillende goedkeuringsaanvragen ingevolge Richtlijn 2009/138/EG moet de verzekerings- of herverzekeringsonderneming bij de aanvraag om goedkeuring van een intern model de toezichthoudende autoriteit in kennis stellen van andere aanvragen om goedkeuring van de bestanddelen opgesomd in artikel 308 bis, lid 1, van Richtlijn 2009/138/EG die momenteel lopen of voor de volgende zes maanden gepland zijn. Een dergelijk vereiste is noodzakelijk om ervoor te zorgen dat de toezichtsbeoordelingen op transparante en onbevooroordeelde informatie zijn gebaseerd. (5) In het kader van de voor de goedkeuring van een intern model en van ingrijpende wijzigingen in het interne model te volgen procedure, dient te worden voorzien in doorlopende communicatie tussen de toezichthoudende autoriteiten en de verzekerings- of herverzekeringsonderneming. Het is passend om reeds met de communicatie te beginnen voordat de formele aanvraag bij de toezichthoudende autoriteiten wordt ingediend. Die communicatie moet doorgaan nadat het interne model of de ingrijpende wijziging is goedgekeurd door middel van het toezichtsproces. (6) Tijdens het goedkeuringsproces moeten de toezichthoudende autoriteiten om aanpassingen in het interne model of betreffende het in artikel 113 van Richtlijn 2009/138/EG bedoelde overgangsplan kunnen verzoeken. (7) De bepalingen van deze verordening betreffende de procedures die moeten worden gevolgd voor de goedkeuring, de goedkeuring van wijzigingen in het interne model en de goedkeuring van de gedragslijn voor de wijziging van het model voor interne modellen dat op individueel niveau wordt gebruikt, moeten op consistente wijze gelden voor de procedures voor interne modellen voor de berekening van het geconsolideerde solvabiliteitskapitaalvereiste van de groep en voor de interne modellen van de groep. (8) Deze verordening is gebaseerd op de ontwerpen van technische uitvoeringsnormen die de Europese Autoriteit voor verzekeringen en bedrijfspensioenen aan de Europese Commissie heeft voorgelegd. (9) De Europese Autoriteit voor verzekeringen en bedrijfspensioenen heeft openbare publieksraadplegingen gehouden over de ontwerpen van technische uitvoeringsnormen waarop deze verordening is gebaseerd, de potentiële desbetreffende kosten en baten geanalyseerd en het advies van de overeenkomstig artikel 37 van Verordening (EU) nr. 1094/2010 van het Europees Parlement en de Raad opgerichte Stakeholdersgroep ingewonnen ( 2 ) . (10) Ter bevordering van de rechtszekerheid omtrent het toezichtkader gedurende de in artikel 308 bis van Richtlijn 2009/138/EG bedoelde periode van gefaseerde invoering, welke op 1 april 2015 zal aanvangen, is het van belang ervoor te zorgen dat deze verordening zo spoedig mogelijk in werking treedt, namelijk op de dag na die van de bekendmaking ervan in het Publicatieblad van de Europese Unie , HEEFT DE VOLGENDE VERORDENING VASTGESTELD: Artikel 1 Voorwerp Deze verordening specificeert: a) de in artikel 112 van Richtlijn 2009/138/EG bedoelde procedure wat betreft de goedkeuring van door verzekerings- en herverzekeringsondernemingen ingediende aanvragen om gebruik te maken van geheel en gedeeltelijk interne modellen voor de berekening van het solvabiliteitskapitaalvereiste; b) de procedure voor de goedkeuring van door verzekerings- en herverzekeringsondernemingen ingediende aanvragen voor een ingrijpende wijziging in het interne model en wijzigingen in de gedragslijn voor de wijziging van het interne model overeenkomstig artikel 115 van Richtlijn 2009/138/EG. Artikel 2 Aanvraag om het solvabiliteitskapitaalvereiste met behulp van een intern model te berekenen 1.   Een verzekerings- of herverzekeringsonderneming dient bij de toezichthoudende autoriteit een schriftelijke goedkeuringsaanvraag in voor de berekening van het solvabiliteitskapitaalvereiste met behulp van een intern model. 2.   De aanvraag wordt bij de toezichthoudende autoriteiten ingediend in een van de officiële talen van de lidstaat waarin het hoofdkantoor van de verzekerings- of herverzekeringsonderneming is gelegen, dan wel in een taal die met de toezichthoudende autoriteiten is overeengekomen. 3.   Bij een aanvraag om het solvabiliteitskapitaalvereiste met behulp van een intern model te berekenen, dienen verzekerings- en herverzekeringsondernemingen documenten in die aantonen dat het interne model voldoet aan de vereisten van de artikelen 101 en 120 tot en met 125 van Richtlijn 2009/138/EG en, bij een gedeeltelijk intern model, ook van artikel 113 van Richtlijn 2009/138/EG. De toezichthoudende autoriteit kan om extra informatie verzoeken overeenkomstig artikel 3. 4.   De in lid 3 bedoelde documenten omvatten ten minste: a) een begeleidende brief inclusief: i) een verzoek tot goedkeuring van het gebruik vanaf een bepaalde datum van een intern model om het solvabiliteitskapitaalvereiste te berekenen en een algemene toelichting bij het interne model met een beknopte beschrijving van de structuur en het toepassingsgebied van het model; ii) een bevestiging van de aan de aanvraag voorafgaande periode tijdens dewelke het interne model in het risicomanagementsysteem en bij het besluitvormingsproces is gebruikt conform de vereisten van artikel 120 van Richtlijn 2009/138/EG; iii) een bevestiging dat de aanvraag volledig is en een accurate beschrijving van het interne model bevat en dat geen relevante feiten zijn weggelaten; iv) een bevestiging dat de verzekerings- of herverzekeringsonderneming deel uitmaakt van een groep die het geconsolideerde solvabiliteitskapitaalvereiste van de groep met behulp van een intern model berekent, dan wel dat een aanvraag is ingediend om het geconsolideerde solvabiliteitskapitaalvereiste van de groep met behulp van een intern model te berekenen, maar dat nog geen kennisgeving van de beslissing is ontvangen; v) een lijst van andere aanvragen die de verzekerings- of herverzekeringsonderneming heeft ingediend of momenteel binnen de komende zes maanden gepland zijn voor de goedkeuring van elk van de bestanddelen die worden opgesomd in artikel 308 bis, lid 1, van Richtlijn 2009/138/EG, alsook de betrokken aanvraagdatums; vi) de contactgegevens van het personeel binnen de verzekerings- en herverzekeringsonderneming dat betrokken is bij de activiteiten in verband met het interne model en van het personeel binnen deze onderneming waarbij de verzoeken om extra informatie kunnen worden ingediend; b) een toelichting bij de wijze waarop het interne model alle materiële en kwantificeerbare risico's van de verzekerings- of herverzekeringsonderneming omvat. Indien de aanvraag tot goedkeuring op een gedeeltelijk intern model betrekking heeft, blijft de toelichting beperkt tot de materiële en kwantificeerbare risico's die binnen het toepassingsgebied van het gedeeltelijk interne model vallen en verstrekt de verzekerings- of herverzekeringsonderneming ook een toelichting bij de wijze waarop aan de in artikel 113 van Richtlijn 2009/138/EG bedoelde extra voorwaarden is voldaan; c) een toelichting bij de toereikende en effectieve wijze waarop het interne model in het risicomanagementsysteem is geïntegreerd en de rol die het speelt in het governancesysteem, inclusief de wijze waarop het interne model de verzekerings- of herverzekeringsonderneming in staat stelt doorlopend risico's te onderkennen, te meten, te bewaken, te beheren en te rapporteren; daartoe bevat de aanvraag de desbetreffende uittreksels uit de in artikel 41, lid 3, van Richtlijn 2009/138/EG bedoelde, schriftelijk vastgelegde beleidslijnen voor het risicomanagement; d) een beoordeling en motivering door de verzekerings- of herverzekeringsonderneming van de materiële sterke en zwakke punten en beperkingen van het interne model, met inbegrip van een zelfbeoordeling van de inachtneming van de in lid 2 bedoelde vereisten; de verzekerings- of herverzekeringsonderneming ontvouwt ook haar plan voor een toekomstige verbetering van het interne model om geconstateerde zwakke punten of beperkingen aan te pakken of om het interne model verder te ontwikkelen of uit te breiden; e) wanneer de verzekerings- of herverzekeringsonderneming deel uitmaakt van een groep die het solvabiliteitskapitaalvereiste met behulp van een intern model berekent, dan wel een aanvraag heeft ingediend om het geconsolideerde solvabiliteitskapitaalvereiste van de groep met behulp van een intern model te berekenen, maar nog geen kennisgeving van de beslissing heeft ontvangen, een motivering waarom het interne model van de groep niet geschikt is voor het risicoprofiel van de onderneming en een beschrijving van de verschillen tussen het op individueel niveau te gebruiken interne model en het interne model van de groep; f) de technische specificaties van het interne model met een gedetailleerde beschrijving van de structuur van het interne model, samen met een lijst en motivering van de aannamen die aan het interne model ten grondslag liggen wanneer een aanpassing van deze aannamen een significant effect op het solvabiliteitskapitaalvereiste zou hebben; g) een toelichting bij de deugdelijkheid van het internecontrolesysteem van de verzekerings- of herverzekeringsonderneming, rekening houdend met de structuur en het bereik van het model; h) een toelichting bij de toereikendheid van de middelen, vaardigheden en objectiviteit van het personeel dat voor de ontwikkeling en validering van het interne model verantwoordelijk is; i) de gedragslijn voor de wijziging van het interne model als bedoeld in artikel 115 van Richtlijn 2009/138/EG; j) een beschrijving van het proces dat zorgt voor de samenhang tussen de methoden die gebruikt worden voor de berekening van de kansverdelingsverwachting met de methoden die gebruikt worden voor de berekening van technische voorzieningen overeenkomstig artikel 121, lid 2, van Richtlijn 2009/138/EG; k) een overzicht van de in het interne model gehanteerde gegevens, met vermelding van de bron, de kenmerken en het gebruik ervan en een beschrijving van het proces dat ervoor zorgt dat gegevens juist, volledig en passend zijn; l) de resultaten van de laatste toeschrijving van winsten en verliezen en de specificatie van de toeschrijving van winsten en verliezen in overeenstemming met artikel 123 van Richtlijn 2009/138/EG, met inbegrip van winst en verlies, de belangrijke bedrijfsonderdelen van de onderneming en de toeschrijving van de totale winsten of verliezen aan de risicocategorieën en belangrijke bedrijfsonderdelen; m) een beschrijving van het proces van onafhankelijke validering van het interne model en een verslag van de resultaten van de meest recente validatie in overeenstemming met artikel 124 van Richtlijn 2009/138/EG, inclusief welke aanbevelingen zijn gedaan en hoe deze zijn opgevolgd; n) de inventaris van de documenten die deel uitmaken van de documentatie van het interne model als genoemd in artikel 125 van Richtlijn 2009/138/EG; o) indien een verzekerings- of herverzekeringsonderneming een model of gegevens van een derde partij gebruikt zoals bedoeld in artikel 126 van Richtlijn 2009/138/EG, een bewijs dat het gebruik van een dergelijk extern model of dergelijke externe gegevens geen afbreuk doet aan het vermogen van de verzekerings- of herverzekeringsonderneming om te voldoen aan de vereisten van de artikelen 101 en 120 tot en met 125 van die richtlijn en, bij een gedeeltelijk intern model ingevolge artikel 113 van die richtlijn, de geschiktheid van dat model of die gegevens voor gebruik binnen het interne model en een toelichting waarom de voorkeur uitgaat naar externe modellen of gegevens in plaats van naar interne modellen of gegevens; p) een schatting van het met het interne model berekende solvabiliteitskapitaalvereiste op het meest gedetailleerde niveau overeenkomstig de risicocategorisatie van de verzekerings- of herverzekeringsonderneming, en een schatting van het met de standaardformule berekende solvabiliteitskapitaalvereiste op het meest gedetailleerde niveau van de standaardformule voor het laatste tijdstip vóór de datum van indiening van de aanvraag waarop het solvabiliteitskapitaalvereiste met de standaardformule is berekend. In geval van een aanvraag voordat enige solvabiliteitskapitaalvereiste is berekend, wordt de schatting van het solvabiliteitskapitaalvereiste volgens de standaardformule met de parameters van de standaardformule en niet met de parameters die specifiek zijn voor de verzekerings- of herverzekeringsonderneming berekend; q) de vermelding van de onderdelen van het bedrijf van de verzekerings- of herverzekeringsonderneming die als een belangrijk bedrijfsonderdeel zijn geclassificeerd, en een motivering van deze classificatie; r) in geval van gedeeltelijk interne modellen, een beschrijving van de wijze waarop de voorgestelde integratietechniek voldoet aan de vereisten van artikel 113, lid 1, van Richtlijn 2009/138/EG, en, in geval van een techniek die verschilt van de standaardtechniek als bedoeld in artikel 239, lid 1, van Gedelegeerde Verordening (EU) 2015/35 van de Commissie ( 3 ) , een motivering van de voorgestelde integratietechniek. 5.   De verzekerings- en herverzekeringsonderneming dient documenten in die aantonen dat de aanvraag door de bestuurlijke, beleidsbepalende of toezichthoudende organen is goedgekeurd, als genoemd in artikel 116 van Richtlijn 2009/138/EG. 6.   De verzekerings- of herverzekeringsonderneming verstrekt een inventaris van alle documenten en bewijsstukken die in de aanvraag zijn opgenomen. Indien de inhoud van een document relevant is voor andere documenten, vestigt de verzekerings- of herverzekeringsonderneming de aandacht op de aard van de relevantie en neemt zij verwijzingen op. Artikel 3 Beoordeling van de aanvraag 1.   De toezichthoudende autoriteit bevestigt de ontvangst van de aanvraag van de verzekerings- of herverzekeringsonderneming. 2.   Binnen 30 dagen na de datum van ontvangst van de aanvraag nemen de toezichthoudende autoriteiten een beslissing over de volledigheid van de aanvraag. Een aanvraag om het solvabiliteitskapitaalvereiste met behulp van een intern model te berekenen, wordt als volledig aangemerkt indien ze alle in artikel 2, lid 2, genoemde bewijsstukken bevat. 3.   Wanneer de toezichthoudende autoriteiten oordelen dat de aanvraag niet volledig is, stellen zij de verzekerings- of herverzekeringsonderneming die de aanvraag heeft ingediend, er onverwijld van in kennis dat de goedkeuringsperiode van zes maanden nog niet is aangevangen en vermelden zij de redenen waarom de aanvraag niet volledig is. 4.   Wanneer de toezichthoudende autoriteiten oordelen dat de aanvraag volledig is, stellen zij de verzekerings- of herverzekeringsonderneming die de aanvraag heeft ingediend, in kennis van het feit dat de aanvraag volledig is en van de datum waarop de periode van zes maanden aanvangt. Die datum is de datum waarop de volledige aanvraag is ontvangen. 5.   Ook al hebben de toezichthoudende autoriteiten een aanvraag als volledig beschouwd, toch kunnen zij de extra informatie vragen die noodzakelijk is voor het uitvoeren van de beoordeling. In de aanvraag wordt vermeld welke extra informatie vereist is en waarom. 6.   De verzekerings- of herverzekeringsonderneming zorgt ervoor dat gedurende de gehele beoordeling van de aanvraag alle in artikel 125 van Richtlijn 2009/138/EG bedoelde documenten, onder meer ook in elektronische vorm telkens wanneer mogelijk, ter beschikking van de toezichthoudende autoriteiten worden gesteld. 7.   Bij de beoordeling van de aanvraag wordt er doorlopend met de verzekerings- of herverzekeringsonderneming gecommuniceerd en kan er verzocht worden het intern model aan te passen, en, wanneer het om een gedeeltelijk intern model gaat, kan er gevraagd worden een overgangsplan in te dienen als bedoeld in artikel 113 van Richtlijn 2009/138/EG. 8.   Als de toezichthoudende autoriteiten vaststellen dat goedkeuring van het interne model mogelijk zou zijn onder voorbehoud van aanpassingen ervan, kunnen zij dit ter kennis brengen van de betrokken verzekerings- of herverzekeringsonderneming. 9.   Indien toezichthoudende autoriteiten om verdere informatie of aanpassingen van het interne model verzoeken, kan de verzekerings- of herverzekeringsonderneming een opschorting van de in artikel 112, lid 4, van Richtlijn 2009/138/EG bedoelde goedkeuringsperiode van zes maanden vragen. Deze opschorting eindigt zodra de verzekerings- of herverzekeringsonderneming de nodige aanpassingen heeft aangebracht en de toezichthoudende autoriteiten een gewijzigde aanvraag met gegevens tot staving van de aanpassingen hebben ontvangen. De toezichthoudende autoriteiten stellen de verzekerings- of herverzekeringsonderneming vervolgens in kennis van de nieuwe einddatum van de goedkeuringsperiode. Artikel 4 Recht van de onderneming om de aanvraag in te trekken De verzekerings- of herverzekeringsonderneming die de aanvraag heeft ingediend om het solvabiliteitskapitaalvereiste met behulp van een intern model te berekenen, kan de aanvraag te allen tijde schriftelijk door middel van kennisgeving aan de toezichthoudende autoriteit intrekken voordat een beslissing over de aanvraag is genomen. Artikel 5 Beslissing over het verzoek 1.   De toezichthoudende autoriteit keurt de aanvraag voor het gebruik van een intern model alleen goed als zij ervan overtuigd is dat de systemen van de verzekerings- of herverzekeringsonderneming voor het onderkennen, meten, bewaken, beheren en rapporteren van risico's toereikend zijn, en met name als zij ervan overtuigd is dat het interne model voldoet aan de vereisten van de artikelen 101, 112 en 120 tot en met 125 van Richtlijn 2009/138/EG en ook artikel 113 van die richtlijn in het geval van een gedeeltelijk intern model. 2.   Bovendien keurt de toezichthoudende autoriteit de aanvraag voor het gebruik van een intern model alleen goed als zij ervan overtuigd is dat de gedragslijn voor het wijzigen van het model voldoet aan de vereisten van artikel 115 van Richtlijn 2009/138/EG. Wanneer de toezichthoudende autoriteit tot een besluit over een aanvraag is gekomen, stelt zij de verzekerings- of herverzekeringsonderneming onverwijld schriftelijk in kennis van haar besluit. Dat besluit omvat: a) indien de toezichthoudende autoriteit de aanvraag goedkeurt, de aanvangsdatum vanaf wanneer het model voor de berekening van het solvabiliteitskapitaalvereiste wordt gebruikt; b) indien de toezichthoudende autoriteit de aanvraag goedkeurt, alle voorwaarden in verband met het goedkeuringsbesluit alsmede de gronden voor die voorwaarden; c) indien de toezichthoudende autoriteit de aanvraag afwijst, de gronden waarop het besluit is gebaseerd; d) indien de toezichthoudende autoriteit overeenkomstig artikel 113 van Richtlijn 2009/138/EG een overgangsplan heeft gevraagd, een besluit over de goedkeuring van het in artikel 6 bedoelde overgangsplan. 3.   De toezichthoudende autoriteiten maken niet openbaar dat een verzekerings- of herverzekeringsonderneming gevraagd heeft gebruik te maken van een intern model voor de berekening van het solvabiliteitskapitaalvereiste, en dat een aanvraag is afgewezen of ingetrokken. Artikel 6 Overgangsplan om het toepassingsgebied van het model uit te breiden 1.   In het in artikel 113, lid 2, van Richtlijn 2009/138/EG bedoelde geval licht de toezichthoudende autoriteit toe waarom zij een overgangsplan verlangt en stelt zij het minimumtoepassingsgebied vast dat het interne model na de uitvoering van het overgangsplan moet bestrijken. 2.   Het overgangsplan wordt door het bestuurlijk, beleidsbepalend of toezichthoudend orgaan van een verzekerings- of herverzekeringsonderneming goedgekeurd en bevat een duidelijke omschrijving van de uitvoeringstermijn van het plan, de uitbreiding van het toepassingsgebied en de benodigde maatregelen en middelen om het toepassingsgebied van het interne model uit te breiden. De toezichthoudende autoriteiten beoordelen het door de onderneming gepresenteerde plan. Indien nodig, kan de toezichthoudende autoriteit verlangen dat een door het bestuurlijk, beleidsbepalend of toezichthoudend orgaan goedgekeurd gewijzigd overgangsplan ter goedkeuring wordt voorgelegd. 3.   Wanneer de onderneming verzuimt uitvoering te geven aan het overgangsplan om het toepassingsgebied van het model uit te breiden, kan de toezichthoudende autoriteit, onverminderd enigerlei andere beschikbare toezichtmaatregelen, elk van de volgende maatregelen treffen: a) de uitvoeringstermijn van het plan verlengen; b) de uitvoeringstermijn van het plan verlengen, mits wijzigingen in het plan worden aangebracht; c) van de verzekerings- of herverzekeringsonderneming verlangen dat zij het solvabiliteitskapitaalvereiste berekent volgens de standaardformule als beschreven in de artikelen 103 tot en met 111 van Richtlijn 2009/138/EG; d) toestaan dat een gedeeltelijk intern model met een beperkter toepassingsgebied dan het in lid 1 bedoelde minimumtoepassingsgebied wordt gebruikt. Artikel 7 Wijzigingen in het interne model 1.   De verzekerings- of herverzekeringsonderneming neemt in de aanvraag voor de goedkeuring van een ingrijpende wijziging in het interne model documenten op die aantonen dat na toepassing van de ingrijpende wijzigingen in het interne model, aan de vereisten van de artikelen 101, 112 en 120 tot en met 126 van Richtlijn 2009/138/EG en ook artikel 113 van die richtlijn, in het geval van een gedeeltelijk intern model, zou zijn voldaan. 2.   De verzekerings- of herverzekeringsonderneming neemt in de aanvraag de in artikel 2 beschreven documenten op wanneer de inhoud ervan door de ingrijpende wijziging in het interne model wordt beïnvloed, samen met een indicatie van de daarin aangebrachte wijzigingen, alsook een gedetailleerde beschrijving van de kwalitatieve en kwantitatieve effecten van de ingrijpende wijziging op het goedgekeurde interne model en de resultaten ervan. Artikel 8 Wijzigingen in de gedragslijn voor de wijziging van het interne model 1.   De verzekerings- of herverzekeringsonderneming neemt in de goedkeuringsaanvraag voor een wijziging in de gedragslijn voor het wijzigen van het interne model de reden op voor de wijziging van de gedragslijn voor het wijzigen van het interne model en toont aan dat, na toepassing van de wijzigingen, de vereisten voor de goedkeuring van deze gedragslijn zouden zijn nageleefd. 2.   De toezichthoudende autoriteiten stemmen met de aanvraag tot wijziging van de gedragslijn voor de wijziging van het interne model pas in wanneer zij ervan overtuigd zijn dat het toepassingsgebied van de gedragslijn ruim genoeg is en dat de procedures als beschreven in de gedragslijn voor het wijzingen van het interne model ervoor zorgen dat het interne model doorlopend voldoet aan de vereisten van de artikelen 101, 112 en 120 tot en met 125 van Richtlijn 2009/138/EG en, bij een gedeeltelijk intern model, ook artikel 113 van die richtlijn. Artikel 9 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 maart 2015. Voor de Commissie De voorzitter Jean-Claude JUNCKER ( 1 ) PB L 335 van 17.12.2009, blz. 1 . ( 2 ) Verordening (EU) nr. 1094/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor verzekeringen en bedrijfspensioenen), tot wijziging van Besluit nr. 716/2009/EG en tot intrekking van Besluit 2009/79/EG van de Commissie ( PB L 331 van 15.12.2010, blz. 48 ). ( 3 ) Gedelegeerde Verordening (EU) 2015/35 van de Commissie van 10 oktober 2014 tot aanvulling van Richtlijn 2009/138/EG van het Europees Parlement en de Raad betreffende de toegang tot en uitoefening van het verzekerings- en het herverzekeringsbedrijf (Solvabiliteit II) ( PB L 12 van 17.1.2015, blz. 1 ).",
  "source": "EUR LEX"
}