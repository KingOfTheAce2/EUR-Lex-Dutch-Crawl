{
  "url": "http://www.w3.org/1999/xhtml\">",
  "content": "L_202401837NL.000101.fmx.xml Publicatieblad van de Europese Unie NL L-serie 2024/1837 28.6.2024 BESLUIT (GBVB) 2024/1837 VAN DE RAAD van 28 juni 2024 tot wijziging van Besluit (GBVB) 2024/385 tot vaststelling van beperkende maatregelen tegen degenen die gewelddadige acties door Hamas en de Palestijnse Islamitische Jihad steunen, faciliteren of mogelijk maken DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 19 januari 2024 heeft de Raad Besluit (GBVB) 2024/385 ( 1 ) vastgesteld. (2) Gezien de aanhoudende dreiging van Hamas en de Palestijnse Islamitische Jihad, moeten zes personen en drie entiteiten worden toegevoegd aan de lijsten in de bijlage bij Besluit (GBVB) 2024/385. (3) Besluit (GBVB) 2024/385 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2024/385 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 28 juni 2024. Voor de Raad De voorzitter H. LAHBIB ( 1 ) Besluit (GBVB) 2024/385 van de Raad van 19 januari 2024 tot vaststelling van beperkende maatregelen tegen degenen die gewelddadige acties door Hamas en de Palestijnse Islamitische Jihad steunen, faciliteren of mogelijk maken ( PB L, 2024/385, 19.1.2024, ELI: http://data.europa.eu/eli/dec/2024/385/oj ). BIJLAGE De bijlage bij Besluit (GBVB) 2024/385 wordt als volgt gewijzigd: 1) De volgende vermeldingen worden toegevoegd in subrubriek A “Natuurlijke personen”: Naam Identificatiegegevens Motivering Datum van plaatsing op de lijst “7. Jamil Yusuf Ahmad Aliyan Geboortedatum: 1.1.1955 Nationaliteit: Palestijns Geslacht: mannelijk Functie: functionaris van de Palestijnse Islamitische Jihad en leider van de Muhjat Al-Quds Foundation Jamil Yusuf Ahmad Aliyan is functionaris van de Palestijnse Islamitische Jihad (PIJ) en leider van de Muhjat Al-Quds Foundation. De Muhjat Al-Quds Foundation is een door de PIJ geleide en door Iran gefinancierde organisatie die in de eerste plaats financiële steun verleent aan de families van PIJ-strijders en -gevangenen. Bovendien maakte Aliyan deel uit van het uitvoerend comité van de PIJ, waardoor hij toezicht hield op de financiën van de PIJ. Jamil Yusuf Ahmad Aliyan neemt derhalve deel aan de financiering van de PIJ. 28.6.2024 8. Ahmed Sharif Abdallah Odeh Geboortedatum: 20.2.1951 Geboorteplaats: Jordanië Nationaliteit: Jordaans Geslacht: mannelijk Functie: voormalig manager buitenlandse investeringen van Hamas en huidige rapporteur voor de sjoeraraad Ahmed Sharif Abdallah Odeh leidt de buitenlandse beleggingsactiviteiten van Hamas. Hij is al jaren betrokken bij de buitenlandse beleggingsportefeuille van de groep. Hij was eerst belast met het dagelijks beheer van de beleggingsportefeuille en houdt nu toezicht op deze portefeuille namens de sjoeraraad van Hamas. Bovendien is hij aandeelhouder en lid van de raad van bestuur van verschillende lege vennootschappen van Hamas. Ahmed Sharif Abdallah Odeh neemt derhalve deel aan de financiering van Hamas. 28.6.2024 9. Ali Morshed Shirazi Geboortedatum: 7.2.1969 Geboorteplaats: Najaf, Irak Nationaliteit: Iraans Geslacht: mannelijk Functie: hoge functionaris van de Quds-eenheid van de Islamitische Revolutionaire Garde Ali Morshed Shirazi is een hoge functionaris van de Quds-eenheid van de Islamitische Revolutionaire Garde (IRGC-QF) en is werkzaam als hoofd van het bureau van de Palestijnse afdeling, die vanuit Libanon actief is. De IRGC-QF verleent financiële steun, alsook opleiding, inlichtingen en andere vormen van bijstand aan Hamas en de Palestijnse Islamitische Jihad. Binnen zijn organisatie is Shirazi belast met de toezichts- en controle-eenheid die verantwoordelijk is voor de uitvoering van militaire operaties. Samen met de leider van de Palestijnse afdeling van de IRGC-QF, Sa’id Izadi, exploiteert hij ook de cybereenheid, die de operaties van Hamas ondersteunt door informatie te extraheren uit de telefoons van Israëlische soldaten. Bovendien heeft hij om bijstand verzocht van de technische eenheid van de IRGC-QF (eenheid 340) ter ondersteuning van de PIJ. Ali Morshed Shirazi neemt derhalve deel aan het mogelijk maken van gewelddadige acties door Hamas en PIJ. 28.6.2024 10. Zuheir Shamlakh Geboortedatum: 15.11.1980 Nationaliteit: Palestijns Geslacht: mannelijk Functie: geldwisselaar en financiële facilitator voor cryptovaluta bij Hamas Zuheir Shamlakh is een financiële facilitator en geldwisselaar die financiële overdrachten van Iran naar Hamas mogelijk maakt. Hij gebruikt zijn bedrijven Al-Markaziya li-Siarafa en Arab China Trading Company om middelen door te sluizen naar de Izz al-Din al-Qassam-brigades, de militaire vleugel van Hamas. Zuheir Shamlakh speelde een belangrijke rol bij de overstap van Hamas naar cryptovaluta om detectie door de Israëlische autoriteiten te voorkomen. Zuheir Shamlakh neemt derhalve deel aan de financiering van Hamas. 28.6.2024 11. Ismail Barhoum Geboortedatum: 23.12.1968 Geboorteplaats: Rafah Nationaliteit: Palestijns Geslacht: mannelijk Functie: lid van het politiek bureau van Hamas in Gaza en van het bestuur van de sjoeraraad, hoofd van de vereniging van liefdadigheidsinstellingen van Hamas Ismail Barhoum is lid van het politiek bureau van Hamas en de sjoeraraad van Hamas. Hij is ook hoofd van de vereniging van liefdadigheidsinstellingen van Hamas, die toezicht houdt op 400 liefdadigheidsorganisaties. Die liefdadigheidsorganisaties worden gebruikt om middelen naar Hamas te geleiden. Ismail Barhoum neemt derhalve deel aan de financiering van Hamas. 28.6.2024 12. Maher Rebhi Obeid Geboortedatum: 10.3.1958 Geboorteplaats: Amman, Jordanië Nationaliteit: Palestijns Geslacht: mannelijk Functie: politiek leider van Hamas en lid van het politiek bureau van Hamas Maher Rebhi Obeid is sinds 2010 lid van het politiek bureau van Hamas. Obeid is verantwoordelijk voor het hoofdkwartier van Hamas op de Westelijke Jordaanoever, dat verantwoordelijk is voor het aansturen van terroristen van Hamas op de Westelijke Jordaanoever, het leiden van terroristische aanslagen, het bouwen van infrastructuur voor terroristische activiteiten en het geven van instructies voor terroristische aanslagen tegen Israël en de Palestijnse Autoriteit. Maher Rebhi Obeid neemt derhalve deel aan de planning en voorbereiding van gewelddadige acties van Hamas, en steunt en voert in naam van Hamas acties uit die de veiligheid van Israël ondermijnen en bedreigen. 28.6.2024” 2) De volgende subrubriek en vermeldingen worden toegevoegd: “B. Rechtspersonen, groepen, entiteiten en lichamen Naam Identificatiegegevens Motivering Datum van plaatsing op de lijst 1. Zawaya Group for Development and Investment Co Ltd Ook bekend als: Zawaya Group Co; Zawaya Group for Development and Investment; Zawaya Group for Development and Investment Co; Zawaya Group for Development and Investment Company Actieve regio: Sudan Eigenaar en voorzitter: Hamza Abdelbasit Zawaya Group for Development and Investment Co Ltd is een Sudanese onderneming. Zij is eigendom van en staat onder zeggenschap van Hamas-financier Abdelbasit Elhassan Mohamed Khair Hamza en wordt in verband gebracht met de beleggingsportefeuille van Hamas. De entiteit heeft lege vennootschappen voor Hamas opgericht om overheidscontracten uit te voeren, en is door Abdelbasit Elhassan Mohamed Khair Hamza gebruikt om een deel van zijn andere lucratieve beleggingen, die gebruikt worden voor de financiering van Hamas, in onder te brengen. Zawaya Group for Development and Investment Co Ltd neemt derhalve deel aan de financiering van Hamas. 28.6.2024 2. Al Zawaya Group for Development and Investment Sociedad limitada Actieve regio: Spanje Eigenaar en voorzitter: Hamza Abdelbasit Al Zawaya Group for Development and Investment Sociedad limitada is een Spaanse vastgoedonderneming. Zij is eigendom van en staat onder zeggenschap van Hamas-financier Abdelbasit Elhassan Mohamed Khair Hamza, maakt zijn activiteiten mogelijk en wordt in verband gebracht met de beleggingsportefeuille van Hamas. De onderneming dient als lege vennootschap om de financiële stromen van Hamas te faciliteren. Al Zawaya Group for Development and Investment Sociedad limitada neemt derhalve deel aan de financiering van Hamas. 28.6.2024 3. Larrycom for Investment Ltd Actieve regio: Sudan Eigenaar en voorzitter: Hamza Abdelbasit Larrycom for Investment Ltd is een Sudanese onderneming. Zij is eigendom van en staat onder zeggenschap van Hamas-financier Abdelbasit Hamza via Zawaya Group for Development and Investment Co. Ltd. Larrycom investeert in sectoren variërend van telecommunicatie en bouw tot essentiële natuurlijke hulpbronnen zoals olie, goud en gom. Larrycom genereert inkomsten uit haar investeringen, die vervolgens door Abdelbasit Elhassan Mohamed Khair Hamza worden gebruikt voor de financiering van Hamas. Larrycom for Investment Ltd neemt derhalve deel aan de financiering van Hamas. 28.6.2024” ELI: http://data.europa.eu/eli/dec/2024/1837/oj ISSN 1977-0758 (electronic edition)",
  "source": "EUR LEX"
}