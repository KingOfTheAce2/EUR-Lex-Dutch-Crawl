{
  "url": "http://www.w3.org/1999/xhtml\">",
  "content": "L_202402126NL.000101.fmx.xml Publicatieblad van de Europese Unie NL L-serie 2024/2126 2.8.2024 UITVOERINGSBESLUIT (EU) 2024/2126 VAN DE COMMISSIE van 24 juli 2024 inzake het verzoek tot registratie van het Europees burgerinitiatief “Stop Cruelty Stop Slaughter” (Stop wreedheid, stop de slacht) op grond van Verordening (EU) 2019/788 van het Europees Parlement en de Raad (Kennisgeving geschied onder nummer C(2024) 5280) (Slechts de tekst in de Italiaanse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) Op 5 juni 2024 is bij de Commissie een verzoek tot registratie van het Europees burgerinitiatief “Stop Cruelty Stop Slaughter” (Stop wreedheid, stop de slacht) ingediend. (2) De organisatoren van dit initiatief hebben twee doelstellingen geformuleerd: zij roepen op tot i) “het stimuleren van de productie van plantaardige eiwitten, met inbegrip van plantaardige melk en ei-vervangingsmiddelen, en van de productie van gekweekt vlees”, en ii) “het opstellen van plannen voor een geleidelijke vermindering van het aantal landbouwhuisdieren met 50 % van het aantal landbouwhuisdieren per jaar, en voor een geleidelijke sluiting van alle veehouderijen”. (3) Nadere details over het onderwerp, de doelstellingen en de achtergrond van het initiatief zijn in een bijlage opgenomen. Daarin staat dat de industriële landbouw en slachthuizen “een voortdurende bedreiging vormen voor de volksgezondheid” door “nieuwe pandemieën en gezondheids- en hygiëneproblemen” te verspreiden. De organisatoren zijn van mening dat “het sluiten van deze plaatsen en het gebruik van EU-financiering om te stimuleren dat bestaande veehouderijactiviteiten worden vervangen door activiteiten met betrekking tot plantaardige eiwitten of gekweekte eiwitten” een “waardevol instrument” zou zijn “om nieuwe ziekten te voorkomen”. In de bijlage wordt ook gewezen op de noodzaak van “onderzoek naar de steeds “schonere” en “ethischere” productie van gekweekt vlees, waardoor het dierenwelzijn kan worden verbeterd en het milieu en de volksgezondheid kunnen worden beschermd”. Bij haar registratieverzoek heeft de groep organisatoren ook een document met daarin een herhaling van de informatie uit de bijlage ingediend. (4) Wat de eerste doelstelling van het initiatief betreft, zou de Commissie op grond van artikel 43, lid 2, van het Verdrag betreffende de werking van de Europese Unie (VWEU) een voorstel kunnen indienen tot vaststelling van stimulansen voor de productie van plantaardige eiwitten en gekweekt vlees, voor zover dergelijke stimulansen betrekking hebben op producten die zijn opgenomen in bijlage I bij het VWEU. De Commissie zou op basis van artikel 114 VWEU ook een dergelijk voorstel kunnen indienen dat betrekking heeft op andere soorten stimulansen dan landbouwsubsidies, voor zover die stimulansen bedoeld zijn om de werking van de interne markt te verbeteren. (5) Wat de tweede doelstelling van het initiatief betreft, zou de Commissie op basis van artikel 43, lid 2, VWEU een voorstel kunnen indienen met maatregelen om een geleidelijke vermindering van het aantal landbouwhuisdieren te stimuleren. De Commissie zou een dergelijk voorstel ook op grond van artikel 168, lid 4, VWEU kunnen indienen, mits de plannen bestaan uit maatregelen op veterinair en fytosanitair gebied die rechtstreeks gericht zijn op de bescherming van de volksgezondheid. (6) Derhalve vallen volgens de Commissie geen van de onderdelen van het initiatief duidelijk buiten het kader van haar bevoegdheden om een voorstel in te dienen voor een rechtshandeling van de Unie ter uitvoering van de Verdragen. (7) Deze conclusie doet geen afbreuk aan de beoordeling of in dit geval voldaan is aan de concrete materiële voorwaarden voor optreden van de Commissie, met inbegrip van naleving van het evenredigheidsbeginsel en het subsidiariteitsbeginsel en de verenigbaarheid met de grondrechten. (8) De groep organisatoren heeft het nodige bewijs verstrekt dat zij aan de vereisten van artikel 5, leden 1 en 2, van Verordening (EU) 2019/788 voldoet en heeft de contactpersonen aangewezen overeenkomstig artikel 5, lid 3, eerste alinea, van die verordening. (9) Het initiatief is niet kennelijk beledigend, lichtzinnig of ergerlijk en druist niet kennelijk in tegen de in artikel 2 van het Verdrag betreffende de Europese Unie vastgelegde waarden van de Unie, noch tegen de in het Handvest van de grondrechten van de Europese Unie vervatte rechten. (10) Het initiatief “Stop Cruelty Stop Slaughter” (Stop wreedheid, stop de slacht) moet derhalve worden geregistreerd. (11) De conclusie dat aan de voorwaarden voor registratie krachtens artikel 6, lid 3, van Verordening (EU) 2019/788 is voldaan, impliceert geenszins dat de Commissie de feitelijke juistheid van de inhoud van het initiatief bevestigt; deze is de uitsluitende verantwoordelijkheid van de groep organisatoren van het initiatief. De inhoud van het initiatief geeft alleen de standpunten weer van de groep organisatoren en kan in geen geval worden opgevat als een weergave van de standpunten van de Commissie, HEEFT HET VOLGENDE BESLUIT VASTGESTELD: Artikel 1 Het Europees burgerinitiatief “Stop Cruelty Stop Slaughter” (Stop wreedheid, stop de slacht) wordt geregistreerd. Artikel 2 Dit besluit is gericht tot de groep organisatoren van het burgerinitiatief “Stop Cruelty Stop Slaughter” (Stop wreedheid, stop de slacht), vertegenwoordigd door Gabriele Bonci en Zdenek Joukl, die als contactpersonen optreden. Gedaan te Brussel, 24 juli 2024. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 , ELI: http://data.europa.eu/eli/reg/2019/788/oj . ELI: http://data.europa.eu/eli/dec_impl/2024/2126/oj ISSN 1977-0758 (electronic edition)",
  "source": "EUR LEX"
}