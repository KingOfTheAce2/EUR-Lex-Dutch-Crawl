{
  "url": "http://www.w3.org/1999/xhtml\"><!--",
  "content": "L_2022292NL.01004101.xml 11.11.2022 NL Publicatieblad van de Europese Unie L 292/41 BESLUIT (EU) 2022/2197 VAN DE RAAD van 8 november 2022 betreffende het standpunt dat namens de Europese Unie moet worden ingenomen in het Gespecialiseerd Comité voor het wegvervoer, dat is ingesteld bij de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds, over de technische en procedurele specificaties voor het gebruik van het Informatiesysteem interne markt (“IMI”) door het Verenigd Koninkrijk en het bedrag en de voorwaarden van de financiële bijdrage van het Verenigd Koninkrijk aan de algemene begroting van de Unie met betrekking tot de kosten die uit het gebruik van het IMI voortvloeien DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, lid 1, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Zoals uiteengezet in artikel 6, lid 1, punt a), van afdeling 2 van deel A van bijlage 31 bij de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds ( 1 ) (“de handels- en samenwerkingsovereenkomst”), moet een in de andere partij gevestigde exploitant een detacheringsverklaring indienen bij de bevoegde autoriteiten van de partij of, in het geval van de Unie, van de lidstaat waarin de bestuurder is gedetacheerd, waarbij ze vanaf 2 februari 2022 gebruik moeten maken van een meertalig standaardformulier in de openbare interface die verbonden is met het Informatiesysteem interne markt (IMI), dat is ingesteld bij Verordening (EU) nr. 1024/2012 van het Europees Parlement en de Raad ( 2 ) . Een bevoegde autoriteit kan elke in het IMI geregistreerde instantie zijn waaraan op nationaal, regionaal of lokaal niveau specifieke verantwoordelijkheden zijn toegewezen in verband met de toepassing van bepaalde wettelijke bepalingen. (2) Zoals uiteengezet in artikel 6, lid 1, punt c), tweede alinea, van afdeling 2 van deel A van bijlage 31 bij de handels- en samenwerkingsovereenkomst, kan via het IMI ook om bijstand worden verzocht van de bevoegde autoriteiten van de partij van vestiging of, in het geval van de Unie, van de lidstaat van vestiging indien de exploitant de gevraagde documentatie niet binnen acht weken na de datum van het verzoek indient. (3) Derde landen kunnen het IMI gebruiken als aan de voorwaarden van artikel 23 van Verordening (EU) nr. 1024/2012 is voldaan en op voorwaarde dat derde landen die toegang tot het IMI krijgen, deelnemen in de exploitatiekosten van het IMI. (4) Zoals uiteengezet in artikel 7, lid 5, van afdeling 2 van deel A van bijlage 31 bij de handels- en samenwerkingsovereenkomst, moet het Gespecialiseerd Comité voor het wegvervoer de technische en procedurele specificaties voor het gebruik van het IMI door het Verenigd Koninkrijk vaststellen. Die specificaties zijn nodig om de aansluiting van exploitanten en bevoegde autoriteiten op het IMI mogelijk te maken, zodat exploitanten hun detacheringsverklaringen kunnen indienen en bevoegde autoriteiten kunnen deelnemen aan de in de overwegingen 1 en 2 beschreven administratieve samenwerking. De Unie heeft die specificaties ingevoerd bij Uitvoeringsverordening (EU) 2021/2179 van de Commissie ( 3 ) . (5) Zoals uiteengezet in artikel 7, lid 6, van afdeling 2 van deel A van bijlage 31 bij de handels- en samenwerkingsovereenkomst, moet elke partij deelnemen in de exploitatiekosten van het IMI. Het Gespecialiseerd Comité voor het wegvervoer moet de door elke partij te dragen kosten vaststellen. Daarom moeten het bedrag en de voorwaarden van de financiële bijdrage van het Verenigd Koninkrijk aan de algemene begroting van de Unie worden vastgesteld met betrekking tot de kosten die voortvloeien uit het gebruik van het IMI. De financiële bijdrage bestaat uit twee delen: jaarlijkse onderhoudskosten (jaarlijkse bijdrage) en ontwikkelingskosten (eenmalige betaling). (6) Het is derhalve passend het standpunt te bepalen dat namens de Unie moet worden ingenomen in het Gespecialiseerd Comité voor het wegvervoer over de technische en procedurele specificaties voor het gebruik van het IMI door het Verenigd Koninkrijk en het bedrag en de voorwaarden van de financiële bijdrage van het Verenigd Koninkrijk aan de algemene begroting van de Unie met betrekking tot de kosten die uit het gebruik van het IMI voortvloeien. (7) Met het oog op een snelle toepassing van de in dit besluit vervatte maatregelen moet dit besluit in werking treden op de datum van de vaststelling ervan, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen in het Gespecialiseerd Comité voor het wegvervoer, dat is ingesteld bij artikel 8, lid 1, punt o), van de handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds (“Gespecialiseerd Comité voor het wegvervoer”), over de technische en procedurele specificaties voor het gebruik van het Informatiesysteem interne markt (IMI) door het Verenigd Koninkrijk en het bedrag en de voorwaarden van de financiële bijdrage van het Verenigd Koninkrijk aan de algemene begroting van de Unie met betrekking tot de kosten die uit het gebruik van het IMI voortvloeien, staat in het aan dit besluit gehechte ontwerpbesluit van het Gespecialiseerd Comité voor het wegvervoer. Artikel 2 Het besluit van het Gespecialiseerd Comité voor het wegvervoer wordt bekendgemaakt in het Publicatieblad van de Europese Unie . Artikel 3 Dit besluit treedt in werking op de datum van de vaststelling ervan. Gedaan te Brussel, 8 november 2022. Voor de Raad De voorzitter Z. STANJURA ( 1 ) PB L 149 van 30.4.2021, blz. 10 . ( 2 ) Verordening (EU) nr. 1024/2012 van het Europees Parlement en de Raad van 25 oktober 2012 betreffende de administratieve samenwerking via het Informatiesysteem interne markt en tot intrekking van Beschikking 2008/49/EG van de Commissie (“de IMI-verordening”) ( PB L 316 van 14.11.2012, blz. 1 ). ( 3 ) Uitvoeringsverordening (EU) 2021/2179 van de Commissie van 9 december 2021 betreffende de functies van de met het Informatiesysteem interne markt verbonden openbare interface inzake de detachering van bestuurders in het wegvervoer ( PB L 443 van 10.12.2021, blz. 68 ). ONTWERP BESLUIT NR. …/2022 VAN HET GESPECIALISEERD COMITÉ VOOR HET WEGVERVOER, DAT IS INGESTELD BIJ DE HANDELS- EN SAMENWERKINGSOVEREENKOMST TUSSEN DE EUROPESE UNIE EN DE EUROPESE GEMEENSCHAP VOOR ATOOMENERGIE, ENERZIJDS, EN HET VERENIGD KONINKRIJK VAN GROOT-BRITTANNIË EN NOORD-IERLAND, ANDERZIJDS, van ... betreffende de technische en procedurele specificaties voor het gebruik van het Informatiesysteem interne markt (IMI) door het Verenigd Koninkrijk, de deelname van het Verenigd Koninkrijk aan de administratieve samenwerking uit hoofde van artikel 6 van afdeling 2 van deel A van bijlage 31 bij de Handels- en samenwerkingsovereenkomst, en het bedrag en de voorwaarden van de financiële bijdrage van het Verenigd Koninkrijk aan de algemene begroting van de Unie met betrekking tot de kosten die uit het gebruik van het IMI voortvloeien HET GESPECIALISEERD COMITÉ VOOR HET WEGVERVOER, Gezien de Handels- en Samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds ( 1 ) (“de Handels- en samenwerkingsovereenkomst”), en met name artikel 7, leden 5 en 6, van afdeling 2 van deel A van bijlage 31, Overwegende hetgeen volgt: (1) Zoals uiteengezet in artikel 6, lid 1, punt a), van afdeling 2 van deel A van bijlage 31 bij de Handels- en samenwerkingsovereenkomst moet een in de andere partij gevestigde exploitant een detacheringsverklaring indienen bij de bevoegde autoriteiten van de partij of, in het geval van de Unie, van de lidstaat waarin de bestuurder is gedetacheerd, waarbij ze vanaf 2 februari 2022 gebruik moeten maken van een meertalig standaardformulier in de openbare interface die verbonden is met het Informatiesysteem interne markt (“IMI”), dat is ingesteld bij Verordening (EU) nr. 1024/2012 van het Europees Parlement en de Raad ( 2 ) . Een bevoegde autoriteit kan elke in het IMI geregistreerde instantie zijn waaraan op nationaal, regionaal of lokaal niveau specifieke verantwoordelijkheden zijn toegewezen in verband met de toepassing van bepaalde wettelijke bepalingen. (2) Zoals uiteengezet in artikel 6, lid 1, punt c), tweede alinea, van afdeling 2 van deel A van bijlage 31 bij de Handels- en samenwerkingsovereenkomst kan via het IMI ook om bijstand worden verzocht van de bevoegde autoriteiten van de partij van vestiging of, in het geval van de Unie, van de lidstaat van vestiging indien de exploitant de gevraagde documentatie niet binnen acht weken na de datum van het verzoek indient. (3) Derde landen kunnen het IMI gebruiken als aan de voorwaarden van artikel 23 van Verordening (EU) nr. 1024/22 is voldaan en op voorwaarde dat derde landen die toegang tot het IMI krijgen, deelnemen in de exploitatiekosten van het IMI. (4) Zoals uiteengezet in artikel 7, lid 5, van afdeling 2 van deel A van bijlage 31 bij de Handels- en samenwerkingsovereenkomst moet het Gespecialiseerd Comité voor het wegvervoer de technische en procedurele specificaties voor het gebruik van het IMI door het Verenigd Koninkrijk vaststellen. Die specificaties zijn nodig om de aansluiting van exploitanten en bevoegde autoriteiten op het IMI mogelijk te maken, zodat exploitanten hun detacheringsverklaringen kunnen indienen en bevoegde autoriteiten kunnen deelnemen aan de in de overwegingen 1 en 2 beschreven administratieve samenwerking. De Unie heeft die specificaties ingevoerd bij Uitvoeringsverordening (EU) 2021/2179 van de Commissie ( 3 ) . (5) Zoals uiteengezet in artikel 7, lid 6, van afdeling 2 van deel A van bijlage 31 bij de Handels- en samenwerkingsovereenkomst moet elke partij deelnemen in de exploitatiekosten van het IMI. Het Gespecialiseerd Comité voor het wegvervoer moet de door elke partij te dragen kosten vaststellen. Daarom moeten het bedrag en de voorwaarden van de financiële bijdrage van het Verenigd Koninkrijk aan de algemene begroting van de Unie worden vastgesteld met betrekking tot de kosten die voortvloeien uit het gebruik van het IMI. De financiële bijdrage bestaat uit twee delen: jaarlijkse onderhoudskosten (jaarlijkse bijdrage) en ontwikkelingskosten (eenmalige betaling), HEEFT HET VOLGENDE BESLUIT VASTGESTELD: Artikel 1 Algemene functies 1.   De Unie waarborgt dat de meertalige openbare interface die met het IMI is verbonden, exploitanten in het Verenigd Koninkrijk met name de volgende technische functies biedt: a) een account aanmaken voor beveiligde toegang tot de voor de exploitant gereserveerde ruimte; b) gebruikersactiviteiten adequaat registreren; c) de gegevens van de exploitant, de gemachtigde gebruikers, de vervoersmanager en de gedetacheerde bestuurders in de account registreren; d) de detacheringsverklaringen beheren: i) de in artikel 6, lid 1, punt a), van afdeling 2 van deel A van bijlage 31 bij de Handels- en samenwerkingsovereenkomst bedoelde informatie registreren; ii) een detacheringsverklaring indienen die de in punt i) bedoelde informatie bevat en betrekking heeft op een periode van ten minste één dag en ten hoogste zes maanden; iii) de informatie in de detacheringsverklaring wijzigen om die actueel te houden; iv) een afschrift van een detacheringsverklaring in elektronisch formaat en in een afdrukbaar formaat downloaden; v) de detacheringsverklaring vernieuwen; vi) de detacheringsverklaring intrekken; e) de op grond van artikel 6, lid 1, punt c), van afdeling 2 van deel A van bijlage 31 bij de Handels- en samenwerkingsovereenkomst ingediende verzoeken om informatie ontvangen en beantwoorden; f) alle documenten die zijn verstrekt door de bevoegde autoriteiten van de staat van vestiging openen en bekijken; g) communiceren met de bevoegde autoriteiten van de staat waar de detachering heeft plaatsgevonden; h) in kennis worden gesteld van de sluiting van het verzoek door de bevoegde autoriteiten van de staat van ontvangst. 2.   De Unie waarborgt dat de meertalige openbare interface die met het IMI is verbonden, ook de technische functies biedt die een of meer bevoegde autoriteiten van het Verenigd Koninkrijk in staat stellen om: a) detacheringsverklaringen te ontvangen; b) documenten op te vragen volgens de in artikel 6, lid 1, punt c), van afdeling 2 van deel A van bijlage 31 bij de Handels- en samenwerkingsovereenkomst vastgestelde procedure; c) het eindresultaat van de beoordeling van de naleving van de detacheringsregels door de exploitant in het systeem in te voeren en het verzoek in het IMI af te sluiten. 3.   De bevoegde autoriteiten van het Verenigd Koninkrijk kunnen elke in het IMI geregistreerde instantie zijn waaraan op nationaal, regionaal of lokaal niveau specifieke verantwoordelijkheden zijn toegewezen in verband met de toepassing van afdeling 2 van deel A van bijlage 31 bij de Handels- en samenwerkingsovereenkomst. De bevoegde autoriteiten van het Verenigd Koninkrijk worden in het IMI geregistreerd door het IMI-contactpunt in het Verenigd Koninkrijk als bedoeld in artikel 4, lid 2, van dit besluit. 4.   De Unie is gerechtigd de toegang van het Verenigd Koninkrijk tot het IMI te beëindigen als het niet langer voldoet aan de voorwaarden van artikel 23, lid 1, punt c), van Verordening (EU) nr. 1024/2012. Artikel 2 Functies met betrekking tot verzoeken om documenten 1.   De openbare interface stelt de bevoegde autoriteit van de staat waar de detachering heeft plaatsgevonden, in staat de exploitant te verzoeken documenten te verstrekken als bedoeld in artikel 6, lid 1, punt c), eerste alinea, van afdeling 2 van deel A van bijlage 31 bij de Handels- en samenwerkingsovereenkomst over een periode van twaalf maanden voorafgaand aan de datum van het verzoek. De met het IMI verbonden openbare interface stelt de exploitant in staat de gevraagde documenten in een of meer keren te verstrekken. 2.   Als de exploitant wordt verzocht een of meer aanvullende documenten te verstrekken die niet in het in lid 1 bedoelde verzoek waren opgenomen, berekent de openbare interface de termijn van acht weken voor het verstrekken van documenten vanaf de datum van het verzoek om de aanvullende documenten. 3.   De exploitant moet via de openbare interface geïnformeerd kunnen worden als de staat van ontvangst de staat van vestiging om bijstand verzoekt. 4.   Elk document dat door de bevoegde autoriteit van de staat van vestiging wordt geüpload naar aanleiding van een verzoek om bijstand van de bevoegde autoriteit van de staat van ontvangst op grond van artikel 6, lid 1, punt c), tweede alinea, van afdeling 2 van deel A van bijlage 31 bij de Handels- en samenwerkingsovereenkomst, moet zichtbaar zijn in de account van de exploitant. 5.   Via de openbare interface kan de exploitant in kennis worden gesteld van de afsluiting van het verzoek om documenten, met vermelding van het definitieve resultaat, zodra de bevoegde autoriteiten de gevraagde documenten hebben gecontroleerd. 6.   Verzoeken om documenten die niet door de verzoekende bevoegde autoriteit van de staat van ontvangst zijn afgesloten, worden 24 maanden na de datum van het verzoek automatisch afgesloten. Artikel 3 Functies in verband met het bewaren van gegevens 1.   De met het IMI verbonden openbare interface maakt het mogelijk alle in die openbare interface opgeslagen gegevens en accounts van de exploitanten te verwijderen wanneer die gegevens niet langer nodig zijn voor de doeleinden waarvoor ze verzameld en verwerkt zijn. De openbare interface biedt de mogelijkheid de exploitant een herinnering te sturen om de persoonsgegevens van de bestuurder te controleren en desgevallend te verwijderen. 2.   De openbare interface maakt het mogelijk de via die interface ingediende detacheringsverklaringen automatisch te verwijderen na de in artikel 6, lid 5, van afdeling 2 van deel A van bijlage 31 bij de Handels- en samenwerkingsovereenkomst vermelde periode van 24 maanden. 3.   Als de exploitant documenten heeft ingediend als onderdeel van een verzoek om documenten, blijven de gevraagde documenten niet langer beschikbaar dan nodig is voor de doeleinden waarvoor ze zijn verzameld en niet langer dan 12 maanden na de afsluiting van het verzoek. Artikel 4 Gebruik van het IMI 1.   Het Verenigd Koninkrijk gebruikt het bij de IMI-verordening ingestelde IMI voor de uitwisseling van informatie, waaronder persoonsgegevens, met de bevoegde autoriteiten. 2.   Het Verenigd Koninkrijk wijst een IMI-contactpunt aan voor de in artikel 2 bedoelde administratieve samenwerking en stelt de Commissie en het Gespecialiseerd Comité voor het wegvervoer daarvan in kennis. Artikel 5 Bedrag en voorwaarden van de financiële bijdrage van het Verenigd Koninkrijk 1.   Het Verenigd Koninkrijk draagt jaarlijks bij aan de operationele en onderhoudskosten van het IMI. De jaarlijkse bijdrage geldt vanaf de datum van inwerkingtreding van dit besluit. Voor het eerste jaar wordt ze betaald binnen 20 dagen na de datum van inwerkingtreding van dit besluit. Voor de volgende jaren wordt ze uiterlijk op 31 december van het voorgaande jaar betaald. Het bedrag van de bijdrage voor het eerste jaar wordt vastgesteld op 86 204 EUR en wordt daarna elk jaar herzien overeenkomstig de evolutie van het Europees indexcijfer van de consumptieprijzen (EICP). De Europese Commissie deelt het herziene bedrag schriftelijk aan het Verenigd Koninkrijk mee. 2.   Het Verenigd Koninkrijk draagt bij aan de totale ontwikkelingskosten van de openbare interface die met het IMI is verbonden. Het gaat om een eenmalige bijdrage van 232 835 EUR. De eenmalige ontwikkelingskosten worden binnen 20 dagen na de datum van inwerkingtreding van dit besluit betaald. 3.   De in de leden 1 en 2 bedoelde bijdragen worden in euro overgemaakt op de in euro luidende bankrekening van de Commissie die in de debetnota is vermeld. 4.   In geval van een aanzienlijke wijziging van de totale kosten van het IMI als gevolg van technologische aanpassingen of om andere redenen, stelt het Gespecialiseerd Comité voor het wegvervoer op verzoek van een van de medevoorzitters van het comité een nieuw besluit vast over de financiële bijdrage van het Verenigd Koninkrijk. Artikel 6 Inwerkingtreding Dit besluit treedt in werking op de datum van de vaststelling ervan. Gedaan te …, Het Gespecialiseerd Comité voor het wegvervoer, De medevoorzitters ( 1 ) PB EU L 149 van 30.4.2021, blz. 10 . ( 2 ) Verordening (EU) nr. 1024/2012 van het Europees Parlement en de Raad van 25 oktober 2012 betreffende de administratieve samenwerking via het Informatiesysteem interne markt en tot intrekking van Beschikking 2008/49/EG van de Commissie (“de IMI-verordening”) ( PB EU L 316 van 14.11.2012, blz. 1 ). ( 3 ) Uitvoeringsverordening (EU) 2021/2179 van de Commissie van 9 december 2021 betreffende de functies van de met het Informatiesysteem interne markt verbonden openbare interface inzake de detachering van bestuurders in het wegvervoer ( PB EU L 443 van 10.12.2021, blz. 68 ).",
  "source": "EUR LEX"
}