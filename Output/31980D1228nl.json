{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31980D1228:NL:HTML\">",
  "content": "EUR-Lex - 31980D1228 - NL Belangrijke juridische mededeling | 31980D1228 80/1228/EEG: Beschikking van de Commissie van 12 december 1980 betreffende het vervoer van maïs als voedselhulp naar de Republiek Zambia (Slechts de tekst in de Franse taal is authentiek) Publicatieblad Nr. L 374 van 31/12/1980 blz. 0004 - 0004 Beschikking van de Commissie van 12 december 1980 betreffende het vervoer van maïs als voedselhulp naar de Republiek Zambia (Slechts de tekst in de Franse taal is authentiek) (80/1228/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 2727/75 van de Raad van 29 oktober 1975 houdende een gemeenschappelijke ordening der markten in de sector granen [1], laatstelijk gewijzigd bij Verordening (EEG) nr. 1870/80 [2], Gelet op Verordening (EEG) nr. 2750/75 van de Raad van 29 oktober 1975 houdende vaststelling van criteria inzake de beschikbaarstelling van voor voedselhulp bestemd graan [3], en met name op artikel 6, Gelet op Verordening (EEG) nr. 696/76 van de Raad van 25 maart 1976 houdende afwijking van Verordening (EEG) nr. 2750/75 voor wat betreft de procedures voor de beschikbaarstelling van voor voedselhulp bestemd graan [4], Overwegende dat bij Verordening (EEG) nr. 2385/80 van de Commissie [5], een inschrijving is opengesteld voor de levering cif in de haven van Durban van 10000 ton maïs als voedselhulp aan de Republiek Zambia; Overwegende dat dit produkt van de ontschepingshaven Durban tot de eindbestemming Lusaka moet worden vervoerd; Overwegende dat, om aan de bijzondere eisen in verband met de betrokken actie te voldoen en om rekening te houden met de plaatselijke vervoeromstandigheden, een procedure moet worden toegepast die soepeler en sneller is dan de openbare inschrijving; dat derhalve aan het interventiebureau dat met inschrijving voor de levering cif van het produkt belast is, moet worden toegestaan met het oog op de levering in het eindstadium het contract af te sluiten van de te vervoeren hoeveelheid; Overwegende dat de in deze beschikking vervatte maatregelen in overeenstemming zijn met het advies van het Comité van beheer voor granen, HEEFT DE VOLGENDE BESCHIKKING GEGEVEN: Artikel 1 1. Het \"Office national interprofessionnel des céréales (ONIC)\", 21, avenue Bosquet, Paris 7e (interventiebureau), gaat over tot het afsluiten van één onderhands contract voor het vervoer vanaf Durban van 10000 ton maïs bestemd voor de Republiek Zambia, namelijk 10000 ton franco-Lusaka, gelost. 2. Bij de afsluiting van het onderhandse contract moet de ONIC de voordeligste voorwaarden bedingen. Artikel 2 1. De belanghebbende stelt bij de ondertekening van het contract een waarborg van 6 Ecu per ton. De waarborg wordt vrijgegeven na de uitvoering van de betrokken werkzaamheden en in geval van overmacht, voor de niet geleverde hoeveelheden. 2. De in lid 1 bedoelde waarborg kan worden gesteld in geld of in de vorm van een borgstelling van een kredietinstelling volgens de door de Lid-Staat vastgestelde criteria. Artikel 3 Het interventiebureau verzoekt de belanghebbende de volgende inlichtingen te verschaffen: a) na elke verzending, een verklaring betreffende de ingeladen hoeveelheden, de kwaliteit, en de verpakking van de produkten; b) de datum van vertrek en de datum die bepaald is voor de aankomst ter bestemming van de produkten; c) ieder voorval dat zich eventueel tijdens het vervoer van de produkten zou voordoen. Onmiddellijk na ontvangst van bovengenoemde inlichtingen geeft het interventiebureau deze met een duplicaat van het onderhandse contract aan de Commissie door. Artikel 4 Deze beschikking is gericht tot de Franse Republiek. Gedaan te Brussel, 12 december 1980. Voor de Commissie Finn Gundelach Vice-voorzitter [1] PB nr. L 281 van 1. 11. 1975, blz. 1. [2] PB nr. L 184 van 17. 7. 1980, blz. 1. [3] PB nr. L 281 van 1. 11. 1975, blz. 89. [4] PB nr. L 83 van 30. 3. 1976, blz. 8. [5] PB nr. L 244 van 16. 9. 1980, blz. 8. --------------------------------------------------",
  "source": "EUR LEX"
}