{
  "url": "http://www.w3.org/1999/xhtml\">",
  "content": "L_2012208NL.01000101.xml 3.8.2012 NL Publicatieblad van de Europese Unie L 208/1 VERORDENING (EU) Nr. 708/2012 VAN DE RAAD van 2 augustus 2012 tot wijziging van Verordening (EU) nr. 267/2012 betreffende beperkende maatregelen ten aanzien van Iran DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2010/413/GBVB van de Raad van 26 juli 2010 betreffende beperkende maatregelen tegen Iran ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Verordening (EU) nr. 267/2012 ( 2 ) van de Raad geeft uitvoering aan de maatregelen van Besluit 2010/413/GBVB. Die verordening voorziet onder andere in de bevriezing van alle tegoeden en economische middelen die toebehoren aan, eigendom zijn van, in het bezit zijn of onder zeggenschap staan van de personen, entiteiten en lichamen die in de bijlagen VIII en IX daarbij zijn vermeld. (2) Om de criteria te verduidelijken op grond waarvan personen, entiteiten en lichamen worden opgenomen op de lijst in bijlage IX bij die verordening, is een wijziging van artikel 23 noodzakelijk. (3) Deze verordening valt onder het toepassingsgebied van het Verdrag betreffende de werking van de Europese Unie en derhalve is regelgeving op het niveau van de Unie noodzakelijk voor de tenuitvoerlegging ervan, met name om te garanderen dat deze door de marktdeelnemers in alle lidstaten uniform worden toegepast. (4) Verordening (EU) nr. 267/2012 moet daarom dienovereenkomstig worden gewijzigd. (5) Om te verzekeren dat de maatregelen van deze verordening doeltreffend zijn, moet deze in werking treden op de dag waarop zij bekend wordt gemaakt, HEEFT DE VOLGENDE VERORDENING VASTGESTELD: Artikel 1 In Verordening (EU) nr. 267/2012 komt artikel 23, lid 2, onder e), als volgt te luiden: „e) een rechtspersoon, entiteit of lichaam zijn die of dat eigendom is of onder zeggenschap staat van de Islamic Republic of Iran Shipping Lines (IRISL) of een natuurlijk persoon, rechtspersoon, entiteit of lichaam die of dat namens deze optreedt.”. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 augustus 2012. Voor de Raad De voorzitter A. D. MAVROYIANNIS ( 1 ) PB L 195 van 27.7.2010, blz. 39 . ( 2 ) PB L 88 van 24.3.2012, blz. 1 .",
  "source": "EUR LEX"
}