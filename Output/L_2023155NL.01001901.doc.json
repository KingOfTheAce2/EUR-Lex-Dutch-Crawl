{
  "url": "http://www.w3.org/1999/xhtml\">",
  "content": "L_2023155NL.01001901.xml 16.6.2023 NL Publicatieblad van de Europese Unie L 155/19 UITVOERINGSVERORDENING (EU) 2023/1171 VAN DE COMMISSIE van 15 juni 2023 tot wijziging van de Uitvoeringsverordeningen (EU) 2018/982 en (EU) 2021/2097 van de Commissie wat betreft het gecombineerde gebruik van een preparaat van benzoëzuur, calciumformiaat en fumaarzuur met andere additieven die benzoëzuur, mierenzuur, fumaarzuur en bronnen daarvan of zouten daarvan bevatten (vergunninghouder: Novus Europe NV) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 9, lid 2, Overwegende hetgeen volgt: (1) Bij de Uitvoeringsverordeningen (EU) 2018/982 ( 2 ) en (EU) 2021/2097 ( 3 ) van de Commissie zijn voor een periode van tien jaar vergunningen verleend voor het gebruik van een preparaat van benzoëzuur, calciumformiaat en fumaarzuur als toevoegingsmiddel voor diervoeding voor mestkippen, opfokleghennen, mestkalkoenen en opfokkalkoenen. (2) In de bijlagen bij de Uitvoeringsverordeningen (EU) 2018/982 en (EU) 2021/2097 is in de respectieve kolom “Overige bepalingen” bepaald dat het toevoegingsmiddel niet samen met andere bronnen van benzoëzuur of benzoaten, calciumformiaat of formiaat en fumaarzuur mag worden gebruikt. Zo moet worden voorkomen dat de maximumdosis wordt overschreden door het gebruik van andere toevoegingsmiddelen die deze stoffen of bronnen daarvan bevatten. (3) Deze beperking is gerechtvaardigd voor benzoëzuur en benzoaten, aangezien de samenstelling van het toevoegingsmiddel een hoog gehalte aan benzoëzuur bevat, maar is niet gerechtvaardigd voor de andere stoffen, calciumformiaat of formiaat en fumaarzuur, aangezien het toevoegingsmiddel zeer lage gehalten aan calciumformiaat en fumaarzuur bevat. Met het oog op de evenredigheid moet het verbod op combinaties met andere additieven alleen gelden voor andere additieven die benzoëzuur en benzoaten bevatten. De combinatie van dit toevoegingsmiddel met andere toevoegingsmiddelen die mierenzuur, formiaat, fumaarzuur en fumaraat bevatten, moet worden toegestaan op voorwaarde dat in volledige diervoeders voor mestkippen, opfokleghennen, mestkalkoenen en opfokkalkoenen de gehalten van 10 000 mg/kg voor mierenzuur en 20 000 mg/kg voor fumaarzuur niet worden overschreden. Wanneer het toevoegingsmiddel zouten van mierenzuur en fumaarzuur bevat, mogen die gehalten evenmin worden overschreden. (4) Formiaten (zouten van mierenzuur) zijn een bron van mierenzuur en fumaraten (zouten van fumaarzuur) een bron van fumaarzuur. De bestaande vergunningen moeten worden geharmoniseerd om ervoor te zorgen dat de maximumgehalten van die zuren en van alle mogelijke bronnen van die zuren (zouten van die zuren) niet worden overschreden. In Uitvoeringsverordening (EU) 2018/982 heeft de beperking in de kolom “overige bepalingen” betrekking op het gebruik van het preparaat met andere additieven die bronnen van calciumformiaat, formiaat en fumaarzuur bevatten. Aangezien calciumformiaat al is vervat in de term formiaat (zout van mierenzuur) en er andere formiaten zijn die een bron van mierenzuur kunnen zijn, moet de nieuwe beperking gelden voor formiaten in het algemeen. Bovendien moet de beperking gelden voor fumaarzuur en fumaraten, aangezien fumaraten ook een bron van fumaarzuur kunnen zijn. In de kolom “Overige bepalingen” van Uitvoeringsverordening (EU) 2021/2097 heeft de beperking betrekking op het gebruik van het preparaat met andere additieven die bronnen van calciumformiaat of mierenzuur en fumaarzuur bevatten. Omwille van de samenhang moet de voorgestelde nieuwe beperking worden uitgebreid tot formiaten en fumaraten en moet de verwijzing naar calciumformiaat worden geschrapt, aangezien deze stof reeds bij de verwijzing naar formiaten is inbegrepen. (5) De Uitvoeringsverordeningen (EU) 2018/982 en (EU) 2021/2097 moeten daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Uitvoeringsverordening (EU) 2018/982 wordt gewijzigd overeenkomstig punt 1 van de bijlage bij deze verordening. Artikel 2 Bijlage II bij Uitvoeringsverordening (EU) 2021/2097 wordt gewijzigd overeenkomstig punt 2 van de bijlage bij deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 juni 2023. Voor de Commissie De voorzitter Ursula VON DER LEYEN ( 1 ) PB L 268 van 18.10.2003, blz. 29 . ( 2 ) Uitvoeringsverordening (EU) 2018/982 van de Commissie van 11 juli 2018 tot verlening van een vergunning voor een preparaat van benzoëzuur, calciumformiaat en fumaarzuur als toevoegingsmiddel voor diervoeding voor mestkippen en opfokleghennen (vergunninghouder Novus Europe NV) ( PB L 176 van 12.7.2018, blz. 13 ). ( 3 ) Uitvoeringsverordening (EU) 2021/2097 van de Commissie van 29 november 2021 tot verlening van een vergunning voor een preparaat van benzoëzuur, calciumformiaat en fumaarzuur als toevoegingsmiddel voor diervoeding voor mestkalkoenen en opfokkalkoenen (vergunninghouder: Novus Europe NV) ( PB L 427 van 30.11.2021, blz. 190 ). BIJLAGE 1. In de bijlage bij Uitvoeringsverordening (EU) 2018/982 wordt in de negende kolom “Overige bepalingen” punt 2 vervangen door: “2. Het toevoegingsmiddel mag niet samen met andere bronnen van benzoëzuur ofbenzoaten worden gebruikt. Wanneer het toevoegingsmiddel in combinatie met andere bronnen van formiaat, mierenzuur, fumaarzuur en fumaraat wordt gebruikt, mogen de volgende totale gehalten van die stoffen in volledige diervoeders niet worden overschreden: — 10 000 mg/kg mierenzuur en — 20 000 mg/kg fumaarzuur.”. 2. In de bijlage bij Uitvoeringsverordening (EU) 2021/2097 wordt in de negende kolom “Overige bepalingen” punt 2 vervangen door: “2. Het toevoegingsmiddel mag niet samen met andere bronnen van benzoëzuur of benzoaten worden gebruikt. Wanneer het toevoegingsmiddel in combinatie met andere bronnen van formiaat, mierenzuur, fumaarzuur en fumaraat wordt gebruikt, mogen de volgende totale gehalten van die stoffen in volledige diervoeders niet worden overschreden: — 10 000 mg/kg mierenzuur en — 20 000 mg/kg fumaarzuur.”.",
  "source": "EUR LEX"
}