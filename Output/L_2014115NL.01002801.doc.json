{
  "url": "http://www.w3.org/1999/xhtml\"><!--",
  "content": "L_2014115NL.01002801.xml 17.4.2014 NL Publicatieblad van de Europese Unie L 115/28 UITVOERINGSRICHTLIJN 2014/58/EU VAN DE COMMISSIE van 16 april 2014 voor het opzetten van een traceerbaarheidssysteem voor pyrotechnische artikelen overeenkomstig Richtlijn 2007/23/EG van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2007/23/EG van het Europees Parlement en de Raad van 23 mei 2007 betreffende het in de handel brengen van pyrotechnische artikelen ( 1 ) , en met name artikel 18, lid 2, onder a), Overwegende hetgeen volgt: (1) In Richtlijn 2007/23/EG zijn de regels vastgelegd voor de veiligheid van pyrotechnische artikelen op de markt van de Unie en is het opzetten van een traceerbaarheidssysteem op het niveau van de Unie voorzien. (2) Om de traceerbaarheid van pyrotechnische artikelen te waarborgen, moeten deze worden voorzien van een etiket met een registratienummer op basis van een uniform nummeringssysteem. Aangemelde instanties moeten een register bijhouden met de nummers die zij toekennen bij de uitvoering van de conformiteitsbeoordeling. Een dergelijk systeem moet de identificatie van pyrotechnische artikelen en de fabrikanten ervan gedurende alle stadia van de toeleveringsketen garanderen. Fabrikanten en importeurs moeten gegevens bijhouden over de registratienummers van de pyrotechnische artikelen die zij op de markt brengen en deze informatie op verzoek meedelen aan de betrokken autoriteiten. (3) Het uniforme nummeringssysteem is gebaseerd op elementen die al in overeenstemming met de bestaande geharmoniseerde normen zijn toegepast en zal daarom weinig extra lasten voor marktdeelnemers veroorzaken. (4) De in deze richtlijn vervatte maatregelen zijn in overeenstemming met het advies van het bij Richtlijn 2007/23/EG opgerichte comité, HEEFT DE VOLGENDE RICHTLIJN VASTGESTELD: Artikel 1 Registratienummer 1.   Pyrotechnische artikelen worden voorzien van een etiket met een registratienummer dat de volgende elementen bevat: a) het viercijferige identificatienummer van de aangemelde instantie die de verklaring van EG-typeonderzoek in overeenstemming met de conformiteitsbeoordelingprocedure zoals bedoeld in artikel 9, onder a), van Richtlijn 2007/23/EG (module B), of de verklaring van overeenstemming in overeenstemming met de conformiteitsbeoordelingprocedure zoals bedoeld in artikel 9, onder b), van Richtlijn 2007/23/EG (module G), of de goedkeuring van het kwaliteitssysteem in overeenstemming met de conformiteitsbeoordelingprocedure zoals bedoeld in artikel 9, onder c), van Richtlijn 2007/23/EG (module H), heeft opgesteld; b) de afkorting van de categorie van het pyrotechnische artikel waarvoor de conformiteit is gecertificeerd, in hoofdletters: — F1, F2, F3 of F4 voor vuurwerk uit de categorieën 1, 2, 3 en 4, — T1 of T2 voor pyrotechnische artikelen voor theatergebruik uit de categorieën T1 en T2, — P1 of P2 voor andere pyrotechnische artikelen uit de categorieën P1 en P2; c) het verwerkingsnummer dat door de aangemelde instantie voor het pyrotechnische artikel wordt gebruikt. 2.   De structuur van het registratienummer is als volgt „XXXX — YY — ZZZZ…”; hierbij verwijst XXXX naar lid 1, onder a), YY naar lid 1, onder b), en ZZZZ… naar lid 1, onder c). Artikel 2 Verplichtingen van de aangemelde instanties 1.   De aangemelde instanties die overeenkomstig artikel 9 van Richtlijn 2007/23/EG conformiteitsbeoordelingprocedures uitvoeren, houden een register bij, volgens het model in de bijlage bij deze richtlijn, van de pyrotechnische artikelen waarvoor zij een verklaring van EG-typeonderzoek in overeenstemming met de conformiteitsbeoordelingprocedure zoals bedoeld in artikel 9, onder a), van Richtlijn 2007/23/EG (module B), of een verklaring van overeenstemming in overeenstemming met de conformiteitsbeoordelingprocedure zoals bedoeld in artikel 9, onder b), van Richtlijn 2007/23/EG (module G), of goedkeuringen van het kwaliteitssysteem in overeenstemming met de conformiteitsbeoordelingprocedure zoals bedoeld in artikel 9, onder c), van Richtlijn 2007/23/EG (module H), hebben afgegeven; in het in de bijlage bij deze richtlijn vastgelegde formaat. Het register van pyrotechnische artikelen moet ten minste de in de bijlage vermelde informatie over de producten bevatten. Deze informatie wordt gedurende ten minste 10 jaar bewaard na de datum waarop de aangemelde instanties de in de eerste alinea genoemde verklaringen of goedkeuringen hebben afgegeven. Aangemelde instanties werken het register regelmatig bij en maken het bekend via het internet. 2.   Wanneer de aanmelding van een conformiteitbeoordelingsinstantie wordt ingetrokken, moet deze instantie de registers overdragen aan een andere aangemelde instantie of aan de bevoegde autoriteit van de desbetreffende lidstaat. Artikel 3 Verplichtingen van de fabrikanten en importeurs Fabrikanten en importeurs van pyrotechnische artikelen moeten: a) een register bijhouden met alle registratienummers van pyrotechnische artikelen die zij hebben vervaardigd of ingevoerd, vergezeld van de handelsnaam, het algemene type en het subtype, indien van toepassing, en de plaats van vervaardiging, voor ten minste tien jaar nadat het artikel in de handel is gebracht. b) het register overdragen aan de bevoegde autoriteiten indien de fabrikant of de importeur hun activiteiten staken; c) de bevoegde autoriteiten en markttoezichtautoriteiten van alle lidstaten, op hun met redenen omkleed verzoek, de onder a) bedoelde informatie verstrekken. Artikel 4 Omzetting 1.   De lidstaten dienen uiterlijk op 30 april 2015 de nodige wettelijke en bestuursrechtelijke bepalingen vast te stellen en bekend te maken om aan deze richtlijn te voldoen. Zij delen de Commissie de tekst van die bepalingen onverwijld mee. Zij passen die bepalingen toe vanaf 17 oktober 2016. Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor deze verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 5 Inwerkingtreding Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 6 Deze richtlijn is gericht tot de lidstaten. Gedaan te Brussel, 16 april 2014. Voor de Commissie De voorzitter José Manuel BARROSO ( 1 ) PB L 154 van 14.6.2007, blz. 1 . BIJLAGE Het registermodel waarnaar in artikel 2, lid 1, wordt verwezen Registratienummer Datum van afgifte van de verklaring van EG-typeonderzoek (module B), de verklaring van overeenstemming (module G) of goedkeuring van het kwaliteits-systeem (module H) en datum waarop de geldigheid verstrijkt, indien van toepassing Fabrikant Producttype (algemeen) en subtype, indien van toepassing Conformi-teitsmodule voor de productie-fase ( 1 ) Aangemelde instantie die de conformiteits-beoordeling van de productiefase uitvoert ( 1 ) Aanvullende informatie ( 1 ) Altijd in te vullen indien die onder de verantwoordelijkheid valt van de aangemelde instantie die de conformiteitsbeoordelingsprocedure als bedoeld in artikel 9, onder a), van Richtlijn 2007/23/EG (module B) uitvoert. Niet vereist voor conformiteitsbeoordelingsprocedures als bedoeld in artikel 9, onder b) en c), (modules G en H). Informatie moet worden verstrekt (indien bekend), indien een andere aangemelde instantie is betrokken.",
  "source": "EUR LEX"
}