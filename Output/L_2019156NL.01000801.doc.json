{
  "url": "http://www.w3.org/1999/xhtml\">",
  "content": "L_2019156NL.01000801.xml 13.6.2019 NL Publicatieblad van de Europese Unie L 156/8 UITVOERINGSBESLUIT (EU) 2019/968 VAN DE RAAD van 6 juni 2019 betreffende de start van de geautomatiseerde uitwisseling van DNA-gegevens in het Verenigd Koninkrijk DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Besluit 2008/615/JBZ van de Raad van 23 juni 2008 inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( 1 ) , en met name artikel 33, Gezien het advies van het Europees Parlement ( 2 ) , Overwegende hetgeen volgt: (1) Overeenkomstig artikel 25, lid 2, van Besluit 2008/615/JBZ mag met de in dit besluit bedoelde verstrekking van persoonsgegevens pas worden begonnen nadat op het grondgebied van de bij de verstrekking betrokken lidstaten de algemene bepalingen inzake gegevensbescherming van hoofdstuk 6 van dat besluit in het nationale recht zijn verwerkt. (2) In artikel 20 van Besluit 2008/616/JBZ van de Raad ( 3 ) is bepaald dat op basis van een evaluatieverslag dat is gebaseerd op een vragenlijst, een evaluatiebezoek en een proefrun, moet worden gecontroleerd of er is voldaan aan de in overweging 1 bedoelde voorwaarde met betrekking tot de geautomatiseerde uitwisseling van gegevens overeenkomstig hoofdstuk 2 van Besluit 2008/615/JBZ. (3) Overeenkomstig artikel 36, lid 2, van Besluit 2008/615/JBZ heeft het Verenigd Koninkrijk het secretariaat-generaal van de Raad meegedeeld, op welke nationale DNA-analysedossiers de artikelen 2 tot en met 6 van dat besluit van toepassing zijn, alsmede wat de voorwaarden zijn voor de geautomatiseerde bevraging ervan als bedoeld in artikel 3, lid 1, van dat besluit. (4) Overeenkomstig hoofdstuk 4, punt 1.1, van de bijlage bij Besluit 2008/616/JBZ stelt de bevoegde Raadsgroep een vragenlijst op voor iedere vorm van geautomatiseerde uitwisseling van gegevens, en moet een lidstaat de desbetreffende vragenlijst beantwoorden zodra hij van oordeel is dat hij aan de voorwaarden voor het uitwisselen van gegevens in een bepaalde gegevenscategorie voldoet. (5) Het Verenigd Koninkrijk heeft de vragenlijst over gegevensbescherming en de vragenlijst over de uitwisseling van DNA-gegevens ingevuld. (6) Voorts heeft het Verenigd Koninkrijk samen met Oostenrijk en Duitsland een succesvolle proefrun uitgevoerd. (7) Er heeft een evaluatiebezoek in het Verenigd Koninkrijk plaatsgevonden, waarover het Oostenrijkse, Duitse en Franse evaluatieteam een verslag heeft opgesteld dat aan de bevoegde Raadsgroep is toegezonden. (8) Aan de Raad is een algeheel evaluatieverslag voorgelegd, waarin de resultaten van de vragenlijst, het evaluatiebezoek en de proefrun betreffende de uitwisseling van DNA-gegevens zijn samengevat. (9) De Raad heeft op 11 oktober 2018, na kennis te hebben genomen van de instemming van alle door Besluit 2008/615/JBZ gebonden lidstaten, geconcludeerd dat het Verenigd Koninkrijk de algemene bepalingen inzake gegevensbescherming van hoofdstuk 6 van Besluit 2008/615/JBZ volledig heeft uitgevoerd. Voorts heeft de Raad het Verenigd Koninkrijk verzocht om binnen twaalf maanden na de start van de geautomatiseerde uitwisseling van gegevens zijn beleid om daderprofielen van de geautomatiseerde uitwisseling van DNA-gegevens uit te zonderen, in het licht van de operationele ervaring met de uitwisseling van DNA-gegevens op grond van het Prümverdrag en in het licht van de toelichtingen in het verslag van het evaluatiebezoek. (10) Het Verenigd Koninkrijk moet derhalve ten behoeve van de geautomatiseerde bevraging van DNA-gegevens, en overeenkomstig de artikelen 3 en 4 van Besluit 2008/615/JBZ, gerechtigd worden persoonsgegevens te ontvangen en te verstrekken. Gezien evenwel de praktische en operationele betekenis van de opname van daderprofielen in de geautomatiseerde uitwisseling van DNA-gegevens voor de openbare veiligheid, en in het bijzonder voor de bestrijding van terrorisme en van grensoverschrijdende criminaliteit, dient het Verenigd Koninkrijk zijn beleid inzake de uitwisseling van daderprofielen te zijner tijd opnieuw te bezien. Indien de operationele ervaring met de uitwisseling van DNA-gegevens op grond van het Prümverdrag er in de eerste twaalf maanden niet toe leidt dat het Verenigd Koninkrijk de Raad ervan in kennis stelt dat het zijn beleid in dezen herziet, dient de Raad de situatie opnieuw te bezien ter beantwoording van de vraag of de geautomatiseerde uitwisseling van DNA-gegevens op grond van het Prümverdrag met het Verenigd Koninkrijk moet worden voortgezet of stopgezet. (11) Artikel 33 van Besluit 2008/615/JBZ geeft de Raad uitvoeringsbevoegdheden voor het vaststellen van maatregelen die nodig zijn voor de uitvoering van dat besluit, met name wat betreft het ontvangen en verstrekken van persoonsgegevens uit hoofde van dat besluit. (12) Nu er is voldaan aan de voorwaarden en de procedure voor het doen aanvangen van de uitoefening van deze uitvoeringsbevoegdheden, moet er een uitvoeringsbesluit betreffende de start van de geautomatiseerde uitwisseling van DNA-gegevens in het Verenigd Koninkrijk worden vastgesteld dat deze lidstaat in staat stelt persoonsgegevens te ontvangen en verstrekken overeenkomstig de artikelen 3 en 4 van Besluit 2008/615/JBZ. (13) Besluit 2008/615/JBZ is bindend voor Denemarken, Ierland en het Verenigd Koninkrijk, die derhalve deelnemen aan de vaststelling en toepassing van dit besluit ter uitvoering van Besluit 2008/615/JBZ, HEEFT HET VOLGENDE BESLUIT VASTGESTELD: Artikel 1 Het Verenigd Koninkrijk is ten behoeve van de geautomatiseerde bevraging en vergelijking van DNA-gegevens gerechtigd, overeenkomstig de artikelen 3 en 4 van Besluit 2008/615/JBZ, met ingang van 14 juni 2019 persoonsgegevens te ontvangen en te verstrekken. Artikel 2 Uiterlijk 15 juni 2020 zal het Verenigd Koninkrijk een nieuwe evaluatie uitvoeren van zijn beleid om daderprofielen uit te zonderen van de geautomatiseerde de uitwisseling van DNA-gegevens. Indien op de in de eerste alinea bedoelde datum, het Verenigd Koninkrijk de Raad er niet van in kennis heeft gesteld dat het ook DNA-gegevens van vermoedelijke daders ter beschikking stelt, conform Besluit 2008/615/JBZ, zal de Raad binnen drie maanden bezien of de geautomatiseerde uitwisseling van DNA-gegevens met het Verenigd Koninkrijk moet worden voortgezet stopgezet. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing overeenkomstig de Verdragen. Gedaan te Luxemburg, 6 juni 2019. Voor de Raad De voorzitter A. BIRCHALL ( 1 ) PB L 210 van 6.8.2008, blz. 1 . ( 2 ) Advies van 12 maart 2019 (nog niet bekendgemaakt in het Publicatieblad). ( 3 ) Besluit 2008/616/JBZ van de Raad van 23 juni 2008 betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( PB L 210 van 6.8.2008, blz. 12 ).",
  "source": "EUR LEX"
}