{
  "url": "http://www.w3.org/1999/xhtml\"><!--",
  "content": "L_202401130NL.000101.fmx.xml Publicatieblad van de Europese Unie NL L-serie 2024/1130 26.4.2024 UITVOERINGSVERORDENING (EU) 2024/1130 VAN DE COMMISSIE van 19 april 2024 tot wijziging van Uitvoeringsverordening (EU) nr. 577/2013 inzake de modelidentificatiedocumenten voor het niet-commerciële verkeer van honden, katten en fretten, de vaststelling van de lijsten van derde landen en gebieden en de voorschriften betreffende de vorm, de opmaak en de taal van de verklaringen ten bewijze van de naleving van bepaalde voorwaarden die zijn vastgelegd in Verordening (EU) nr. 576/2013 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 576/2013 van het Europees Parlement en de Raad van 12 juni 2013 betreffende het niet-commerciële verkeer van gezelschapsdieren en tot intrekking van Verordening (EG) nr. 998/2003 ( 1 ) , en met name artikel 13, lid 2, Overwegende hetgeen volgt: (1) Bij Verordening (EU) nr. 576/2013 zijn de veterinairrechtelijke voorschriften voor het niet-commerciële verkeer van gezelschapsdieren naar een lidstaat uit een andere lidstaat en uit derde landen en de controles op dat verkeer vastgesteld. (2) In artikel 10, lid 1, van Verordening (EU) nr. 576/2013 zijn de voorwaarden vastgesteld waaronder gezelschapsdieren van de in deel A van bijlage I bij die verordening vermelde soorten, namelijk als gezelschapsdier gehouden honden, katten en fretten, voor niet-commerciële doeleinden vanuit een gebied of derde land naar een lidstaat mogen worden verplaatst. Overeenkomstig artikel 10, lid 1, punt c), moeten die gezelschapsdieren een titreringstest op rabiësantilichamen hebben ondergaan die voldoet aan de geldigheidsvoorschriften van bijlage IV bij die verordening. (3) In afwijking van artikel 10, lid 1, punt c), van Verordening (EU) nr. 576/2013 is in artikel 12, lid 1, van die verordening bepaald dat de titreringstest op antilichamen niet vereist is voor als gezelschapsdier gehouden honden, katten en fretten die naar een lidstaat worden verplaatst vanuit een gebied of derde land dat onder andere op grond van artikel 13, lid 2, van die verordening in de lijst is opgenomen. (4) Om op grond van artikel 13, lid 2, van Verordening (EU) nr. 576/2013 in de lijst te worden opgenomen, moet een gebied of derde land een aanvraag indienen waarin wordt aangetoond dat het voor als gezelschapsdier gehouden honden, katten en fretten ten minste aan de specifieke criteria van artikel 13, lid 2, punten a) tot en met e), voldoet, zodat een toereikend veiligheidsniveau wordt gewaarborgd met betrekking tot de risico’s voor de volksgezondheid en de diergezondheid in verband met dat niet-commerciële verkeer van gezelschapsdieren. (5) Deel 2 van bijlage II bij Uitvoeringsverordening (EU) nr. 577/2013 van de Commissie ( 2 ) bevat de lijst van gebieden en derde landen die in aanmerking komen voor de in artikel 13, lid 2, van Verordening (EU) nr. 576/2013 bedoelde afwijking. (6) Uit controles die de nationale autoriteiten de afgelopen jaren overeenkomstig artikel 34 van Verordening (EU) nr. 576/2013 op de punten van binnenkomst in de Unie hebben uitgevoerd, is gebleken dat er sprake is van herhaalde gevallen van niet-naleving wat betreft preventieve gezondheidsmaatregelen tegen rabiës voor als gezelschapsdier gehouden honden, katten en fretten die vanuit Belarus en Rusland worden verplaatst. Die gevallen van niet-naleving omvatten onder andere het niet-toedienen of op ongepaste wijze toedienen van rabiësvaccins en valselijk gedocumenteerde vaccinaties tegen rabiës, waarvan de geldigheid foutief is gecertificeerd in de begeleidende diergezondheidscertificaten. (7) Als onderdeel van de criteria waaraan een derde land in zijn aanvraag tot opname op de in artikel 13, lid 2, van Verordening (EU) nr. 576/2013 bedoelde lijst moet voldoen, vereist punt d) van dat artikel dat er voorschriften inzake de preventie en bestrijding van rabiës van kracht zijn die daadwerkelijk worden toegepast om het besmettingsrisico voor gezelschapsdieren tot een minimum te beperken, met inbegrip van voorschriften betreffende de vaccinatie van huisdieren tegen rabiës. (8) Daarnaast moeten de diensten voor officiële controles ervoor zorgen dat als gezelschapsdier gehouden honden, katten en fretten worden verplaatst met diergezondheidscertificaten die naar behoren zijn ingevuld en afgegeven overeenkomstig artikel 26 van Verordening (EU) nr. 576/2013. Dit houdt in dat moet worden geverifieerd en gecertificeerd dat die gezelschapsdieren een vaccinatie tegen rabiës hebben gekregen die volledig aan de bepalingen van bijlage III bij Verordening (EU) nr. 576/2013 voldoet. (9) Belarus en Rusland hebben in dit verband garanties verstrekt bij hun verzoek tot opname op de lijst. De herhaalde gevallen van niet-naleving die de nationale autoriteiten op de punten van binnenkomst in de Unie hebben vastgesteld met betrekking tot als gezelschapsdier gehouden honden, katten en fretten die vanuit Belarus en Rusland worden verplaatst, wijzen echter op ernstige tekortkomingen in de rechtshandhaving op nationaal niveau. Dergelijke tekortkomingen doen ernstige twijfels rijzen over de voortdurende toepassing en doeltreffende uitvoering van de door de bevoegde autoriteiten van deze derde landen gewaarborgde regels inzake de preventie en bestrijding van rabiës en over de juistheid van de officiële certificaten die op hun niveau worden afgegeven. (10) Gezien de aanzienlijke prevalentie van gevallen van niet-naleving met betrekking tot de status van gezelschapsdieren wat vaccinatie tegen rabiës betreft en de nauwkeurigheid van de certificering daarvan, geeft de vrijstelling voor als gezelschapsdier gehouden honden, katten en fretten van oorsprong uit Belarus en Rusland van de vereiste om een titreringstest op rabiësantilichamen te ondergaan voordat zij op het grondgebied van de Unie worden binnengebracht, aanleiding tot aanzienlijke bezorgdheid over het risico op het binnenbrengen van rabiës in de Unie via het niet-commerciële verkeer van die gezelschapsdieren. (11) Bovendien vergroot de ongunstige epidemiologische situatie in Belarus en Rusland, waar rabiës aanwezig blijft en regelmatig wordt aangetroffen bij honden en katten, zoals blijkt uit de op internationaal niveau door de Wereldorganisatie voor diergezondheid verzamelde informatie, het risico op het binnenbrengen van rabiës in de Unie. (12) Om de situatie aan te pakken en het risico op het binnenbrengen van rabiës via het niet-commerciële verkeer van honden, katten en fretten die vanuit Belarus en Rusland worden verplaatst, te beperken, is het passend de verplichting om die gezelschapsdieren aan een titreringstest op rabiësantilichamen te onderwerpen voordat zij op het grondgebied van de Unie worden binnengebracht, opnieuw in te voeren. (13) Daarom moet de lijst van gebieden en derde landen in deel 2 van bijlage II bij Uitvoeringsverordening (EU) nr. 577/2013 worden bijgewerkt en moeten de vermeldingen voor Belarus en Rusland uit die lijst worden geschrapt. (14) Om onnodige verstoringen van het niet-commerciële verkeer van gezelschapsdieren van de in de lijst in deel A van bijlage I bij Verordening (EU) nr. 576/2013 vermelde soorten uit Belarus en Rusland te voorkomen en rekening houdend met het in bijlage IV bij Verordening (EU) nr. 576/2013 vastgestelde tijdschema om een titreringstest op rabiësantilichamen als geldig te kunnen erkennen, moet deze verordening van toepassing zijn met ingang van 16 september 2024. (15) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Deel 2 van bijlage II bij Uitvoeringsverordening (EU) nr. 577/2013 wordt vervangen door de tekst in de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 16 september 2024. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 april 2024. Voor de Commissie De voorzitter Ursula VON DER LEYEN ( 1 ) PB L 178 van 28.6.2013, blz. 1 , ELI: http://data.europa.eu/eli/reg/2013/576/oj . ( 2 ) Uitvoeringsverordening (EU) nr. 577/2013 van de Commissie van 28 juni 2013 inzake de modelidentificatiedocumenten voor het niet-commerciële verkeer van honden, katten en fretten, de vaststelling van de lijsten van derde landen en gebieden en de voorschriften betreffende de vorm, de opmaak en de taal van de verklaringen ten bewijze van de naleving van bepaalde voorwaarden die zijn vastgelegd in Verordening (EU) nr. 576/2013 van het Europees Parlement en de Raad ( PB L 178 van 28.6.2013, blz. 109 , ELI: http://data.europa.eu/eli/reg_impl/2013/577/oj ). BIJLAGE “DEEL 2 Lijst van gebieden en derde landen zoals bedoeld in artikel 13, lid 2, van Verordening (EU) nr. 576/2013 ISO-code Gebied of derde land Opgenomen gebieden AC Ascension AE Verenigde Arabische Emiraten AG Antigua en Barbuda AR Argentinië AU Australië AW Aruba BA Bosnië en Herzegovina BB Barbados BH Bahrein BM Bermuda BQ Bonaire, Sint-Eustatius en Saba (de BES-eilanden) CA Canada CL Chili CW Curaçao FJ Fiji FK Falklandeilanden GB Verenigd Koninkrijk ( *1 ) GG Guernsey HK Hongkong IM Man JM Jamaica JP Japan JE Jersey KN Saint Kitts en Nevis KY Kaaimaneilanden LC Saint Lucia MS Montserrat MK Noord-Macedonië MU Mauritius MX Mexico MY Maleisië NC Nieuw-Caledonië NZ Nieuw-Zeeland PF Frans-Polynesië PM Saint-Pierre en Miquelon SG Singapore SH Sint-Helena SX Sint-Maarten TT Trinidad en Tobago TW Taiwan US Verenigde Staten van Amerika AS — Amerikaans-Samoa GU — Guam MP — Noordelijke Marianen PR — Puerto Rico VI — Amerikaanse Maagdeneilanden VC Saint Vincent en de Grenadines VG Britse Maagdeneilanden VU Vanuatu WF Wallis en Futuna ( *1 ) ( * ) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, en met name artikel 5, lid 4, van het Windsor-kader (zie Gezamenlijke Verklaring nr. 1/2023 van de Unie en het Verenigd Koninkrijk in het bij het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ingestelde Gemengd Comité ( PB L 102 van 17.4.2023, blz. 87 )), in samenhang met bijlage 2 bij dat kader, gelden vermeldingen van het Verenigd Koninkrijk in deze bijlage niet voor Noord-Ierland.” ELI: http://data.europa.eu/eli/reg_impl/2024/1130/oj ISSN 1977-0758 (electronic edition)",
  "source": "EUR LEX"
}