{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0373:NL:HTML\">",
  "content": "EUR-Lex - 32000D0373 - NL Avis juridique important | 32000D0373 2000/373/EG: Beschikking van de Commissie van 26 mei 2000 betreffende het verzoek van Frankrijk om uit hoofde van artikel 18, lid 3, van Richtlijn 1999/5/EG van het Europees Parlement en de Raad een eis aangaande telecommunicatie-eindapparatuur die voor aansluiting op het analoge openbare telefoonnet van France Telecom bedoeld is, te mogen handhaven (kennisgeving geschied onder nummer C(2000) 1390) (Voor de EER relevante tekst) (Slechts de tekst in de Franse taal is authentiek) Publicatieblad Nr. L 135 van 08/06/2000 blz. 0025 - 0026 Beschikking van de Commissie van 26 mei 2000 betreffende het verzoek van Frankrijk om uit hoofde van artikel 18, lid 3, van Richtlijn 1999/5/EG van het Europees Parlement en de Raad een eis aangaande telecommunicatie-eindapparatuur die voor aansluiting op het analoge openbare telefoonnet van France Telecom bedoeld is, te mogen handhaven (kennisgeving geschied onder nummer C(2000) 1390) (Slechts de tekst in de Franse taal is authentiek) (Voor de EER relevante tekst) (2000/373/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 1999/5/EG van het Europees Parlement en de Raad van 9 maart 1999 betreffende radioapparatuur en telecommunicatie-eindapparatuur en de wederzijdse erkenning van hun conformiteit(1), en met name op artikel 18, lid 3, Overwegende hetgeen volgt: (1) Bij Richtlijn 1999/5/EG is een regelgevingskader ingesteld inzake het op de markt brengen, het vrije verkeer en de ingebruikneming in de Gemeenschap van radioapparatuur en telecommunicatie-eindapparatuur. De lidstaten moeten de bepalingen ervan toepassen en met name ervoor zorgen dat de apparatuur vanaf 8 april 2000 voldoet aan de essentiële eisen, zoals vastgelegd in artikel 3. Naast de essentiële eisen van artikel 3, lid 1, kunnen de lidstaten erom verzoeken de eis te mogen handhaven dat telecommunicatie-eindapparatuur geen onaanvaardbare achteruitgang tot gevolg mag hebben van een spraaktelefoondienst die toegankelijk is in het kader van de universele dienst als gedefinieerd in Richtlijn 98/10/EG van het Europees Parlement en de Raad(2), gedurende maximaal 30 maanden volgende op de genoemde datum. (2) Frankrijk heeft op 18 oktober 1999 schriftelijk verzocht om artikel 18, lid 3, voor de gehele periode van 30 maanden van toepassing te verklaren op eindapparatuur die op het netwerk van France Telecom is aangesloten. De belangrijkste reden voor het verzoek is het feit dat rond 22,2 % van de analoge telefoonlijnen van het netwerk van France Telecom via welke de maatschappij de spraaktelefoniedienst aanbiedt, niet is toegerust om het stroomverbruik van eindapparatuur te begrenzen. Het gevaar bestaat dat zowel interfacekaarten in het netwerk als eindapparatuur die op zulke telefoonlijnen is aangesloten, als gevolg van oververhitting sneller verslijten wanneer de eindapparatuur de stroom niet begrenst. Om die reden is er in de zin van artikel 18, lid 3, sprake van een bijzondere situatie in Frankrijk, hetgeen handhaving van de momenteel geldende eisen aangaande de onderhavige telefoonlijnen rechtvaardigt. (3) France Telecom neemt maatregelen om deze problemen op te lossen door de stroom in het netwerk te begrenzen. Deze maatregelen zullen binnen 30 maanden vanaf 8 april 2000 de risico's minimaliseren. (4) Overeenkomstig artikel 6, lid 3, van Richtlijn 1999/5/EG dienen fabrikanten de gebruiker informatie te verschaffen over het gebruik waarvoor de telecommunicatie-eindapparatuur bestemd is. Uit deze informatie moet kunnen worden opgemaakt voor aansluiting op welke interfaces van het openbare telecommunicatienet de apparatuur bedoeld is. (5) Alleen voor apparatuur die bedoeld is om op de desbetreffende telefoonlijnen te worden aangesloten, is stroombegrenzing vereist teneinde een onaanvaardbare achteruitgang van een spraaktelefoniedienst te verhinderen, HEEFT DE VOLGENDE BESCHIKKING GEGEVEN: Artikel 1 Frankrijk mag de eis handhaven dat telecommunicatie-eindapparatuur die bedoeld is voor aansluiting op de telefoonlijnen van het netwerk van France Telecom die het stroomverbruik van dergelijke apparatuur niet begrenzen, geen onaanvaardbare achteruitgang tot gevolg mag hebben van een spraaktelefoondienst die toegankelijk is in het kader van de universele dienst als gedefinieerd in Richtlijn 98/10/EG. Artikel 2 Deze beschikking is gericht tot de Franse Republiek. Gedaan te Brussel, 26 mei 2000. Voor de Commissie Erkki Liikanen Lid van de Commissie (1) PB L 91 van 7.4.1999, blz. 10. (2) PB L 101 van 1.4.1998, blz. 24.",
  "source": "EUR LEX"
}