{
  "url": "http://www.w3.org/1999/xhtml\">",
  "content": "L_202401158NL.000101.fmx.xml Publicatieblad van de Europese Unie NL L-serie 2024/1158 19.4.2024 UITVOERINGSBESLUIT (EU) 2024/1158 VAN DE COMMISSIE van 10 april 2024 inzake het verzoek tot registratie van het Europees burgerinitiatief “My Voice, My Choice: For Safe And Accessible Abortion” (My Voice, My Choice: zorgen voor toegang tot veilige abortus) op grond van Verordening (EU) 2019/788 van het Europees Parlement en de Raad (Kennisgeving geschied onder nummer C(2024) 2353) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) Op 23 februari 2024 is bij de Commissie een verzoek tot registratie van het Europees burgerinitiatief “My Voice, My Choice: For Safe And Accessible Abortion” (My Voice, My Choice: zorgen voor toegang tot veilige abortus) ingediend. (2) De organisatoren van dit initiatief willen de Commissie naar eigen zeggen oproepen om in een geest van solidariteit een voorstel in te dienen voor financiële steun aan lidstaten waar iedereen in Europa die nog steeds geen toegang heeft tot veilige en legale abortus, een zwangerschap kan laten afbreken. (3) Nadere details over het onderwerp, de doelstellingen en de achtergrond van het initiatief zijn in een bijlage opgenomen. In die bijlage wordt toegelicht dat vrouwen in veel delen van Europa geen toegang hebben tot abortus in het kader van de basisgezondheidszorg, waardoor zij niet alleen lichamelijk letsel kunnen oplopen, maar ook onnodige economische en mentale druk ondervinden, zeker in achtergestelde gemeenschappen, waar men zich een abortus het minst kan veroorloven. De organisatoren voeren aan dat wetenschappelijke en internationale organisaties het erover eens zijn dat wanneer reproductieve gezondheidszorg als een luxe wordt behandeld, het aantal abortussen niet vermindert, maar vrouwen voor een onveilige abortus kiezen. Ook staat in de bijlage dat de voorgestelde financiële steun de vorm zou kunnen aannemen van een opt-inmechanisme waarvan lidstaten op vrijwillige basis zouden kunnen gebruikmaken. (4) Bij haar registratieverzoek heeft de groep organisatoren ook een document met een analyse van de voorgestelde maatregelen ingediend. (5) De bijlage en het aanvullende document verwijzen naar het EU4Health-programma, dat is vastgesteld bij Verordening (EU) 2021/522 van het Europees Parlement en de Raad ( 2 ) , die is aangenomen op basis van artikel 168, lid 5, VWEU. Artikel 4, punt g), van Verordening (EU) 2021/522 noemt als specifieke doelstelling: “de toegang tot hoogwaardige, patiëntgerichte en resultaatgerichte gezondheidszorg en gerelateerde zorgdiensten bevorderen, teneinde universele gezondheidszorg te bereiken”. In de lijst van voor financiering in aanmerking komende acties wordt in punt 7, c), van bijlage I bij die verordening genoemd: “ondersteuning van de acties van de lidstaten ter bevordering van de toegang tot diensten op het gebied van seksuele en reproductieve gezondheid en ondersteuning van geïntegreerde en intersectionele benaderingen van preventie, diagnose, behandeling en zorg”. (6) Tegen deze achtergrond is voor de financiering van acties ter bevordering van de toegang tot seksuele en reproductieve gezondheidszorg in het algemeen geen nieuw wetgevingsvoorstel nodig, aangezien dergelijke financiering mogelijk is als onderdeel van een jaarlijks werkprogramma in het kader van het EU4Health-programma. (7) Voor zover het initiatief bedoeld is om te verzoeken om een voorstel van de Commissie voor een rechtshandeling van de Unie die verder gaat dan wat momenteel mogelijk is in het kader van het EU4Health-programma, kan financiële steun voor acties van de lidstaten voor gezondheidsbevordering onder de ondersteunende bevoegdheid van de Unie uit hoofde van artikel 168, lid 5, VWEU vallen. Dergelijke steun zou echter in overeenstemming moeten zijn met de beperkingen van artikel 168, lid 7, VWEU, in de zin dat de Unie bij haar optreden de verantwoordelijkheden van de lidstaten moet eerbiedigen met betrekking tot de bepaling van hun gezondheidsbeleid, alsmede de organisatie en de verstrekking van gezondheidsdiensten en geneeskundige verzorging, met inbegrip van het beheer van gezondheidsdiensten en geneeskundige verzorging en de allocatie van de daaraan toegewezen middelen. Een mechanisme voor financiële steun mag niet tot doel of tot gevolg hebben dat afbreuk wordt gedaan aan de wetgeving inzake de openbare orde van de lidstaten of, meer in het algemeen, aan de ethische en zorgkeuzes die de lidstaten maken bij de uitoefening van hun bevoegdheid op het gebied van volksgezondheid. (8) In de bijlage bij het initiatief staat uitdrukkelijk dat het initiatief niet tot doel heeft de wet- en regelgeving van de lidstaten inzake abortus te harmoniseren of aan te tasten. Ofschoon het loutere feit dat financiële steun wordt verleend om dit soort gezondheidsdiensten te verlenen niet zonder meer lijkt in te houden dat er sprake is van een gerichte aantasting van de bevoegdheden van de lidstaten om hun eigen gezondheidsbeleid en de verstrekking van hun gezondheidsdiensten te bepalen, zou de concrete instelling van een mechanisme voor financiële steun wel tot een dergelijke aantasting kunnen leiden. (9) Daarom is de Commissie van mening dat het initiatief kan worden geregistreerd voor zover het gericht is op een wetgevingsvoorstel voor financiële steun aan lidstaten die niet reeds onder het EU4Health-programma valt, en voor zover het voorgestelde mechanisme voor financiële steun niet tot doel of tot gevolg heeft dat afbreuk wordt gedaan aan de wetgeving van de lidstaten inzake openbare orde of, meer in het algemeen, de ethische en zorgkeuzes die de lidstaten maken bij de uitoefening van hun bevoegdheden op het gebied van volksgezondheid. (10) Op basis van deze verduidelijkingen is de Commissie van mening dat geen van de onderdelen van het initiatief duidelijk buiten het kader valt van haar bevoegdheden om een voorstel in te dienen voor een rechtshandeling van de Unie ter uitvoering van de Verdragen. (11) Deze conclusie doet geen afbreuk aan de beoordeling of in dit geval voldaan is aan de concrete materiële voorwaarden voor optreden van de Commissie, met inbegrip van naleving van het evenredigheidsbeginsel en het subsidiariteitsbeginsel en de verenigbaarheid met de grondrechten. (12) De groep organisatoren heeft het nodige bewijs verstrekt dat zij aan de vereisten van artikel 5, leden 1 en 2, van Verordening (EU) 2019/788 voldoet en heeft de contactpersonen aangewezen overeenkomstig artikel 5, lid 3, eerste alinea, van die verordening. (13) Het initiatief is niet kennelijk beledigend, lichtzinnig of ergerlijk en druist niet kennelijk in tegen de in artikel 2 van het Verdrag betreffende de Europese Unie vastgelegde waarden van de Unie, noch tegen de in het Handvest van de grondrechten van de Europese Unie vervatte rechten. (14) Het initiatief “My Voice, My Choice: For Safe And Accessible Abortion” (My Voice, My Choice: zorgen voor toegang tot veilige abortus) moet derhalve worden geregistreerd. (15) De conclusie dat aan de voorwaarden voor registratie krachtens artikel 6, lid 3, van Verordening (EU) 2019/788 is voldaan, impliceert geenszins dat de Commissie de feitelijke juistheid van de inhoud van het initiatief bevestigt; deze is de uitsluitende verantwoordelijkheid van de groep organisatoren van het initiatief. De inhoud van het initiatief geeft alleen de standpunten weer van de groep organisatoren en kan in geen geval worden opgevat als een weergave van de standpunten van de Commissie, HEEFT HET VOLGENDE BESLUIT VASTGESTELD: Artikel 1 Het initiatief “My Voice, My Choice: For Safe And Accessible Abortion” (My Voice, My Choice: zorgen voor toegang tot veilige abortus) wordt geregistreerd. Artikel 2 Dit besluit is gericht tot de groep organisatoren van het burgerinitiatief “My Voice, My Choice: For Safe And Accessible Abortion” (My Voice, My Choice: zorgen voor toegang tot veilige abortus), vertegenwoordigd door Nika KOVAČ en Alice Hélène Sibylle COFFIN, die als contactpersonen optreden. Gedaan te Brussel, 10 april 2024. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 , ELI: http://data.europa.eu/eli/reg/2019/788/oj . ( 2 ) Verordening (EU) 2021/522 van het Europees Parlement en de Raad van 24 maart 2021 tot vaststelling van een actieprogramma voor de Unie op het gebied van gezondheid (“EU4Health-programma”) voor de periode 2021-2027, en tot intrekking van Verordening (EU) nr. 282/2014 ( PB L 107 van 26.3.2021, blz. 1 , ELI: http://data.europa.eu/eli/reg/2021/522/oj ). ELI: http://data.europa.eu/eli/dec_impl/2024/1158/oj ISSN 1977-0758 (electronic edition)",
  "source": "EUR LEX"
}