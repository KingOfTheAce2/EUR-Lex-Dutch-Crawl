{
  "url": "http://www.w3.org/1999/xhtml\">",
  "content": "L_2020193NL.01000301.xml 17.6.2020 NL Publicatieblad van de Europese Unie L 193/3 BESLUIT (EU) 2020/789 VAN DE RAAD van 9 juni 2020 betreffende de verlenging van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 186, in samenhang met artikel 218, lid 6, tweede alinea, onder a), punt v), Gezien het voorstel van de Europese Commissie, Gezien de goedkeuring door het Europees Parlement ( 1 ) , Overwegende hetgeen volgt: (1) Bij Besluit 2002/648/EG ( 2 ) heeft de Raad de sluiting van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India ( 3 ) goedgekeurd. Die overeenkomst is op 23 november 2001 in New Delhi ondertekend en op 14 oktober 2002 in werking getreden. Bij Besluit 2009/501/EG ( 4 ) heeft de Raad de sluiting van een overeenkomst tot hernieuwing van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India ( 5 ) goedgekeurd, die de in 2001 ondertekende overeenkomst heeft hernieuwd en lichtjes heeft gewijzigd. Die overeenkomst is op 30 november 2007 in New Delhi ondertekend en op 17 mei 2010 in werking getreden. Met “de overeenkomst” wordt verwezen naar die overeenkomst in samenhang met de in 2001 ondertekende overeenkomst. (2) Overeenkomstig artikel 11, onder b), van de overeenkomst werd de overeenkomst gesloten voor een periode van vijf jaar en kan ze in onderlinge overeenstemming tussen de partijen worden verlengd na een evaluatie in het laatste jaar van de periode van vijf jaar. (3) Bij Besluit (EU) 2015/1788 ( 6 ) heeft de Raad de verlenging van de overeenkomst voor een nieuwe periode van vijf jaar goedgekeurd. De overeenkomst verstrijkt op 17 mei 2020. (4) Uit de door de diensten van de Commissie uitgevoerde evaluatie blijkt dat de overeenkomst een belangrijk kader biedt voor het bevorderen van de samenwerking tussen de Unie en India inzake gemeenschappelijke prioritaire sectoren op het gebied van wetenschap en technologie, waaruit wederzijdse voordelen voor de partijen voortvloeien. Het is daarom in het belang van de Unie om de overeenkomst voor een nieuwe periode van vijf jaar te verlengen. (5) Beide partijen hebben hun voornemen bevestigd om de overeenkomst zonder enige wijziging voor een nieuwe periode van vijf jaar te verlengen. (6) De verlenging van de overeenkomst moet daarom namens de Unie worden goedgekeurd, HEEFT HET VOLGENDE BESLUIT VASTGESTELD: Artikel 1 De verlenging van de overeenkomst voor een nieuwe periode van vijf jaar wordt namens de Unie goedgekeurd. Artikel 2 De voorzitter van de Raad wijst de persoon (personen) aan die bevoegd is (zijn) om de regering van de Republiek India namens de Unie ervan in kennis te stellen dat de Unie haar interne procedures, nodig voor de verlenging van de overeenkomst overeenkomstig artikel 11, onder a), van de overeenkomst, heeft voltooid. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 9 juni 2020. Voor de Raad De voorzitter A. METELKO-ZGOMBIĆ ( 1 ) Goedkeuring verleend op 13 mei 2020. ( 2 ) Besluit 2002/648/EG van de Raad van 25 juni 2002 tot sluiting van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India ( PB L 213 van 9.8.2002, blz. 29 ). ( 3 ) PB L 213 van 9.8.2002, blz. 30 . ( 4 ) Besluit 2009/501/EG van de Raad van 19 januari 2009 betreffende de sluiting van een overeenkomst tot hernieuwing van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India ( PB L 171 van 1.7.2009, blz. 17 ). ( 5 ) PB L 171 van 1.7.2009, blz. 19 . ( 6 ) Besluit (EU) 2015/1788 van de Raad van 1 oktober 2015 betreffende de verlenging van de Overeenkomst voor wetenschappelijke en technologische samenwerking tussen de Europese Gemeenschap en de regering van de Republiek India ( PB L 260 van 7.10.2015, blz. 18 ).",
  "source": "EUR LEX"
}