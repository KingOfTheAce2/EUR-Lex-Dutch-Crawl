{
  "url": "http://www.w3.org/1999/xhtml\">",
  "content": "L_2017155NL.01002101.xml 17.6.2017 NL Publicatieblad van de Europese Unie L 155/21 UITVOERINGSBESLUIT (EU) 2017/1020 VAN DE RAAD van 8 juni 2017 betreffende de start van de geautomatiseerde uitwisseling van voertuigregistratiegegevens in Kroatië DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Besluit 2008/615/JBZ van de Raad van 23 juni 2008 inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( 1 ) , en met name artikel 33, Gezien het advies van het Europees Parlement ( 2 ) , Overwegende hetgeen volgt: (1) Overeenkomstig artikel 25, lid 2, van Besluit 2008/615/JBZ mag met de in dat besluit voorziene verstrekking van persoonsgegevens pas worden begonnen nadat op het grondgebied van de bij de verstrekking betrokken lidstaten de algemene bepalingen inzake gegevensbescherming van hoofdstuk 6 van dat besluit in het nationale recht zijn verwerkt. (2) In artikel 20 van Besluit 2008/616/JBZ van de Raad ( 3 ) is bepaald dat het voldoen aan de in overweging 1 vermelde voorwaarde met betrekking tot de geautomatiseerde uitwisseling van gegevens in de zin van hoofdstuk 2 van Besluit 2008/615/JBZ dient te worden gecontroleerd op basis van een evaluatieverslag dat is opgesteld aan de hand van een vragenlijst, een evaluatiebezoek en een proefrun. (3) Overeenkomstig hoofdstuk 4, punt 1.1, van de bijlage bij Besluit 2008/616/JBZ stelt de betrokken Raadsgroep een vragenlijst op voor elke vorm van geautomatiseerde uitwisseling van gegevens, en beantwoordt een lidstaat de desbetreffende vragenlijst zodra hij van oordeel is dat hij aan de voorwaarden voor het uitwisselen van gegevens in een bepaalde gegevenscategorie voldoet. (4) Kroatië heeft de vragenlijst over gegevensbescherming en de vragenlijst over de uitwisseling van voertuigregistratiegegevens ingevuld. (5) Kroatië heeft met Nederland een succesvolle proefrun uitgevoerd. (6) In Kroatië heeft een evaluatiebezoek plaatsgevonden en het Nederlandse en Roemeense evaluatieteam heeft daarover een verslag opgesteld, dat aan de betrokken Raadsgroep is toegezonden. (7) Er is een algemeen evaluatieverslag aan de Raad voorgelegd, waarin de resultaten van de vragenlijst, het evaluatiebezoek en de proefrun betreffende de uitwisseling van voertuigregistratiegegevens zijn samengevat. (8) Op 19 december 2016 is de Raad, na akte te hebben genomen van de instemming van alle door Besluit 2008/615/JBZ gebonden lidstaten, tot de conclusie gekomen dat Kroatië de algemene bepalingen inzake gegevensbescherming van hoofdstuk 6 van Besluit 2008/615/JBZ volledig heeft uitgevoerd. (9) Kroatië moet derhalve, met het oog op de geautomatiseerde bevraging van voertuigregistratiegegevens, overeenkomstig artikel 12 van Besluit 2008/615/JBZ gerechtigd zijn persoonsgegevens te ontvangen en te verstrekken. (10) In zijn arrest van 22 september 2016 in de gevoegde zaken C-14/15 en C-116/15 ( 4 ) heeft het Hof van Justitie van de Europese Unie gesteld dat er in artikel 25, lid 2, van Besluit 2008/615/JBZ op onrechtmatige wijze eenparigheid van stemmen wordt verlangd voor de vaststelling van maatregelen die nodig zijn voor de uitvoering van dat besluit. (11) Artikel 33 van Besluit 2008/615/JBZ geeft de Raad evenwel uitvoeringsbevoegdheden voor het vaststellen van maatregelen die nodig zijn voor de uitvoering van dat besluit, met name wat betreft het ontvangen en verstrekken van persoonsgegevens uit hoofde van dat besluit. (12) Nu is voldaan aan de voorwaarden en de procedure voor het doen aanvangen van de uitoefening van deze uitvoeringsbevoegdheden, moet er een uitvoeringsbesluit betreffende de start van de geautomatiseerde uitwisseling van voertuigregistratiegegevens in Kroatië worden vastgesteld om deze lidstaat in staat te stellen overeenkomstig artikel 12 van Besluit 2008/615/JBZ persoonsgegevens te ontvangen en verstrekken. (13) Besluit 2008/615/JBZ is bindend voor Denemarken, dat derhalve deelneemt aan de vaststelling en toepassing van dit besluit ter uitvoering van Besluit 2008/615/JBZ. (14) Besluit 2008/615/JBZ is bindend voor het Verenigd Koninkrijk en Ierland, die derhalve deelnemen aan de vaststelling en toepassing van dit besluit ter uitvoering van Besluit 2008/615/JBZ, HEEFT HET VOLGENDE BESLUIT VASTGESTELD: Artikel 1 Met het oog op de geautomatiseerde bevraging van voertuigregistratiegegevens is Kroatië gerechtigd, overeenkomstig artikel 12 van Besluit 2008/615/JBZ, met ingang van 18 juni 2017 persoonsgegevens te ontvangen en te verstrekken. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing overeenkomstig de Verdragen. Gedaan te Luxemburg, 8 juni 2017. Voor de Raad De voorzitter U. REINSALU ( 1 ) PB L 210 van 6.8.2008, blz. 1 . ( 2 ) Advies van 13 februari 2017 (nog niet bekendgemaakt in het Publicatieblad). ( 3 ) Besluit 2008/616/JBZ van de Raad van 23 juni 2008 betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( PB L 210 van 6.8.2008, blz. 12 ). ( 4 ) Arrest van het Hof van Justitie van 22 september 2016, Parlement/Raad , gevoegde zaken C-14/15 en C-116/15, ECLI:EU:C:2016:715.",
  "source": "EUR LEX"
}