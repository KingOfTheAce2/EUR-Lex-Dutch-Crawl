{
  "url": "http://www.w3.org/1999/xhtml\">",
  "content": "L_2016331NL.01001201.xml 6.12.2016 NL Publicatieblad van de Europese Unie L 331/12 UITVOERINGSBESLUIT (EU) 2016/2133 VAN DE COMMISSIE van 5 december 2016 tot beëindiging van de antidumpingprocedure betreffende de invoer van bepaalde soorten mangaanoxide van oorsprong uit Brazilië, Georgië, India en Mexico DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, Overwegende hetgeen volgt: A. PROCEDURE Inleiding (1) Op 17 december 2015 heeft de Europese Commissie („de Commissie”) op basis van artikel 5 van Verordening (EG) nr. 1225/2009 van de Raad ( 2 ) („de basisverordening”) een antidumpingonderzoek geopend met betrekking tot de invoer in de Unie van bepaalde soorten mangaanoxide van oorsprong uit Brazilië, Georgië, India en Mexico („de betrokken landen”). Zij heeft daartoe een bericht van inleiding gepubliceerd in het Publicatieblad van de Europese Unie ( 3 ) („het bericht van inleiding”). (2) De Commissie heeft het onderzoek geopend naar aanleiding van een klacht die op 20 november 2015 werd ingediend door Erachem Comilog SPRL („de klager”), de enige producent in de Unie van bepaalde soorten mangaanoxide, die aldus goed is voor 100 % van de totale productie van bepaalde soorten mangaanoxide in de Unie. Het bij de klacht gevoegde bewijsmateriaal over dumping en aanmerkelijke schade als gevolg daarvan werd voldoende geacht om een onderzoek te openen. (3) De Commissie heeft de klager, gebruikers en importeurs, de haar bekende producenten-exporteurs in de betrokken landen alsook de verenigingen waarvoor bij haar weten de opening van het onderzoek gevolgen heeft, verzocht aan het onderzoek mee te werken. De belanghebbenden zijn in de gelegenheid gesteld om binnen de in het bericht van inleiding genoemde termijn hun standpunt schriftelijk kenbaar te maken en te verzoeken te worden gehoord. (4) De klager, de producenten-exporteurs in de betrokken landen, de importeurs en handelaars hebben hun standpunten kenbaar gemaakt. Alle belanghebbenden die daar met opgave van redenen om hadden verzocht, werden gehoord. B. INTREKKING VAN DE KLACHT EN BEËINDIGING VAN DE PROCEDURE (5) Bij brief van 6 september 2016 aan de Commissie heeft de klager zijn klacht ingetrokken. Overeenkomstig artikel 9 van de basisverordening kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (6) Bij het onderzoek is uit niets gebleken dat beëindiging van de procedure in strijd met het belang van de Unie zou zijn. Derhalve is de Commissie van oordeel dat deze procedure moet worden beëindigd. (7) De belanghebbenden zijn hiervan op de hoogte gebracht en in de gelegenheid gesteld opmerkingen te maken. Geen van de belanghebbenden heeft bezwaar gemaakt tegen de beëindiging van de procedure. (8) De Commissie concludeert bijgevolg dat de antidumpingprocedure betreffende de invoer van bepaalde soorten mangaanoxide van oorsprong uit Brazilië, Georgië, India en Mexico moet worden beëindigd zonder dat maatregelen worden ingesteld. (9) Dit besluit is in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT HET VOLGENDE BESLUIT VASTGESTELD: Artikel 1 De antidumpingprocedure betreffende de invoer in de Unie van mangaanoxiden (chemische formule: MnO) met een gehalte van ten minste 50, maar minder dan 77 nettogewichtspercenten aan mangaan, momenteel ingedeeld onder de GN-codes ex 2820 90 90 en ex 2602 00 00, van oorsprong uit Brazilië, Georgië, India en Mexico, wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 5 december 2016. Voor de Commissie De voorzitter Jean-Claude JUNCKER ( 1 ) PB L 176 van 30.6.2016, blz. 21 . ( 2 ) Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( PB L 343 van 22.12.2009, blz. 51 ), met ingang van 20 juli 2016 vervangen door Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( PB L 176 van 30.6.2016, blz. 21 ). ( 3 ) PB C 421 van 17.12.2015, blz. 13 .",
  "source": "EUR LEX"
}