{
  "url": "http://www.w3.org/1999/xhtml\">",
  "content": "L_202402486NL.000101.fmx.xml Publicatieblad van de Europese Unie NL L-serie 2024/2486 19.9.2024 BESLUIT (EU) 2024/2486 VAN DE EUROPESE CENTRALE BANK van 10 september 2024 tot wijziging van Besluit (EU) 2023/2684 inzake de goedkeuring van de omvang van de muntenuitgifte in 2024 (ECB/2023/28) (ECB/2024/24) DE DIRECTIE VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 128, lid 2, Gezien Besluit (EU) 2015/2332 van de Europese Centrale Bank van 4 december 2015 betreffende het procedurele kader voor de goedkeuring van de euromuntenuitgifteomvang (ECB/2015/43) ( 1 ) , en met name artikel 3, lid 7, Overwegende hetgeen volgt: (1) De Europese Centrale Bank (ECB) heeft vanaf 1 januari 1999 het alleenrecht de muntenuitgifteomvang door de lidstaten die de euro als munt hebben goed te keuren. (2) Uitgaande van de schattingen van de vraag naar euromunten in 2024 die door de lidstaten die de euro als munt hebben aan de ECB zijn voorgelegd, heeft de ECB in Besluit (EU) 2023/2684 van de Europese Centrale Bank (ECB/2023/28) ( 2 ) de totale omvang van voor circulatie bestemde euromunten en niet voor circulatie bestemde euromunten voor verzamelaars in 2024 goedgekeurd. (3) Krachtens artikel 3 van Besluit (EU) 2015/2332 (ECB/2015/43) moeten lidstaten die de euro als munt hebben de ECB in kennis stellen indien de werkelijke euromuntenvraag de voor een kalenderjaar goedgekeurde muntenuitgifteomvang waarschijnlijk zal overschrijden, en, indien de gestegen muntenvraag aanhoudt, een ad-hocgoedkeuringsverzoek indienen voor een aanvullende muntenuitgifteomvang in dat kalenderjaar. (4) Op 19 juli 2024 ontving de ECB een verzoek van Hrvatska narodna banka namens Kroatië om de muntenuitgifteomvang in 2024 van euromunten voor verzamelaars te verhogen met een aanvullende hoeveelheid van 0,11 miljoen EUR, d.w.z. van 0,20 miljoen EUR naar 0,31 miljoen EUR, inclusief een veiligheidsmarge. Het verzoek werd ingediend om twee redenen. Ten eerste was de uitgifte van twee verschillende ontwerpen voor euromunten voor verzamelaars, die aanvankelijk was ingepland voor het laatste kwartaal van 2023, wegens technische problemen uitgesteld tot het eerste kwartaal van 2024. Ten tweede werd de organisatie van een belangrijk internationaal herdenkingssportevenement toegevoegd aan de planning in 2024 voor de uitgifte van euromunten voor verzamelaars. (5) Op 9 augustus 2024 ontving de ECB een verzoek van Národná banka Slovenska namens Slowakije om de muntenuitgifteomvang in 2024 van voor circulatie bestemde euromunten te verhogen met een aanvullende hoeveelheid van 4,0 miljoen EUR, d.w.z. van 14,0 miljoen EUR naar 18,0 miljoen EUR. Sinds januari 2024 is een onverwacht grote hoeveelheid van voor circulatie bestemde euromunten uitgegeven, waarschijnlijk als gevolg van een stijging van de prijzen van dagelijkse consumptiegoederen en de vraag naar munten met een hoge waarde. De vraag naar euromunten zal naar verwachting tot eind 2024 hoog blijven. Als gevolg van de toegenomen netto-uitgifte van voor circulatie bestemde euromunten moet de hoeveelheid van voor circulatie bestemde euromunten voor Slowakije worden verhoogd. (6) Op 26 augustus 2024 ontving de ECB een verzoek van het Griekse ministerie van Economie en Financiën om de muntenuitgifteomvang in 2024 van euromunten voor verzamelaars te verhogen met een aanvullende hoeveelheid van 0,068 miljoen EUR, d.w.z. van 0,61 miljoen EUR naar 0,68 miljoen EUR. Het verzoek werd ingediend vanwege de uitgifte van 5 000 euromunten voor verzamelaars, elk met een nominale waarde van 10 EUR, rond het thema “Martelaarsdorpen en -steden van Griekenland” en, op verzoek van de Griekse viceminister voor Onderwijs, Religieuze Zaken en Sport, 1 800 aanvullende euromunten voor verzamelaars met dezelfde nominale waarde. (7) Krachtens artikel 3, lid 7, van Besluit (EU) 2015/2332 (ECB/2015/43) moet de directie een afzonderlijk besluit op een ad-hocgoedkeuringsverzoek vaststellen, wanneer geen wijziging van het ad-hocverzoek is vereist. (8) Derhalve moet Besluit (EU) 2023/2684 (ECB/2023/28) dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijzigingen De tabel in artikel 2 van Besluit (EU) 2023/2684 (ECB/2023/28) wordt als volgt gewijzigd: 1) De rij met betrekking tot Griekenland wordt vervangen door: “Griekenland 129,9 0,68 130,58” 2) De rij met betrekking tot Kroatië wordt vervangen door: “Kroatië 42,78 0,31 43,09” 3) De rij met betrekking tot Slowakije wordt vervangen door: “Slowakije 18,00 2,50 20,50” 4) De rij getiteld “Totaal” wordt vervangen door: “Totaal 1 876,02 468,60 2 344,62 ” Artikel 2 Vankrachtwording Dit besluit wordt van kracht op de dag van de kennisgeving ervan aan de geadresseerden. Artikel 3 Geadresseerden Dit besluit is gericht tot de lidstaten die de euro als munt hebben. Gedaan te Frankfurt am Main, 10 september 2024. De president van de ECB Christine LAGARDE ( 1 ) PB L 328 van 12.12.2015, blz. 123 . ( 2 ) Besluit (EU) 2023/2684 van de Europese Centrale Bank van 21 november 2023 inzake de goedkeuring van de omvang van de muntenuitgifte in 2024 (ECB/2023/28) ( PB L, 2023/2684, van 28.11.2023, ELI: http://data.europa.eu/eli/dec/2023/2684/oj ). ELI: http://data.europa.eu/eli/dec/2024/2486/oj ISSN 1977-0758 (electronic edition)",
  "source": "EUR LEX"
}