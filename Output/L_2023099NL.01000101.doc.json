{
  "url": "http://www.w3.org/1999/xhtml\">",
  "content": "L_2023099NL.01000101.xml 12.4.2023 NL Publicatieblad van de Europese Unie L 99/1 GEDELEGEERDE VERORDENING (EU) 2023/744 VAN DE COMMISSIE van 2 februari 2023 tot rectificatie van Gedelegeerde Verordening (EU) 2022/1172 wat betreft de overgangsbepalingen, met als doel de conditionaliteits- en randvoorwaardencontroles voor bepaalde areaalgebonden betalingen in het kader van het gemeenschappelijk landbouwbeleid te vergemakkelijken DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/2116 van het Europees Parlement en de Raad van 2 december 2021 inzake de financiering, het beheer en de monitoring van het gemeenschappelijk landbouwbeleid en tot intrekking van Verordening (EU) nr. 1306/2013 ( 1 ) , en met name artikel 105, Overwegende hetgeen volgt: (1) Gedelegeerde Verordening (EU) 2022/1172 van de Commissie ( 2 ) heeft tot doel te zorgen voor een vlotte overgang van de regelingen van Verordening (EU) nr. 1306/2013 van het Europees Parlement en de Raad ( 3 ) . In artikel 12 van Gedelegeerde Verordening (EU) 2022/1172 zijn bijgevolg met het oog op de toepassing van artikel 104, lid 1, tweede alinea, punt a), iv), van Verordening (EU) 2021/2116 overgangsbepalingen vastgesteld om buitensporige administratieve kosten en lasten te voorkomen in verband met de conditionaliteits- en randvoorwaardencontroles bij begunstigden die areaalgebonden betalingen ontvangen in het kader van zowel een strategisch GLB-plan op grond van Verordening (EU) 2021/2115 van het Europees Parlement en de Raad ( 4 ) als een plattelandsontwikkelingsprogramma dat tot en met 31 december 2025 wordt uitgevoerd op grond van Verordening (EU) nr. 1305/2013 van het Europees Parlement en de Raad ( 5 ) . (2) Door een omissie ontbreken in artikel 12 van Gedelegeerde Verordening (EU) 2022/1172 evenwel verwijzingen naar de bepalingen inzake areaalgebonden betalingen voor bebossing, de aanleg van beboste gebieden, de invoering van boslandbouwsystemen, betalingen voor gebieden met natuurlijke of andere specifieke beperkingen, bosmilieuklimaatdiensten en bosinstandhouding. Die fout moet worden gerectificeerd om onnodige administratieve kosten als gevolg van overlappende conditionaliteits- en randvoorwaardencontroles te voorkomen. Bijgevolg moeten in artikel 12 van Gedelegeerde Verordening (EU) 2022/1172 verwijzingen worden opgenomen naar artikel 21, lid 1, punten a) en b), en de artikelen 31 en 34 van Verordening (EU) nr. 1305/2013. (3) Gedelegeerde Verordening (EU) 2022/1172 moet derhalve dienovereenkomstig worden gerectificeerd. (4) Om de continuïteit van de in artikel 83 van Verordening (EU) 2021/2116 bedoelde controles op de naleving van de conditionaliteitsregels te waarborgen, moet deze verordening met spoed in werking treden en met terugwerkende kracht van toepassing zijn vanaf de datum van toepassing van Gedelegeerde Verordening (EU) 2022/1172, HEEFT DE VOLGENDE VERORDENING VASTGESTELD: Artikel 1 Rectificatie van Gedelegeerde Verordening (EU) 2022/1172 In artikel 12 van Gedelegeerde Verordening (EU) 2022/1172 wordt de eerste alinea vervangen door: “In afwijking van artikel 104, lid 1, tweede alinea, punt a), iv), van Verordening (EU) 2021/2116 worden controles op de naleving van de conditionaliteitsregels als bedoeld in artikel 83 van die verordening, verricht voor arealen waarvoor op grond van artikel 21, lid 1, punten a) en b), en de artikelen 28, 29, 30, 31 en 34 van Verordening (EU) nr. 1305/2013 bijstand wordt verleend in het kader van plattelandsontwikkelingsprogramma’s die tot en met 31 december 2025 krachtens die verordening worden uitgevoerd, wanneer de betrokken begunstigde ook areaalgebonden betalingen in het kader van het strategisch GLB-plan uit hoofde van Verordening (EU) 2021/2115 ontvangt.”. Artikel 2 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 februari 2023. Voor de Commissie De voorzitter Ursula VON DER LEYEN ( 1 ) PB L 435 van 6.12.2021, blz. 187 . ( 2 ) Gedelegeerde Verordening (EU) 2022/1172 van de Commissie van 4 mei 2022 tot aanvulling van Verordening (EU) 2021/2116 van het Europees Parlement en de Raad wat betreft het geïntegreerd beheers- en controlesysteem van het gemeenschappelijk landbouwbeleid en de toepassing en berekening van administratieve conditionaliteitssancties ( PB L 183 van 8.7.2022, blz. 12 ). ( 3 ) Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( PB L 347 van 20.12.2013, blz. 549 ). ( 4 ) Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013 ( PB L 435 van 6.12.2021, blz. 1 ). ( 5 ) Verordening (EU) nr. 1305/2013 van het Europees Parlement en de Raad van 17 december 2013 inzake steun voor plattelandsontwikkeling uit het Europees Landbouwfonds voor plattelandsontwikkeling (Elfpo) en tot intrekking van Verordening (EG) nr. 1698/2005 van de Raad ( PB L 347 van 20.12.2013, blz. 487 ).",
  "source": "EUR LEX"
}