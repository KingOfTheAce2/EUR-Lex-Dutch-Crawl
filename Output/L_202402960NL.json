{
  "url": "http://www.w3.org/1999/xhtml\">",
  "content": "L_202402960NL.000101.fmx.xml Publicatieblad van de Europese Unie NL L-serie 2024/2960 2.12.2024 UITVOERINGSVERORDENING (EU) 2024/2960 VAN DE COMMISSIE van 29 november 2024 tot verlenging van een afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor bootzegens voor de visserij op glasgrondel ( Aphia minuta ) in bepaalde territoriale wateren van Italië (Toscane en Ligurië) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1967/2006 van de Raad van 21 december 2006 inzake beheersmaatregelen voor de duurzame exploitatie van visbestanden in de Middellandse Zee, tot wijziging van Verordening (EEG) nr. 2847/93 en tot intrekking van Verordening (EG) nr. 1626/94 ( 1 ) , en met name artikel 13, lid 5, Overwegende hetgeen volgt: (1) Op 4 oktober 2011 heeft de Commissie Uitvoeringsverordening (EU) nr. 988/2011 ( 2 ) vastgesteld, waarbij voor het eerst, en wel voor de periode tot en met 31 maart 2014, een afwijking van artikel 13, lid 1, eerste alinea, van Verordening (EG) nr. 1967/2006 van de Raad werd verleend wat betreft de minimumafstand van de kust en de minimumzeediepte voor bootzegens voor de visserij op glasgrondel ( Aphia minuta ) in bepaalde territoriale wateren van Italië (Toscane en Ligurië). Die afwijking werd een aantal keren verlengd ( 3 ) , en laatstelijk bij Uitvoeringsverordening (EU) 2022/1386 van de Commissie ( 4 ) , die op 31 maart 2024 verlopen is. (2) Op 18 juni 2024 ontving de Commissie van Italië een verzoek om die meest recente afwijking te verlengen voor bootzegens voor de visserij op glasgrondel ( Aphia minuta ) in bepaalde Italiaanse territoriale wateren (Toscane en Ligurië). (3) Italië heeft de afwijking met actuele wetenschappelijke en technische argumenten onderbouwd. (4) Overeenkomstig artikel 19, lid 2, van Verordening (EG) nr. 1967/2006 heeft Italië op 17 oktober 2024 per besluit ( 5 ) het beheersplan (“het Italiaanse beheersplan”) vastgesteld. (5) Het verzoek heeft betrekking op visserijactiviteiten die reeds door Italië zijn toegestaan, en betreft vaartuigen met een geregistreerde visserijactiviteit van meer dan vijf jaar die worden ingezet volgens het Italiaanse beheersplan dat overeenkomstig artikel 19, lid 2, van Verordening (EG) nr. 1967/2006 is vastgesteld. (6) Het verzoek geldt voor 116 vaartuigen (75 boten in Ligurië en 41 in Toscane) met een lengte over alles van minder dan 14 meter en een totale inspanning van 5 694,9 kW, en conform artikel 13, lid 9, van Verordening (EG) nr. 1967/2006 garandeert het beheersplan dat de visserijinspanning niet verder zal toenemen. (7) Die vaartuigen zijn opgenomen in een lijst die overeenkomstig artikel 13, lid 9, van Verordening (EG) nr. 1967/2006 aan de Commissie is meegedeeld. (8) Het Wetenschappelijk, Technisch en Economisch Comité voor de visserij (“WTECV”) heeft de door Italië gevraagde verlenging van de afwijking en het daarmee verband houdende ontwerpbeheersplan van Italië onderzocht tijdens zijn plenaire vergadering van 8 tot en met 12 juli 2024 ( 6 ) . (9) De algemene beoordeling van het WTECV is positief en het beheersplan bevat de nodige elementen ter onderbouwing van het verzoek. Het WTECV concludeerde dat het beheersplan voor bootzegens die in de wateren van Toscane en Ligurië op glasgrondel vissen, adequate elementen bevat wat betreft de beschrijving van de visserijen, de doelstellingen, de vrijwaringsmaatregelen, de instandhoudings- en technische maatregelen en de kwantificeerbare indicatoren voor periodieke monitoring en beoordeling. Het WTECV merkte ook op dat het beheersplan voldoet aan artikel 13 van Verordening (EG) nr. 1967/2006 wat betreft afwijkingen van de afstand tot de kust en aan artikel 9 van die verordening wat betreft de afwijking van de minimummaaswijdte. (10) De door Italië gevraagde verlenging van de afwijking betreft een beperkt aantal vaartuigen en door specifieke geografische factoren zoals de beperkte omvang die het continentale plat ter plaatse heeft en de ruimtelijke spreiding van de doelsoorten over het gebied, is de omvang van de visgronden beperkt. (11) Voor deze visserij kan geen ander vistuig worden ingezet aangezien alleen bootzegens beschikken over de technische kenmerken die voor deze soort visserij vereist zijn. (12) De betrokken visserijactiviteiten voldoen aan artikel 4 van Verordening (EG) nr. 1967/2006 en vormen geen belemmering voor ander vistuig dan trawls, zegens of soortgelijke sleepnetten. (13) Bovendien heeft de visserij geen significante gevolgen voor het mariene milieu omdat de bootzegens zeer selectief vistuig zijn, de zeebodem niet raken en niet gericht zijn op koppotigen. (14) De voorschriften van artikel 8, lid 1, punt h), van Verordening (EG) nr. 1967/2006, zoals vervangen bij artikel 8, lid 1, van Verordening (EU) 2019/1241 van het Europees Parlement en de Raad ( 7 ) en deel B, punt 1, van bijlage IX bij die verordening, zijn niet van toepassing aangezien deze betrekking hebben op trawlers. (15) Italië heeft een afwijking van de in artikel 9 van Verordening (EG) nr. 1967/2006 vastgelegde minimummaaswijdte toegestaan op grond van de naleving van artikel 9, lid 7, van die verordening: de betrokken visserijen zijn in hoge mate selectief, hebben een verwaarloosbaar effect op het mariene milieu en vallen niet onder artikel 4, lid 5, van Verordening (EG) nr. 1967/2006. (16) Hoewel artikel 9 van Verordening (EG) nr. 1967/2006 geschrapt werd bij Verordening (EU) 2019/1241, staat deel B, punt 4, van bijlage IX bij die verordening toe dat afwijkingen van de minimummaaswijdten van toepassing blijven op basis van bepaalde, in artikel 15, lid 5, van Verordening (EU) 2019/1241 bedoelde voorwaarden. Dergelijke afwijkingen moesten op 14 augustus 2019 al van kracht zijn, mogen niet tot een afzwakking van de selectiviteitsnormen leiden, met name wat een toename van de vangsten van jonge exemplaren betreft, en moeten gericht zijn op het bereiken van de doelstellingen en streefdoelen van de artikelen 3 en 4 van die verordening. De gevraagde verlenging voldoet aan de genoemde voorwaarden. (17) De betrokken visserijactiviteiten vinden plaats op korte afstand van de kust in ondiepe wateren binnen de strook van drie zeemijl en hinderen de activiteiten van andere vaartuigen dus niet. (18) In het beheersplan zijn voorschriften voor de activiteiten van bootzegens vastgesteld om ervoor te zorgen dat de vangsten van de in bijlage IX bij Verordening (EU) 2019/1241 genoemde soorten tot een minimum beperkt blijven. Volgens punt 6 van het Italiaanse beheersplan is de visserij op Aphia minuta bovendien beperkt tot een visseizoen dat elk jaar van 1 november tot en met 31 maart loopt en tot maximaal zestig dagen per boot per visseizoen. (19) Overeenkomstig artikel 13, lid 9, derde alinea, van Verordening (EG) nr. 1967/2006 bevat het beheersplan monitoringmaatregelen voor de visserijactiviteiten. (20) De betrokken visserijactiviteiten voldoen aan artikel 14 van Verordening (EG) nr. 1224/2009 van de Raad ( 8 ) . (21) De Commissie is dan ook van oordeel dat de door Italië gevraagde verlenging van de afwijking voldoet aan de voorwaarden van artikel 13, leden 5 en 9, van Verordening (EG) nr. 1967/2006. De gevraagde verlenging van de afwijking moet daarom worden toegestaan. (22) Italië moet bij de Commissie bijtijds verslag uitbrengen overeenkomstig het monitoringplan bij het Italiaanse beheersplan. (23) De afwijking moet in de tijd worden beperkt zodat snel corrigerende beheersmaatregelen kunnen worden genomen wanneer het verslag aan de Commissie op een slechte staat van instandhouding van het beviste bestand wijst, maar tegelijk moet ruimte worden geboden om de wetenschappelijke basis te versterken met het oog op de vaststelling van een beter beheersplan. (24) Aangezien het visseizoen op 1 november begint, moet deze verordening met het oog op de rechtszekerheid met ingang van 1 november 2024 van toepassing zijn. Deze verordening moet dan ook met spoed in werking treden. (25) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Afwijking van Verordening (EG) nr. 1967/2006 Artikel 13, lid 1, van Verordening (EG) nr. 1967/2006 is niet van toepassing in de territoriale wateren van Italië voor de kust van Ligurië en Toscane bij de visserij op glasgrondel ( Aphia minuta ) met bootzegens, mits de betrokken vaartuigen: a) geregistreerd zijn bij de directoraten maritieme aangelegenheden (Direzione Marittima) van respectievelijk Genua en Livorno; b) een geregistreerde visserijactiviteit van meer dan vijf jaar hebben en de visserijinspanning niet verder verhogen, en c) een vismachtiging hebben en hun activiteiten uitoefenen in het kader van het beheersplan dat Italië overeenkomstig artikel 19 van Verordening (EG) nr. 1967/2006 heeft vastgesteld. Artikel 2 Monitoringplan en rapportage Italië brengt uiterlijk een jaar na de inwerkingtreding van deze verordening verslag uit bij de Commissie overeenkomstig het monitoringplan bij het in artikel 1, punt c), bedoelde Italiaanse beheersplan. Artikel 3 Inwerkingtreding en toepassingsperiode Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing van 1 november 2024 tot en met 31 maart 2027. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 november 2024. Voor de Commissie De voorzitter Ursula VON DER LEYEN ( 1 ) PB L 409 van 30.12.2006, blz. 9 , ELI: http://data.europa.eu/eli/reg/2006/1967/oj . ( 2 ) Uitvoeringsverordening (EU) nr. 988/2011 van de Commissie van 4 oktober 2011 houdende afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor bootzegens voor glasgrondel ( Aphia minuta ) in bepaalde territoriale wateren van Italië ( PB L 260 van 5.10.2011, blz. 15 , ELI: http://data.europa.eu/eli/reg_impl/2011/988/oj ). ( 3 ) Uitvoeringsverordening (EU) 2015/2407 van de Commissie van 18 december 2015 tot vernieuwing van de afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor de visserij op glasgrondel ( Aphia minuta ) met bootzegens in bepaalde territoriale wateren van Italië ( PB L 333 van 19.12.2015, blz. 104 , ELI: http://data.europa.eu/eli/reg_impl/2015/2407/oj ), Uitvoeringsverordening (EU) 2018/1634 van de Commissie van 30 oktober 2018 tot vernieuwing van de afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor de visserij op glasgrondel ( Aphia minuta ) met bootzegens in bepaalde territoriale wateren van Italië ( PB L 272 van 31.10.2018, blz. 35 , ELI: http://data.europa.eu/eli/reg_impl/2018/1634/oj ). ( 4 ) Uitvoeringsverordening (EU) 2022/1386 van de Commissie van 9 augustus 2022 tot verlenging van een afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor bootzegens voor de visserij op glasgrondel ( Aphia minuta ) in bepaalde territoriale wateren van Italië (Toscane en Ligurië) ( PB L 208 van 10.8.2022, blz. 1 , ELI: http://data.europa.eu/eli/reg_impl/2022/1386/oj ). ( 5 ) Gazzetta Ufficiale della Repubblica Italiana : https://www.politicheagricole.it/flex/cm/pages/ServeBLOB.php/L/IT/IDPagina/22306 . ( 6 ) WTECV 24-02: https://stecf.jrc.ec.europa.eu/documents/d/stecf/stecf-plen-24-02 . ( 7 ) Verordening (EU) 2019/1241 van het Europees Parlement en de Raad van 20 juni 2019 betreffende de instandhouding van visbestanden en de bescherming van mariene ecosystemen door middel van technische maatregelen, tot wijziging van de Verordeningen (EG) nr. 1967/2006, (EG) nr. 1224/2009 van de Raad en de Verordeningen (EU) nr. 1380/2013, (EU) 2016/1139, (EU) 2018/973, (EU) 2019/472 en (EU) 2019/1022 van het Europees Parlement en de Raad en tot intrekking van de Verordeningen (EG) nr. 894/97, (EG) nr. 850/98, (EG) nr. 2549/2000, (EG) nr. 254/2002, (EG) nr. 812/2004 en (EG) nr. 2187/2005 van de Raad ( PB L 198 van 25.7.2019, blz. 105 , ELI: http://data.europa.eu/eli/reg/2019/1241/oj ). ( 8 ) Verordening (EG) nr. 1224/2009 van de Raad van 20 november 2009 tot vaststelling van een controleregeling van de Unie die de naleving van de regels van het gemeenschappelijk visserijbeleid moet garanderen, tot wijziging van Verordeningen (EG) nr. 847/96, (EG) nr. 2371/2002, (EG) nr. 811/2004, (EG) nr. 768/2005, (EG) nr. 2115/2005, (EG) nr. 2166/2005, (EG) nr. 388/2006, (EG) nr. 509/2007, (EG) nr. 676/2007, (EG) nr. 1098/2007, (EG) nr. 1300/2008 en (EG) nr. 1342/2008 en tot intrekking van Verordeningen (EEG) nr. 2847/93, (EG) nr. 1627/94 en (EG) nr. 1966/2006 ( PB L 343 van 22.12.2009, blz. 1 , ELI: http://data.europa.eu/eli/reg/2009/1224/oj ). ELI: http://data.europa.eu/eli/reg_impl/2024/2960/oj ISSN 1977-0758 (electronic edition)",
  "source": "EUR LEX"
}