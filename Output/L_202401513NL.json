{
  "url": "http://www.w3.org/1999/xhtml\">",
  "content": "L_202401513NL.000101.fmx.xml Publicatieblad van de Europese Unie NL L-serie 2024/1513 3.6.2024 UITVOERINGSVERORDENING (EU) 2024/1513 VAN DE COMMISSIE van 31 mei 2024 tot rectificatie van Uitvoeringsverordening (EU) 2022/191 tot instelling van een definitief antidumpingrecht op bepaalde soorten ijzeren of stalen bevestigingsmiddelen van oorsprong uit de Volksrepubliek China DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, lid 4, en artikel 14, lid 1, Overwegende hetgeen volgt: (1) Bij Uitvoeringsverordening (EU) 2022/191 van de Commissie ( 2 ) heeft de Commissie een definitief antidumpingrecht ingesteld op bepaalde soorten ijzeren of stalen bevestigingsmiddelen van oorsprong uit de Volksrepubliek China. (2) In de bijlage bij Uitvoeringsverordening (EU) 2022/191, die de lijst bevat van niet in de steekproef opgenomen medewerkende producenten-exporteurs waarvoor het voor de steekproef gemiddelde recht geldt, staat de naam van de onderneming Haining Hisener Trade Co., Ltd (“Hisener”) vermeld. Die onderneming is geen producent van bevestigingsmiddelen maar een handelaar, en was per abuis in de bijlage opgenomen in plaats van de ermee verbonden producent van bevestigingsmiddelen Jiaxing Diaiwei Hardware Technology Co., Ltd. (3) De Commissie heeft haar bevindingen, met inbegrip van de bijlage met de lijst van de niet in de steekproef opgenomen medewerkende producenten-exporteurs, vóór de vaststelling van Uitvoeringsverordening (EU) 2022/191 naar behoren bekendgemaakt. De Commissie heeft van geen enkele belanghebbende opmerkingen ontvangen waarin werd gewezen op deze fout, namelijk dat Hisener ten onrechte als fabrikant van bevestigingsmiddelen werd vermeld. Bijgevolg moet de bijlage bij Uitvoeringsverordening (EU) 2022/191 worden gerectificeerd, aangezien deze niet de correcte naam weergeeft van de niet in de steekproef opgenomen medewerkende producent-exporteur Jiaxing Diaiwei Hardware Technology Co., Ltd. De Commissie heeft derhalve besloten in de bijlage bij Uitvoeringsverordening (EU) 2022/191 de naam Haining Hisener Trade Co., Ltd door Jiaxing Diaiwei Hardware Technology Co., Ltd te vervangen, en dit met ingang van 18 februari 2022, de datum van inwerkingtreding van die uitvoeringsverordening. (4) Aangezien uitsluitend ingevoerde producten die door Jiaxing Diaiwei Hardware Technology Co., Ltd zijn vervaardigd in aanmerking mogen komen voor het recht dat van toepassing is op de aanvullende Taric-code C776, achtte de Commissie het nodig de nationale douaneautoriteiten opdracht te geven om na te gaan of de producten die sinds de inwerkingtreding van Uitvoeringsverordening (EU) 2022/191 onder de aanvullende Taric-code C776 zijn ingevoerd, daadwerkelijk door Jiaxing Diaiwei Hardware Technology Co., Ltd waren geproduceerd. Overeenkomstig artikel 1, lid 3, van Uitvoeringsverordening (EU) 2022/191 zijn de individuele rechten die zijn vastgesteld voor Jiaxing Diaiwei Hardware Technology Co., Ltd, uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die als volgt luidt: “Ondergetekende verklaart dat het [volume] [betrokken product] dat naar de Europese Unie wordt uitgevoerd en waarop deze factuur betrekking heeft, is vervaardigd door [naam en adres van de onderneming][aanvullende Taric-code] in [betrokken land]. Ondergetekende verklaart dat de in deze factuur verstrekte informatie juist en volledig is.” Indien een dergelijke factuur niet wordt overgelegd voor producten die onder aanvullende Taric-code C776 worden ingevoerd, moet met ingang van 18 februari 2022 het recht dat voor alle andere ondernemingen geldt van toepassing zijn en worden geïnd. (5) De Commissie heeft op 27 november 2023 de belangrijkste feiten en overwegingen meegedeeld die tot deze rectificatie hebben geleid. (6) De Commissie heeft opmerkingen ontvangen van de European Fastener Distributor Association (EFDA), die zich uitsprak tegen de terugwerkende kracht van de correctie. (7) Ten eerste verwees de EFDA naar het rechtszekerheidsbeginsel, dat verhindert dat een handeling van de Unie van kracht wordt vanaf een tijdstip vóór de bekendmaking ervan, behalve wanneer aan twee voorwaarden is voldaan: i) het doel dat met de maatregel moet worden bereikt, vereist dat de maatregel met terugwerkende kracht wordt toegepast, en ii) het gewettigd vertrouwen van de betrokkenen wordt naar behoren geëerbiedigd. De EFDA voert aan dat de Commissie geen analyse of uitleg heeft verstrekt over de vraag of in het onderhavige geval aan de bovengenoemde voorwaarden is voldaan. (8) Ten tweede benadrukte de EFDA dat het onredelijk zou zijn dat importeurs in de Unie op grond van de nationale douanewetgeving aan hogere rechten of strafrechtelijke sancties worden onderworpen wegens een vergissing van de Commissie. (9) De Commissie was het niet eens met de argumenten van de EFDA. De partij die naar het beginsel van gewettigd vertrouwen verwijst, moet een zekere kennis hebben van de situatie waarin volgens hem het gewettigd vertrouwen ontstaat. Hisener had ten tijde van de bekendmaking op de hoogte moeten zijn van de fout in de bijlage bij Uitvoeringsverordening (EU) 2022/191. Aangezien Hisener geen bevestigingsmiddelen produceerde, had het niet in de lijst in de bijlage bij bovengenoemde uitvoeringsverordening mogen worden opgenomen. Hisener heeft echter geen opmerkingen over deze fout gemaakt en kwam daar evenmin mee na de bekendmaking van Uitvoeringsverordening (EU) 2022/191. De bescherming van het beginsel van gewettigd vertrouwen belet de Commissie niet om de fout te corrigeren en Diaiwei in plaats van Hisener te vermelden om vanaf de datum van inwerkingtreding van Uitvoeringsverordening (EU) 2022/191 in aanmerking te komen voor het recht dat van toepassing is op de aanvullende Taric-code C776. De inning van het juiste recht moet hoe dan ook geschieden in overeenstemming met de toepasselijke douanewetgeving. (10) De argumenten van de EFDA werden derhalve afgewezen. (11) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) 2022/191 wordt als volgt gewijzigd: “Volksrepubliek China Haining Hisener Trade Co., Ltd C776” wordt vervangen door: “Volksrepubliek China Jiaxing Diaiwei Hardware Technology Co., Ltd C776” Artikel 2 De douaneautoriteiten van de lidstaten wordt hierbij opgedragen na te gaan of de producten die sinds de inwerkingtreding van Uitvoeringsverordening (EU) 2022/191 onder de aanvullende Taric-code C776 zijn ingevoerd, daadwerkelijk door Jiaxing Diaiwei Hardware Technology Co., Ltd waren geproduceerd. Producten die onder de aanvullende Taric-code C776 zijn ingevoerd maar niet door Jiaxing Diaiwei Hardware Technology Co., Ltd waren geproduceerd, worden onderworpen aan het recht dat geldt voor alle andere ondernemingen, en het verschil tussen de rechten wordt met ingang van 18 februari 2022 geïnd in overeenstemming met de toepasselijke douanewetgeving. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie en is van toepassing met ingang van 18 februari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 mei 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) 2022/191 van de Commissie van 16 februari 2022 tot instelling van een definitief antidumpingrecht op bepaalde soorten ijzeren of stalen bevestigingsmiddelen van oorsprong uit de Volksrepubliek China ( PB L 36 van 17.2.2022, blz. 1 ). ELI: http://data.europa.eu/eli/reg_impl/2024/1513/oj ISSN 1977-0758 (electronic edition)",
  "source": "EUR LEX"
}