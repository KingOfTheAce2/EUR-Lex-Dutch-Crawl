{
  "url": "http://www.w3.org/1999/xhtml\">",
  "content": "L_2017340NL.01005101.xml 20.12.2017 NL Publicatieblad van de Europese Unie L 340/51 UITVOERINGSBESLUIT (EU) 2017/2390 VAN DE COMMISSIE van 15 december 2017 inzake de overeenstemming van het eenheidstarief voor de heffingszone Zwitserland voor 2017 met artikel 17 van Uitvoeringsverordening (EU) nr. 391/2013 (Kennisgeving geschied onder nummer C(2017) 8498) (Slechts de teksten in de Duitse, de Franse en de Italiaanse taal zijn authentiek) DE EUROPESE COMMISSIE, Gezien de Overeenkomst inzake luchtvervoer tussen de Europese Gemeenschap en de Zwitserse Bondsstaat ( 1 ) (hierna de „overeenkomst” genoemd), Gezien Verordening (EG) nr. 550/2004 van het Europees Parlement en de Raad van 10 maart 2004 betreffende de verlening van luchtvaartnavigatiediensten in het gemeenschappelĳk Europees luchtruim (de luchtvaartnavigatiedienstenverordening) ( 2 ) en met name artikel 16, lid 1, alsmede Uitvoeringsverordening (EU) nr. 391/2013 van de Commissie van 3 mei 2013 houdende vaststelling van een gemeenschappelijk heffingenstelsel voor luchtvaartnavigatiediensten ( 3 ) , en met name artikel 17, lid 1, onder e), Overwegende hetgeen volgt: (1) Bij Uitvoeringsverordening (EU) nr. 391/2013 is een gemeenschappelijk heffingenstelsel voor luchtvaartnavigatiediensten vastgesteld. Het gemeenschappelijke heffingenstelsel moet integraal bijdragen tot de verwezenlijking van de doelstellingen van de prestatieregeling die is vastgesteld krachtens artikel 11 van Verordening (EG) nr. 549/2004 van het Europees Parlement en de Raad ( 4 ) en Uitvoeringsverordening (EU) nr. 390/2013 van de Commissie ( 5 ) . (2) Bij Uitvoeringsbesluit 2014/132/EU van de Commissie ( 6 ) zijn de EU-wijde prestatiedoelen vastgesteld, inclusief een kosteneffectiviteitsdoelstelling voor en-routeluchtvaartnavigatiediensten, uitgedrukt in de vastgestelde eenheidskosten voor de verlening van deze diensten, voor de tweede referentieperiode, die loopt van 2015 tot en met 2019. (3) Artikel 17, lid 1, onder b) en c), van Uitvoeringsverordening (EU) nr. 391/2013 voorziet in de beoordeling door de Commissie van de eenheidstarieven voor heffingszones voor 2017, die de lidstaten uiterlijk op 1 juni 2016 bij de Commissie moesten indienen overeenkomstig de verplichtingen uit hoofde van artikel 9, leden 1 en 2, van die verordening. Bij die toetsing wordt gecontroleerd of de eenheidstarieven in overeenstemming zijn met de Uitvoeringsverordeningen (EU) nr. 390/2013 en (EU) nr. 391/2013. (4) De Commissie heeft haar beoordeling van de eenheidstarieven uitgevoerd met ondersteuning van de Performance Review Unit van Eurocontrol, waarbij gebruik is gemaakt van de gegevens en aanvullende informatie die de lidstaten per 1 november 2016 hadden verstrekt. Bij haar beoordeling heeft de Commissie ook rekening gehouden met de uitleg en de correcties voorafgaand aan de overlegvergadering over de eenheidstarieven voor 2017 voor en-routediensten, die op 23 november 2016 heeft plaatsgevonden overeenkomstig artikel 9, lid 1, van Uitvoeringsverordening (EU) nr. 391/2013, alsook met de correcties die de lidstaten aan de eenheidstarieven hebben aangebracht na de daaropvolgende contacten met de Commissie. (5) Op basis van die beoordeling is de Commissie overeenkomstig artikel 17, lid 1, onder d), van Uitvoeringsverordening (EU) nr. 391/2013 tot de bevinding gekomen dat het door Zwitserland ingediende eenheidstarief voor en-routeheffingszones voor 2017 in overeenstemming is met Uitvoeringsverordeningen (EU) nr. 390/2013 en (EU) nr. 391/2013. (6) De vaststelling en kennisgeving van het feit dat de tarieven voor heffingszones in overeenstemming zijn met Uitvoeringsverordeningen (EU) nr. 390/2013 en (EU) nr. 391/2013 doet geen afbreuk aan artikel 16 van Verordening (EG) nr. 550/2004. (7) Volgens de laatste alinea van artikel 17, lid 1, worden de eenheidstarieven vastgesteld in de nationale munteenheid. De eenheidstarieven in dit besluit zijn derhalve uitgedrukt in Zwitserse frank. (8) De Commissie heeft Zwitserland geraadpleegd over dit besluit, overeenkomstig artikel 19, lid 2, van de overeenkomst, HEEFT HET VOLGENDE BESLUIT VASTGESTELD: Artikel 1 Het eenheidstarief voor 2017 van 113,86 voor de en-routeheffingszone Zwitserland is in overeenstemming met Uitvoeringsverordeningen (EU) nr. 390/2013 (EU) nr. 391/2013. Artikel 2 Dit besluit is gericht tot de Zwitserse Bondsstaat. Gedaan te Brussel, 15 december 2017. Voor de Commissie Violeta BULC Lid van de Commissie ( 1 ) PB L 114 van 30.4.2002, blz. 73 . ( 2 ) PB L 96 van 31.3.2004, blz. 10 . ( 3 ) PB L 128 van 9.5.2013, blz. 31 . ( 4 ) Verordening (EG) nr. 549/2004 van het Europees Parlement en de Raad van 10 maart 2004 tot vaststelling van het kader voor de totstandbrenging van het gemeenschappelijke Europese luchtruim (de „kaderverordening”) ( PB L 96 van 31.3.2004, blz. 1 ). ( 5 ) Uitvoeringsverordening (EU) nr. 390/2013 van de Commissie van 3 mei 2013 houdende vaststelling van een prestatieregeling voor luchtvaartnavigatiediensten en netwerkfuncties ( PB L 128 van 9.5.2013, blz. 1 ). ( 6 ) Uitvoeringsbesluit 2014/132/EU van de Commissie van 11 maart 2014 tot vaststelling van de EU-wijde prestatiedoelstellingen voor het Europees netwerk voor luchtverkeersbeheer en de alarmdrempels voor de tweede referentieperiode 2015-2019 ( PB L 71 van 12.3.2014, blz. 20 ).",
  "source": "EUR LEX"
}