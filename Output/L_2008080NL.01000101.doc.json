{
  "url": "http://www.w3.org/1999/xhtml\">",
  "content": "L_2008080NL.01000101.xml 19.3.2008 NL Publicatieblad van de Europese Unie L 80/1 BESLUIT VAN DE RAAD van 18 februari 2008 over de beginselen, prioriteiten en voorwaarden die zijn opgenomen in het Europese partnerschap met Albanië en tot intrekking van Besluit 2006/54/EG (2008/210/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 533/2004 van de Raad van 22 maart 2004 inzake het opzetten van Europese partnerschappen in het kader van het stabilisatie- en associatieproces ( 1 ) , als gewijzigd, en met name op artikel 2, Gezien het voorstel van de Commissie, Overwegende hetgeen volgt: (1) De Europese Raad van Thessaloniki van 19 en 20 juni 2003 heeft zijn goedkeuring gehecht aan de invoering van Europese partnerschappen als middel om het Europese perspectief van de landen van de westelijke Balkan gestalte te geven. (2) Op grond van Verordening (EG) nr. 533/2004 neemt de Raad een besluit over de beginselen, prioriteiten en voorwaarden die worden opgenomen in de partnerschappen, alsmede over eventuele latere aanpassingen daarvan. Voorts wordt de vervolgcontrole van de Europese partnerschappen verricht op basis van de mechanismen die zijn vastgesteld in het kader van het stabilisatie- en associatieproces, met name de jaarlijkse voortgangsverslagen. (3) Op 30 januari 2006 keurde de Raad het tweede Europese partnerschap met Albanië goed ( 2 ) . (4) Volgens de mededeling van de Commissie over de uitbreidingsstrategie en de voornaamste uitdagingen 2006-2007 zouden de partnerschappen eind 2007 worden bijgewerkt. (5) Op 17 juli 2006 keurde de Raad Verordening (EG) nr. 1085/2006 tot invoering van een instrument voor pretoetredingssteun (IPA) ( 3 ) goed, waarmee een nieuw kader wordt ingesteld voor de financiële steun aan pretoetredingslanden. (6) Daarom moet een herzien Europees partnerschap worden goedgekeurd waarmee het huidige partnerschap wordt bijgewerkt met nieuwe prioriteiten voor voortgezette werkzaamheden op basis van de bevindingen van het voortgangsverslag 2007 over de voorbereidingen van Albanië op verdere integratie in de Europese Unie. (7) Als voorbereiding op verdere integratie in de Europese Unie moeten de bevoegde autoriteiten van Albanië een plan opstellen met een tijdschema en specifieke maatregelen om de prioriteiten van dit Europese partnerschap aan te pakken. (8) Besluit 2006/54/EG moet daarom worden ingetrokken, BESLUIT: Artikel 1 De beginselen, prioriteiten en voorwaarden in het kader van het Europese partnerschap met Albanië zijn opgenomen in de bijlage bij dit besluit. Artikel 2 De uitvoering van het Europese partnerschap wordt geëvalueerd door middel van de mechanismen die zijn vastgesteld in het kader van het stabilisatie- en associatieproces, met name de voortgangsverslagen die jaarlijks door de Commissie worden opgesteld. Artikel 3 Besluit 2006/54/EG wordt ingetrokken. Artikel 4 Dit besluit wordt van kracht op de derde dag volgende op die van zijn bekendmaking in het Publicatieblad van de Europese Unie . Gedaan te Brussel, 18 februari 2008. Voor de Raad De voorzitter D. RUPEL ( 1 ) PB L 86 van 24.3.2004, blz. 1 . Verordening gewijzigd bij Verordening (EG) nr. 269/2006 ( PB L 47 van 17.2.2006, blz. 7 ). ( 2 ) Besluit 2006/54/EG van de Raad van 30 januari 2006 over de beginselen, prioriteiten en voorwaarden die zijn opgenomen in het Europese partnerschap met Albanië en tot intrekking van Besluit 2004/519/EG ( PB L 35 van 7.2.2006, blz. 1 ). ( 3 ) PB L 210 van 31.7.2006, blz. 82 . BIJLAGE EUROPEES PARTNERSCHAP MET ALBANIË 2007 1.   INLEIDING De Europese Raad heeft zijn goedkeuring gehecht aan de invoering van Europese partnerschappen als middel om het Europese perspectief van de landen van de westelijke Balkan gestalte te geven. Met het voorgestelde herziene partnerschap wordt het tweede partnerschap bijgewerkt op grond van de conclusies van het voortgangsverslag van de Commissie over Albanië over 2007. Er worden nieuwe en nog resterende prioriteiten in beschreven. De nieuwe prioriteiten zijn aangepast aan de specifieke behoeften en de stand van voorbereiding van Albanië en zullen zo nodig worden bijgewerkt. Van Albanië wordt een plan verwacht met een tijdschema en specifieke maatregelen om werk te maken van de prioriteiten van het Europese partnerschap. Het partnerschap geeft ook een leidraad voor de financiële bijstand aan Albanië. 2.   BEGINSELEN Het stabilisatie- en associatieproces blijft het kader voor de Europese integratie van de landen van de westelijke Balkan, totdat zij in de toekomst zullen toetreden. De beschreven prioriteiten voor Albanië hebben betrekking op het vermogen om te voldoen aan de criteria die zijn vastgesteld door de Europese Raad van Kopenhagen in 1993 en de voorwaarden die zijn vastgesteld voor het stabilisatie- en associatieproces, met name de voorwaarden die door de Raad zijn gedefinieerd in de conclusies van 29 april 1997 en 21 en 22 juni 1999, de slotverklaring van de topontmoeting in Zagreb op 24 november 2000 en de Agenda van Thessaloniki. 3.   PRIORITEITEN De prioriteiten die worden vermeld in dit Europese partnerschap zijn geselecteerd op grond van het feit dat redelijkerwijs mag worden aangenomen dat Albanië deze de komende jaren volledig dan wel voor een groot deel zal kunnen verwezenlijken. Er wordt onderscheid gemaakt tussen kortetermijnprioriteiten, die binnen één tot twee jaar zouden moeten worden verwezenlijkt, en middellangetermijnprioriteiten, die binnen drie tot vier jaar zouden moeten worden verwezenlijkt. De prioriteiten betreffen zowel de wetgeving als de uitvoering daarvan. Daarnaast zijn er natuurlijk andere taken die Albanië moet uitvoeren die wellicht prioriteiten worden in toekomstige versies van het partnerschap, wat ook afhangt van de voortgang die het land zal boeken. De voornaamste kortetermijnprioriteiten zijn in het begin van de lijst samengebracht. Deze kernprioriteiten zijn niet gerangschikt naar belangrijkheid. 3.1.   PRIORITEITEN OP KORTE TERMIJN Voornaamste prioriteiten — De bestuurlijke capaciteit versterken ter voorbereiding van de uitvoering van de afspraken in de stabilisatie- en associatieovereenkomst en de interimovereenkomst. — Bevordering van een constructieve dialoog tussen de politieke partijen en met de belanghebbenden over de uitvoering van hervormingen. — De onafhankelijkheid, verantwoordingsplicht en transparantie van het justitieel apparaat versterken, ook door een betere constitutionele bescherming van de rechters; rechters en aanklagers aanwijzen op basis van vergelijkende onderzoeken; voor aanklagers een op merites gebaseerde prestatie-evaluatie instellen; objectieve regels vaststellen om zaken aan rechters toe te wijzen. — De strategie voor corruptiebestrijding 2007-2013 en de aanbevelingen van het evaluatieverslag uit 2005 van de Groep van staten tegen corruptie (GRECO) van de Raad van Europa uitvoeren, alsook gevallen van corruptie bij de politie en het gerecht onderzoeken en streng vervolgen. — Uitvoering geven aan de aanbevelingen van het Bureau voor democratische instellingen en mensenrechten van de OVSE inzake verkiezingen, meer bepaald door betere kiezerslijsten en een aanpassing van de kieswet overeenkomstig de aanbevelingen van de Commissie van Venetië op tijd vóór de volgende parlementsverkiezingen. — Verdere versterking van goed bestuur in de openbare sector door een betere kwaliteit en onpartijdigheid van het personeel en een versterking van het departement Openbaar Bestuur. — Voltooiing van de ontbundeling van de openbare elektriciteitsmaatschappij KESH en privatisering van de distributiearm ervan. Stabilisering van de financiële positie van KESH door een verhoging van de inzamelingsgraad en van de prijzen tot een kostendekkend niveau, alsmede grotere elektriciteitsgeneratie en interconnectiecapaciteit. — In de strijd tegen de georganiseerde misdaad verder tastbare resultaten boeken, meer bepaald door intensief gebruik te maken van op inlichtingen gebaseerd politiewerk en het verzekeren van een doeltreffende gerechtelijke vervolgcontrole. Politieke criteria Democratie en de rechtsstaat Regering — Tijdige goedkeuring van de nationale strategie voor ontwikkeling en integratie voor de aanvang van de budgetprocedure 2008-2009, overeenkomstig de Europese integratiedoelstellingen en correct begroot, en aanvangen met de tenuitvoerlegging ervan. — Volledig en doeltreffend gebruikmaken van het geïntegreerde planningssysteem om de band tussen beleidsdoelstellingen en de budgetplanning en -uitvoering te versterken. — De coördinatie van de EU-integratiewerkzaamheden op regeringsniveau verbeteren door een breder en meer consistent overleg met de ministeries, met inbegrip van de belanghebbenden en EU-deskundigen voor gerelateerde wetgeving. — De beschikbaarheid verzekeren van passende uitrusting en opgeleid personeel voor het ministerie van Europese Integratie en voor de EU-integratiebureaus van de vakministeries. — Ervoor zorgen dat de verbetering van de burgerlijke stand en het adressysteem degelijk wordt gecoördineerd met de invoering van elektronische identiteitskaarten en biometrische paspoorten. Openbaar bestuur — Zorgen voor de naleving van de ambtenarenwet en daarmee verband houdende voorschriften in het openbare bestuur. — Verzekeren dat aanwervingen, benoemingen, promoties, overplaatsingen en ontslagen geschieden volgens de vastgestelde regels met het oog op een verantwoordelijk en doeltreffend openbaar bestuur, gebaseerd op criteria voor de ontwikkeling van de beroepsloopbaan. Justitie — De ontwerp-wet inzake de hervorming van justitie voltooien, goedkeuren en uitvoeren, en de infrastructuur voor justitie verbeteren. — De coördinatie tussen het gerecht en de politie verbeteren, meer bepaald door het systeem voor het beheer van rechtszaken. — Ervoor zorgen dat er voldoende wetgeving en middelen bestaan voor voldoende getuigenbescherming. Corruptiebestrijding — Het burgerlijke, handels- en bestuurlijke wetboek op één lijn brengen met de verdragen van de Raad van Europa inzake corruptie in civiele zaken. — Versterken van de institutionele capaciteit om corruptie te onderzoeken en te vervolgen. — Wetgeving toepassen ter voorkoming van steekpenningen met de nodige aandacht voor inter-institutionele coördinatie. — Het mechanisme voor de wetshandhaving inzake de aangifte van activa versterken. — De regelgeving verduidelijken in verband met de preventie van belangenconflicten bij de uitoefening van openbare functies. — De regelgeving verduidelijken in verband met de toegang van het publiek tot informatie overeenkomstig internationale normen. — De lijst van functionarissen die immuniteit genieten inkorten, en alleen immuniteit geven in gevallen waar het echt gepast is. Mensenrechten en bescherming van minderheden Naleving van de internationale mensenrechtenwetgeving — Ervoor zorgen dat alle rechtshandhavingsorganen zich bewust zijn van hun verplichtingen op het gebied van de mensenrechten, en dat ze die overeenkomstig de gedragscode voor gevangenisbeheer en de internationale verdragen die Albanië heeft geratificeerd, nauwgezet ten uitvoer leggen, met name het Europees Verdrag tot bescherming van de rechten van de mens. — Garanderen dat de menselijke waardigheid en persoonlijke veiligheid in detentiecentra, gevangenissen en psychiatrische inrichtingen gerespecteerd worden, overeenkomstig de internationale verdragen. Burgerrechten en politieke rechten — Aanpakken van gevallen van slechte behandeling door rechtshandhavingsfunctionarissen door de schuldigen effectief te vervolgen. — De toegang tot de rechter verbeteren. — Ervoor zorgen dat de relevante internationale overeenkomsten worden nageleefd bij de vaststelling en het exploiteren van nieuwe penitentiaire inrichtingen. — De Albanese smaadwetgeving in overeenstemming brengen met de EU-normen en deze uitvoeren. — Snel effectieve wetgeving invoeren om te zorgen voor transparantie omtrent de eigendom van media. — Volledige tenuitvoerlegging van de bestaande wetgeving inzake de gedrukte media en de journalistieke onafhankelijkheid, coördinatie van nieuwe wetgeving inzake de vrijheid van meningsuiting en ontwikkeling van een omvattende wetgeving inzake elektronische media overeenkomstig Europese normen. Sociale en economische rechten — Verdere inspanningen leveren om huiselijk geweld te voorkomen. — Verdere maatregelen treffen om kinderarbeid aan te pakken, inclusief het aannemen van passende wetgeving en het beschikbaar stellen van middelen om de rechten van kinderen te beschermen. — Opzetten van gemeenschapsgerichte zorg en hulp aan afhankelijke personen, onder andere op het gebied van de geestelijke gezondheidszorg. — Zorgen voor volledige bescherming tegen discriminatie op welke grond ook, inclusief door het uitvoeren van wetgeving en de versterking van structuren ten behoeve van gendergelijkheid. — Verdere versnelling van de eerste registratie van eigendommen en de behandeling van eisen tot teruggave. Verzekeren dat de mechanismen voor compensatie betaalbaar zijn en dat deze procedures correct worden afgestemd op het initiatief van de legalisering van eigendom. Rechten van minderheden, culturele rechten en bescherming van minderheden — De verplichtingen uit hoofde van het Raamverdrag voor de bescherming van nationale minderheden van de Raad van Europa op het gehele grondgebied van Albanië nakomen, meer bepaald inzake het gebruik van minderheidstalen in contacten met de overheid, het gebruik van lokale plaatsnamen en het treffen van adequate voorzieningen voor onderwijs in de minderheidstaal. — Uitvoering van de nationale strategie voor de zigeuners en zorgen voor voldoende financiële middelen, als onderdeel van de regeringsstrategie voor de bestrijding van armoede en sociale uitsluiting. — De registratie, inclusief de geboorteregistratie, van leden van de zigeunergemeenschap bevorderen. — Correcte gegevens over de minderheden in Albanië bezorgen. Regionale vraagstukken en internationale verplichtingen — Naleving van de afspraken in het stabilisatie- en associatieproces wat betreft regionale samenwerking en goede nabuurschapsverhoudingen, met inbegrip van de bevordering van de overgang van het stabiliteitspact naar een meer regionaal verantwoordelijk samenwerkingskader en doeltreffende uitvoering van de Midden-Europese vrijhandelsovereenkomst. — Sluiten en uitvoeren van enkele overeenkomsten met buurlanden en zorgen voor de daadwerkelijke tenuitvoerlegging daarvan, met name wat betreft grensoverschrijdende samenwerking, de bestrijding van de georganiseerde misdaad, illegale handel en smokkel, gerechtelijke samenwerking, grensbeheer, overname, milieu, vervoer en energie. Economische criteria — Verder uitvoering geven aan een op stabiliteit gericht fiscaal beleid dat fiscale consolidatie beoogt en tot een lage inflatie en externe betaalbaarheid leidt. — De fiscale hervorming voortzetten met als doel de verwerking van de ontvangsten te versterken en de capaciteit voor het schuldenbeheer te verbeteren. — Een monetair beleid voeren dat leidt tot effectieve en blijvende prijsstabiliteit zodat de inflatieverwachtingen worden teruggebracht en bedwongen. — De inrichting van een kredietinformatiebureau voltooien om de snel groeiende kredietportefeuille van het bankstelsel te helpen vrijwaren. — Het terugdringen van de grijze economie door daadwerkelijke niet-discriminatoire versterking van belastingwetgeving en door de bestrijding van fiscale fraude te intensiveren. Europese normen Interne markt Vrij verkeer van goederen — De economische actoren verder bewust maken van deze begrippen, en van het belang ervan voor de internationale handel. — De nationale strategie voor markttoezicht voor industrieproducten en levensmiddelen goedkeuren en beginnen toepassen. — Nieuwe wetgeving inzake consumentenbescherming goedkeuren die met de EU-normen overeenstemt. De afdeling consumentenbescherming versterken. Verkeer van personen, diensten en het recht op vestiging — Een duidelijk onderscheid verzekeren tussen tijdelijke en permanente dienstverlening en de compatibiliteit met de verbintenissen van de stabilisatie- en associatieovereenkomst. — Het regelgevende kader voor de financiële controle op de banken en verzekeringen en de capaciteit van de financiële toezichtsautoriteit versterken. Vrij verkeer van kapitaal — De aankoop van vastgoed door EU-onderdanen toestaan binnen de grenzen van de lijst van specifieke verbintenissen volgens de Algemene Overeenkomst betreffende de handel in diensten. Douane en belasting — Verder aanpassen van de douanewetgeving en -procedures aan de EU-praktijken. Meer bepaald de afstemming verzekeren van de regel en procedures voor doorvoer, douane-entrepots, bepaling van de douanewaarde, fysieke controles en risicoanalyse op de EU-normen. Ervoor zorgen dat het nationale tarief tijdig wordt geactualiseerd op basis van de meest recente gecombineerde nomenclatuur. — Volledig invoeren van het computersysteem voor het doen en verwerken van douaneaangiften in alle douanekantoren. — De belastingwetgeving verder doen aansluiten op de communautaire verworvenheden van de Europese Unie, met name op het gebied van accijnzen, en zich verbinden tot de beginselen van de gedragscode voor de belastingheffing en ervoor zorgen dat nieuwe belastingmaatregelen ook overeenkomstig deze beginselen zijn. — De capaciteit van de belastingadministratie versterken, meer bepaald op gebieden als belastingcontrole en audit, om de naleving te vergroten en de belastingontwijking te verminderen. — Voltooiing van het automatiseringsproces van belastingkantoren. Mededinging — De bestaande anti-trustwetgeving verbeteren en aanpassen aan de EU-normen om de controle op de mededinging te versterken. — De administratieve capaciteit van de mededingingsautoriteit versterken en voorzien in voldoende personeel en opleiding. — Goedkeuring van de uitvoerende wetgeving inzake staatssteun. — De inventaris van de staatssteunregelingen verder actualiseren. Overheidsopdrachten — De wetgeving inzake overheidsopdrachten versterken en stappen zetten om deze helemaal op één lijn met de EU-normen te brengen, meer bepaald wat betreft nutsvoorzieningen en hulpmiddelen. — De administratieve capaciteit van het bureau voor overheidsopdrachten, de diensten voor overheidsopdrachten in de vakministeries en de lokale autoriteiten en rechtbanken die zich met overheidsopdrachten bezighouden, verder versterken. — Zorgen voor onderzoek en vervolging van overtredingen in verband met plaatsing van overheidsopdrachten. Recht inzake intellectuele eigendom — Een nationale strategie en een actieplan opzetten voor verdere wetgevende ontwikkelingen en de versterking van de intellectuele-eigendomsrechten. — De administratieve en justitiële capaciteit versterken voor de bescherming van de intellectuele-eigendomsrechten. — De rechtshandhaving in verband met illegaal kopiëren en namaak intensiveren. — Het verder verhogen van het bewustzijn van het bedrijfsleven en rechtshandhavingsinstanties, met inbegrip van het gerechtelijk apparaat, ten aanzien van onderwerpen aangaande intellectuele-eigendomsrechten. — De wetgeving inzake industriële eigendom verbeteren. Sociaal beleid en werkgelegenheid — De socialebeschermingsstelsels verbeteren en sociale uitsluiting bestrijden. — Maatregelen nemen om de inschrijvingen op de middelbare scholen en op het platteland, meer bepaald voor meisjes, en in beroepsscholen te verbeteren. — Adequate bestuurlijke structuren en capaciteit ontwikkelen op het gebied van de bescherming van consument en gezondheid. Onderwijs en onderzoek — Verder inspanningen leveren voor een verbetering van goed bestuur in het onderwijs, de lerarenopleiding en de scholeninfrastructuur. — De nieuwe wet op het hoger onderwijs toepassen. De inspanningen opvoeren om een betere deelname aan het Tempus-programma te bevorderen. WTO-vraagstukken — De administratieve capaciteit van de afdeling WTO-relaties en economische samenwerking in het ministerie van Economische Zaken versterken. Sectoraal beleid Industrie en midden- en kleinbedrijf (mkb) — De uitvoering van het Europees Handvest voor het midden- en kleinbedrijf versnellen. — Verdere uitvoering van het actieplan voor opheffing van administratieve obstakels voor bedrijven en investeringen, en de aanpak van de informele economie, en zorgen voor de correcte, zorgvuldige en niet-discriminerende uitvoering van met het bedrijfsleven verband houdende wetgeving, regels en procedures. Verouderde en ondoeltreffende regelingen verminderen door radicale afschaffingsprocedures. — Het beleidsonderzoek voor innovatie en concurrentievermogen versterken voor kleine bedrijven, en steunprogramma’s uitvoeren. Landbouw en visserij — Een nieuwe wet op levensmiddelen goedkeuren overeenkomstig de EU-normen, het systeem van voedselveiligheid en verwante controlesystemen versterken. — De laboratoriumcapaciteit op het gebied van de voedselveiligheid en op het veterinaire en fytosanitaire domein versterken. — De wetgeving inzake voedselveiligheid en fytosanitaire en veterinaire kwesties verbeteren en beginnen toe te passen. — Het systeem voor identificatie van runderen en voor de registratie van hun bewegingen verbeteren, beginnen met de uitvoering van een systeem voor identificatie van varkens, schapen en geiten en voor de registratie van hun bewegingen. — De bestrijding van dierziekten verbeteren, inclusief de monsterneming en de rapportage. Milieu — De administratieve capaciteit en de coördinatie op nationaal en lokaal niveau versterken. — De wetgeving inzake milieueffectbeoordeling ten volle uitvoeren. — Een strategie goedkeuren om de milieuwetgeving verder aan de communautaire verworvenheden aan te passen, en de bestaande wetgeving daadwerkelijk uit te voeren, met name wat betreft de handhaving. — Verder actie ondernemen ten aanzien van de milieu-hotspots: het stort te Sharra (vast afval) en het aardoliewingebied Patos-Marinez. — De nationale strategie inzake drinkwatervoorziening en afvalwaterzuivering en de strategie voor drinkwatervoorziening en afvalwater op het platteland verder ontwikkelen en beginnen met de uitvoering van een strategie voor geleidelijke afstemming op de communautaire verworvenheden op het gebied van drinkwatervoorziening en afvalwaterzuivering. — Uitvoering van internationale overeenkomsten op het gebied van natuurbescherming waarbij Albanië is aangesloten. Vervoersbeleid — Het nationale transportplan uitvoeren, met inbegrip van de planning en begroting van het onderhoud van de vervoersactiva, en de nationale transportstrategie goedkeuren en uitvoeren, met inbegrip van de strategie voor de spoorwegsector. — Doorgaan met de uitvoering van het memorandum van overeenstemming over de ontwikkeling van het kernnetwerk voor regionaal vervoer in Zuidoost-Europa, en samenwerking met het waarnemingscentrum voor vervoer in Zuidoost-Europa. — Maatregelen nemen om de veiligheid op de weg te verbeteren, met inbegrip van de aanpassing aan de EU-normen van maten en gewichten, rijwaardigheidstests, technische wegeninspecties, rijbewijzen, tachografen en documenten voor de registratie van voertuigen. — Maatregelen nemen om illegaal bouwen aan de rand van nieuwe wegen te voorkomen, meer bepaald door particulieren aangelegde gevaarlijke toegangswegen. — Een spoorwegverklaring opzetten tot vrije toegang voor het gebruik van infrastructuur en een businessplan voor de spoorwegen goedkeuren en ten uitvoer leggen. — De toezeggingen van Albanië nakomen in het kader van de eerste overgangsfase van de overeenkomst van de gemeenschappelijke Europese luchtvaartruimte, met inbegrip van de toepassing van de relevante luchtvaartwetgeving. — Het actieplan ten uitvoer leggen om de tekortkomingen te verhelpen die binnen de autoriteit voor de burgerluchtvaart werden vastgesteld inzake het toezicht op de veiligheid van de nationale luchtvaartmaatschappij. — De maritieme veiligheid verbeteren, met name het aanhoudings- en vertragingspercentage van Albanese schepen die onder het memorandum van overeenstemming van Parijs vallen. Energie — De herziene nationale energiestrategie goedkeuren en uitvoeren, met blijvende aandacht voor het belang van milieueffectbeoordelingen (MEB). — De eisen van het Verdrag tot oprichting van de energiegemeenschap op het gebied van gas en elektriciteit naleven. Informatiemaatschappij en media — Ervoor zorgen dat de wetgeving inzake elektronische communicatie op één lijn is met de EU-normen en wordt uitgevoerd, en maatregelen treffen om voor netwerken en diensten van elektronische communicatie een concurrerende markt te creëren. — De expertise en capaciteit van de regelgevende instantie voor de telecommunicatiesector versterken. — Aanpassing aan de Overeenkomst betreffende de grensoverschrijdende televisie en de richtlijn Televisie zonder grenzen. — De administratieve capaciteit van de nationale raad voor radio en televisie versterken en de strategie goedkeuren voor de ontwikkeling van de radio- en televisiesector en een herzien nationaal plan voor analoge en digitale radio- en televisiesignalen. Financiële controle — Het beleidsdocument en actieplan voor de openbare interne en financiële controle herzien en duidelijk de interneauditfunctie aangeven, naast de andere controle- en inspectiefuncties. Een adequate inspectiedienst voor de bestrijding van fraude ontwikkelen. — Ervoor zorgen dat de interneauditwet en het ontwerp van organieke begrotingswet overeenstemmen met de internationale normen. — Meer onafhankelijkheid voor de opperste rekenkamer. Statistiek — Versterken van de capaciteit van het bureau voor statistiek. Justitie, vrijheid en veiligheid Visa, grenscontrole, asielrecht en migratie — Reisdocumenten afgeven overeenkomstig de internationale normen, zorgen voor de vereiste administratieve capaciteit daartoe, en een gecentraliseerd IT-netwerk voor de administratie van visa oprichten. — Wijzigingen van de vreemdelingenwet goedkeuren om de visumwetgeving dichter bij de EU-normen te brengen. — De strategie en het actieplan voor geïntegreerd grensbeheer toepassen, met bijzondere aandacht voor de samenwerking aan de grens tussen de douane en de grenspolitie. — Ervoor zorgen dat het grensbeheer op alle grensposten, meer bepaald in de havens van Durrës en Vlora aan de EU-normen voldoet. — Uitvoering van de overnameovereenkomst tussen de Europese Gemeenschap en Albanië en onderhandelen over overnameovereenkomsten met de oorsprongslanden van migranten die via Albanië reizen. — Voldoende administratieve en financiële capaciteit richten op de uitvoering van de asiel- en migratiewetgeving en de daarmee samenhangende nationale strategieën en actieplannen. Witwassen van geld — De noodzakelijke maatregelen nemen om de antiwitwaswetgeving beter te handhaven wat betreft preventie, veroordelingen, verbeurdverklaringen, inbeslagnemingen en bevriezing van activa. — Uitbreiding van de capaciteit van de financiële inlichtingendienst, het bureau van de openbare aanklager en de afdeling economische delicten van de politie door ervoor te zorgen dat de nodige financiële en IT-middelen worden uitgetrokken en door verbetering van de samenwerking op uitvoeringsniveau. — De wet op de preventie van witwassen op één lijn brengen met de EU-normen en met de aanbevelingen van de taskforce voor financiële actie en Moneyval van de Raad van Europa. — De capaciteit van het agentschap voor het beheer van in beslag genomen activa versterken. — De samenwerking met de autoriteiten van andere landen verder verbeteren. — Zorgen voor de handhaving van de meldplicht en onderzoeken van drempelwaarden voor transacties waarvoor die meldplicht geldt. — Verdere maatregelen nemen om het gebruik van contanten in de economie terug te dringen. Drugs — Uitvoering van de nationale anti-drugsstrategie, het daarmee verband houdende actieplan en de aanbevelingen van de mini-Dublin-groep. — De opleiding, uitrusting en beheerscontinuïteit van politieambtenaren die betrokken zijn bij de strijd tegen drugs verbeteren, en verdere stappen zetten om een betere coördinatie, zowel intern als met de partners in andere landen, in de strijd tegen drugs te verzekeren. — Identificeren en vervolgen van de verantwoordelijken voor corruptie in verband met drugshandel op alle niveaus van de overheid. — Zorgen voor grotere transparantie in de inbeslagnemingscijfers en maatregelen nemen om in oude zaken in beslag genomen drugs op passende wijze op te ruimen. — Een evenwichtige algemene strategie uitvoeren om de vraag naar drugs aan te pakken, met inbegrip van preventie, behandeling en rehabilitering van drugsverslaafden. Politie — Volledige tenuitvoerlegging van de bepalingen inzake rang in de nieuwe wet op de staatspolitie. — De beheerscapaciteit van de Albanese staatspolitie verbeteren. — De afdeling interne zaken van de politie versterken en zorgen voor vervolging van politieagenten die zich aan delicten schuldig hebben gemaakt. — Tot stand brengen en invoeren van een handboek met procedures voor alle functionarissen van de recherche. — Implementeren van de nationale strategie voor de buurtpolitie. Bestrijding van georganiseerde misdaad en terrorisme — Verdere maatregelen nemen om de samenwerking tussen de verschillende staatsorganen te verbeteren die betrokken zijn bij de bestrijding van de georganiseerde misdaad en het terrorisme, met name tussen de justitiële autoriteiten en de politie. — Verdere maatregelen nemen om coherente en gecoördineerde inlichtingenverzamelings- en -verwerkingssystemen op te zetten. — Het gebruik van speciale onderzoeksmiddelen, het onderscheppen van telecommunicatieberichten en het gebruik van inlichtingengegevens verruimen. — Dringend concrete maatregelen invoeren om getuigenbescherming te garanderen. — Interne en internationale samenwerking versterken voor de preventie van mensenhandel en voor de bemanning van de politie-eenheid die daarmee belast is. — Maatregelen nemen om beter uitgeruste en opgeleide contraterrorismeanalisten en -onderzoekers te leveren. Bescherming van persoonsgegevens — De bestaande wet op de bescherming van de persoonsgegevens op één lijn brengen met de EU-normen en met de overeenkomst van de Raad van Europa inzake de bescherming van persoonsgegevens. — Een onafhankelijke toezichtsautoriteit opzetten voor persoongegevens met voldoende bevoegdheden over de openbare en particuliere sector en voldoende financiële en personele middelen. 3.2.   PRIORITEITEN OP DE MIDDELLANGE TERMIJN Politieke criteria Democratie en rechtsstaat Goed bestuur — De effectieve uitvoering en controle van de nationale strategie voor ontwikkeling en integratie verzekeren. Openbaar bestuur — Ervoor zorgen dat de overheidssectoren die verantwoordelijk zijn voor de uitvoering van de bepalingen van de stabilisatie- en associatieovereenkomst en die welke betrokken zijn bij de uitvoering van de financiële bijstand van de Europese Unie, voldoende zijn opgeleid en over apparatuur beschikken om hun taken uit te voeren. — Resultaatgericht management en dito opleiding voor ambtenaren invoeren. — Een ambtenarensalarisstructuur ontwerpen en uitvoeren die zowel een goede begrotingsplanning als een motiverende carrièrestructuur mogelijk maakt. — De betaalbaarheid van de hervormingen van het openbaar bestuur garanderen. Justitie — Erop toezien dat de daders van ernstige misdrijven vervolgd worden, vooral die van de georganiseerde misdaad, met bijzondere aandacht voor grensoverschrijdende samenwerkingsmechanismen. — Handhaving van de wetgeving inzake getuigenbescherming. — Zorgen voor de verdere, adequate opleiding van rechters en openbare aanklagers, onder meer met betrekking tot de mensenrechten, ethische en commerciële en bestuursvraagstukken en vraagstukken die verband houden met de stabilisatie- en associatieovereenkomst. — Zorgen voor de financiële levensvatbaarheid van de bestuursopleiding. — De rol en kwalificaties van justitiële bestuurders tegen het licht houden, en deze geleidelijk integreren in de overheidsdienst, waarbij hun salaris gelijk moet liggen aan dat van het personeel van het ministerie. Beleid voor bestrijding van corruptie — De Europese verdragen inzake corruptie in civiele en in strafzaken, alsmede de betrokken VN-verdragen, die door Albanië zijn geratificeerd, uitvoeren. — Aanzienlijke resultaten bereiken in de strijd tegen corruptie, op alle niveaus en op alle gebieden, door de handhaving van adequate wetgeving. Mensenrechten en bescherming van minderheden Naleving van de internationale mensenrechtenwetgeving — Ervoor zorgen dat gedetineerden en gevangenen in voorlopige hechtenis overeenkomstig de internationale normen worden behandeld. Burgerrechten en politieke rechten — Verbetering van het jeugdstrafrechtstelsel. — Toezien op de naleving van het Europees Verdrag ter voorkoming van foltering en onmenselijke of vernederende behandeling of bestraffing (Raad van Europa). — Een omvattende antidiscriminatiewetgeving aannemen en voldoende institutionele steun garanderen voor slachtoffers, met inbegrip van bestaande instanties die zich met de rechten van de mens bezighouden. — Wetgeving inzake teruggave van/compensatie voor gedurende de communistische periode geconfisqueerde eigendommen handhaven. — De registratie van de grond voltooien. — Ervoor zorgen dat de overdracht van eigendom volgens de wet plaatsvindt, en dat alle instanties die betrokken zijn bij dit proces (notarissen, kadaster enz.) goed functioneren. — Wetgeving voor de gedrukte en de elektronische media handhaven, rekening houdend met de EU-normen. — Erop toezien dat de toewijzing van televisiefrequenties op een eerlijke en niet-discriminerende wijze plaatsvindt, overeenkomstig het nationale plan, en dat de omroeporganisaties aan alle eisen voldoen. De neutraliteit van het staatstelevisiebedrijf verbeteren. — Actieve deelname van ngo’s en andere maatschappelijke organisaties aan het besluitvormingsproces van de regering bevorderen en de kwaliteit van de journalistiek voortdurend verbeteren. Regionale aangelegenheden en internationale verplichtingen — De regionale dialoog, stabiliteit, goed nabuurschap en samenwerking verder bevorderen. — Het akkoord met de Verenigde Staten inzake de voorwaarden van overlevering van mensen aan het Internationale Strafhof op één lijn brengen met de leidende beginselen van de Europese Unie die door de Europese Raad van september 2002 werden aangenomen. Economische criteria — De belastingdruk op inkomens verminderen en stimulansen en flexibiliteit op de arbeidsmarkt verbeteren om deelname- en werkgelegenheidscijfers te doen stijgen, en tegelijk de belastinginkomsten veiligstellen door een verbreding van de belastinggrondslag en een verbeterde inning, zulks in een gematigd en voorzichtig tempo om de betaalbaarheid van de overheidsfinanciën te handhaven. — Het onderwijs verbeteren met het oog op een betere terbeschikkingstelling van gezochte vaardigheden, het stimuleren van de werkgelegenheid en economische groei op de lange termijn. — Verbetering van de infrastructuur van het land, meer bepaald inzake energie en transport, om het economische concurrentievermogen in het algemeen te versterken. — De privatisering van openbare bedrijven versnellen om goed ondernemingsbestuur te versterken en quasi-fiscale verliezen te beperken. — Verbeteren van het ondernemingsklimaat om directe buitenlandse investeringen in nieuwe activiteiten te stimuleren. — Tot stand brengen van effectieve procedures voor detectie, behandeling en follow-up van gevallen van (vermoede) fraude en andere onregelmatigheden die betrekking hebben op nationale en internationale financiële middelen. Europese normen Interne markt Vrij verkeer van goederen — Zorgen voor bestuurlijke capaciteit om de verplichtingen in het kader van de stabilisatie- en associatieovereenkomst en de interim-overeenkomst op dit gebied ten uitvoer te kunnen leggen. — Verdere voortgang boeken met de goedkeuring van Europese normen en inspanningen om volledig lid te worden van de Europese normalisatie-instellingen. — Vooruitgang boeken met de omzetting van de richtlijnen van de nieuwe en globale, en de oude aanpak. — Een systeem voor markttoezicht ten volle instellen. — Zorgen voor een beter functioneren, rekening houdende met de beste EU-praktijken, van de instanties die verantwoordelijk zijn voor normalisatie, accreditering en certificering, alsmede die welke verantwoordelijk zijn voor metrologie en kalibratie. — Ervoor zorgen dat Albanië lid wordt van de Europese samenwerking op het gebied van accreditatie (EA). Verkeer van personen, diensten en het recht op vestiging — Wetgeving goedkeuren inzake de werkgelegenheid van buitenlanders en maatregelen treffen om de socialezekerheidsdiensten te coördineren. — Ervoor zorgen dat de uitvoering van de wetgeving op het gebied van het recht van vestiging eerlijk en onpartijdig wordt toegepast. Vrij verkeer van kapitaal — Vooruitgang boeken met de naleving door Albanië van de afspraken in de stabilisatie- en associatieovereenkomst inzake de volledige liberalisering van het kapitaalverkeer, met inbegrip van de garantie van gelijke behandeling van onderdanen van de Europese Unie en van Albanië wat betreft beleggingen, leningen en kredieten met een vervaltermijn van minder dan één jaar. Douane en belasting — Ervoor zorgen dat de Albanese douane- en belastingwetgeving verder wordt aangepast aan de communautaire verworvenheden, de administratieve capaciteit om de douane- en belastingwetgeving ten uitvoer te leggen verder opvoeren en corruptie, grensoverschrijdende misdaad en belastingontduiking bestrijden. — De transparantie en de uitwisseling van informatie met de EU-lidstaten verbeteren om de handhaving van de maatregelen ter voorkoming van belastingontduiking of belastingvlucht te vergemakkelijken. Mededinging — Verdere verbetering van de rechtshandhaving op het gebied van antitrustmaatregelen en de controle op staatssteun. — Volledige aanpassing van de staatssteunregelingen aan de mededingingsregels van de Europese Unie, zoals vastgesteld in de interimovereenkomst. Overheidsopdrachten — Ervoor zorgen dat het wetgevingskader van Albanië bij de communautaire verworvenheden aansluit. — Tot stand brengen van volledig operationele structuren voor overheidsopdrachten, zorgen voor een strikte hantering van de procedures voor overheidsopdrachten, overeenkomstig de wetgeving en de verplichtingen in het kader van de stabilisatie- en associatieovereenkomst. Recht inzake intellectuele eigendom — Volledig uitvoeren van internationale verdragen op het gebied van de intellectuele, commerciële en industriële eigendomsrechten die door Albanië zijn geratificeerd. — Zorgen voor de juiste tenuitvoerlegging van het recht inzake intellectuele eigendom, en verbeterde resultaten bereiken bij de bestrijding van piraterij en vervalsing. — Garanderen van voldoende bestuurlijke capaciteit om te voldoen aan de verplichtingen in het kader van de stabilisatie- en associatieovereenkomst op dit gebied. Werkgelegenheid en sociaal beleid — De integratie van vrouwen op de arbeidsmarkt en hun deelname aan het besluitvormingsproces vergemakkelijken. — De strategieën voor werkgelegenheid en beroepsopleiding integreren in het sociale, onderwijs-, belasting-, ondernemingen- en regionaal beleid. De internationale afspraken op het gebied van de gezondheid en meer bepaald de internationale gezondheidsvoorschriften uitvoeren. — De kwaliteitsnormen voor bloedtransfusies en bloedcomponenten op één lijn brengen met de EU-wetgeving. — De uitvoering aanvatten van de nationale gezondheidsstrategie 2007-2013. Onderwijs en onderzoek — De inspanningen voortzetten voor een beter onderwijs en een moderne beroepsopleiding, de regionale samenwerking bevorderen op het gebied van het hoger onderwijs. Sectoraal beleid Industrie en midden- en kleinbedrijf (mkb) — Handhaven van verbeterde handelswetgeving. — Ervoor zorgen dat de strategie om de informele economie te bestrijken gelijke tred houdt met de ontwikkelingen in de sector. — Het verder tot ontwikkeling brengen van gespecialiseerde bedrijfsondersteuningsstructuren (bv. incubators en clusters) en de haalbaarheid van een business/technologiepark onderzoeken. — Beginnen met het opstellen en toepassen van een geïntegreerd onderzoeksbeleid en het verder ontwikkelen van maatregelen om de innovatie en het concurrentievermogen van kleine bedrijven te stimuleren. — Normen op het gebied van informatieverschaffing en financiële verslaglegging introduceren overeenkomstig de EU-normen, en ervoor zorgen dat deze daadwerkelijk worden gehandhaafd. — Voortzetten van de implementatie van het Europees Handvest voor het midden- en kleinbedrijf. Landbouw en visserij — Strategieën ontwikkelen voor het grondgebruik, de landmarkt, plattelandsontwikkeling, diversificatie van landbouwactiviteiten en verbetering van het concurrentievermogen in de landbouw. — Verwezenlijken van een aanzienlijke verbetering in termen van voedselveiligheid en fytosanitaire en veterinaire omstandigheden, overeenkomstig de EG-voorschriften. — Nagaan of de agro-voedselbedrijven de EU-normen naleven, een programma voor de verbetering van deze bedrijven voorbereiden en beginnen uit te voeren. — Actie beginnen om te zorgen een efficiënte controle van binnenlandse plantenproductie, met name voor producten met specifieke EU-eisen, en het opzetten van analysecapaciteit in de fytosanitaire sector. — Maatregelen nemen om ervoor te zorgen dat het Albanese visserijbeleid nauwer aansluit bij de EU-normen, met name op het gebied van het beheer van visbestanden, van inspectie en controle en van markt- en structuurbeleid. Milieu — Een volledige inventaris maken van onopgeloste kwesties en de reeds geïdentificeerde pijnpunten verder aanpakken. — Terugdringen van de verontreiniging veroorzaakt door de raffinaderij van Balsh, met inbegrip van de lozingen in de Gjanica, en maatregelen treffen om de verontreiniging van het water in het algemeen aan te pakken. — Versterken van het milieutoezicht en zorgen voor voldoende afschrikkende sancties tegen milieuvervuilers. — Voortgaan met de uitvoering van regionale en internationale milieu-afspraken. Vervoersbeleid — Het Albanese transportmasterplan verder uitvoeren. — De noodzakelijke institutionele hervormingen voltooien om het beheer van de vervoersactiva te verbeteren, prioritair aandacht besteden aan investeringen, beleidsvoering en de betrokkenheid van de particuliere sector. — Belangrijke vooruitgang boeken met de verbetering van de havens van Durrës en Vlora en de havenactiviteiten aldaar consolideren. — Betere resultaten boeken inzake de veiligheid op de weg (met inbegrip van de toepassing van de digitale tachograaf) en aanvullende stappen zetten voor verdere aanpassing aan de EU-normen inzake markttoegang en sociale regelgeving. — Doorgaan met de uitvoering van het memorandum van overeenstemming over de ontwikkeling van het kernnetwerk voor regionaal vervoer in Zuidoost-Europa, en samenwerking met het waarnemingscentrum voor vervoer in Zuidoost-Europa. — De voorwaarden creëren voor concurrentie in de spoorwegsector, met inbegrip van de vaststelling van regelgevende en veiligheidsinstanties. — Naleven van de afspraken van de tweede overgangsfase van de overeenkomst van de gemeenschappelijke Europese luchtvaartruimte. — Belangrijke resultaten boeken voor de verbetering van de veiligheid van de zeevaart, met inbegrip van voorzieningen voor toezicht door havenstaten en het functioneren van het scheepsregister volgens het memorandum van overeenstemming van Parijs. Energie — De correcte tenuitvoerlegging van actieplannen voor de sector elektriciteit en gas voortzetten en verdere vooruitgang boeken met de uitvoering van de energiestrategie van Albanië. — Zorgen voor de tijdige implementatie van de verschillende projecten ter verbetering van de infrastructuur voor de elektriciteitsproductie, -transmissie en -distributie. — Voortgaan met de implementatie van regionale en internationale afspraken op het gebied van energie, met het oog op de totstandkoming van een competitieve regionale energiemarkt. — De tenuitvoerlegging van de wet op de energie-efficiëntie verbeteren. Informatiemaatschappij en media — Verdere omzetting en uitvoering van het communautaire kader voor elektronische communicatie. — Verdere aanpassing aan de Europese Overeenkomst inzake grensoverschrijdende televisie en aan de richtlijn Televisie zonder grenzen. Financiële controle — Ontwikkelen en uitvoeren van de beginselen van gedecentraliseerde verantwoordingsplicht van beheerders en een functioneel onafhankelijke interne controle overeenkomstig internationale normen en communautaire beste praktijken. — Ontwikkeling van procedures en administratieve capaciteit met het oog op een efficiënte bescherming van de financiële belangen van de EU. — Ervoor zorgen dat de wet op de externe audit overeenstemt met de richtsnoeren van de Internationale Organisatie van Hoge Controle-instanties (INTOSAI). — De capaciteit voor de externe audit, het beheer van de financiële controle en de interne audit verder versterken. Statistiek — Het verbeteren van de landbouwstatistieken en macro-economische statistieken, de ontwikkeling van sociale statistieken, met inbegrip van onderwijs- en gezondheidsstatistieken, en voortgaan op weg naar de invoering van alle Europese classificaties, met inbegrip van de classificatie van statistische regio’s. Recht, vrijheid en veiligheid Visa, grenscontrole, asielrecht en migratie — Ervoor zorgen dat alle Albanese reisdocumenten volledig overeenstemmen met de internationale normen. — Alle door Albanië aangegane verplichtingen op het gebied van grensbeheer uitvoeren. — De asielwetgeving handhaven en een volledig uitgebouwd asielsysteem opzetten overeenkomstig internationale normen, met inbegrip van de opvang van asielzoekers. — Uitvoeren van de nationale strategie inzake migratie en het nationale actieplan inzake asiel. — Ervoor zorgen dat Albanië in staat is zijn verplichtingen uit hoofde van de stabilisatie- en associatieovereenkomst in verband met EU-onderdanen die in Albanië wonen en/of werken, na te komen. — Geleidelijk sluiten, ratificeren en uitvoeren van alle belangrijke internationale verdragen inzake migratie. Witwassen van geld — De strijd tegen economische en financiële misdaad met inbegrip van witwassen en valsemunterij opdrijven. — Tastbare resultaten boeken in de strijd tegen het witwassen, zowel binnen als buiten de financiële sector. Drugs — Zorgen voor aanzienlijk betere resultaten bij de bestrijding van de drugshandel, met name de handel in synthetische drugs, heroïne en cocaïne. Politie — De politiediensten verder op één lijn met de Europese normen brengen, vooral door adequate opleiding en uitrusting. — Belangrijke resultaten bereiken in de strijd tegen criminaliteit en de bestrijding van corruptie en ander strafbaar gedrag binnen de politie. Bestrijding van de georganiseerde misdaad en terrorisme — Verder versterken van de internationale samenwerking bij de bestrijding van georganiseerde misdaad en terrorisme. — Belangrijke vorderingen maken inzake het aantal en de kwaliteit van de vervolgingen in verhouding tot de misdrijven die verband houden met georganiseerde misdaad en mensenhandel en ook in verband met de inbeslagname van de opbrengsten van misdaden. — Volledige omzetting in nationale wetgeving en tenuitvoerlegging van de internationale overeenkomsten en protocollen waarbij Albanië partij is inzake de preventie van terrorisme. Bescherming van persoonsgegevens — Ervoor zorgen dat de nationale wetgeving inzake de bescherming van persoonsgegevens efficiënt wordt gecontroleerd en gehandhaafd. 4.   PROGRAMMERING De communautaire bijstand aan de landen van de westelijke Balkan in het kader van het stabilisatie- en associatieproces wordt verleend via de bestaande financiële instrumenten, met name Verordening (EG) nr. 1085/2006 (IPA), en daarnaast Verordening (EG) nr. 2666/2000 van de Raad (Cards) ( 1 ) voor programma’s die vóór 2007 werden goedgekeurd. De financieringsovereenkomsten fungeren als rechtsgrondslag voor de tenuitvoerlegging van de concrete programma’s zelf. Dit besluit heeft derhalve geen financiële gevolgen. Albanië krijgt daarnaast toegang tot financiering op grond van meerlandenprogramma’s en horizontale programma’s. 5.   CONDITIONALITEIT De steun aan de landen van de westelijke Balkan wordt verleend op voorwaarde dat verdere vooruitgang wordt geboekt met betrekking tot de politieke criteria van Kopenhagen en de specifieke prioriteiten van dit Europese partnerschap. Bij niet-naleving van deze voorwaarden kan de Raad passende maatregelen nemen op grond van artikel 21 van Verordening (EG) nr. 1085/2006 of op grond van artikel 5 van Verordening (EG) nr. 2666/2000 voor programma’s van voor 2007. De steun wordt eveneens afhankelijk gesteld van de door de Raad in zijn conclusies van 29 april 1997 vastgelegde voorwaarden, met name wat betreft de toezegging door de begunstigden om democratische, economische en institutionele hervormingen uit te voeren. In de afzonderlijke jaarprogramma’s worden voorts specifieke voorwaarden opgenomen. De financieringsbesluiten zullen worden gevolgd door de ondertekening met Albanië van een financiële overeenkomst. 6.   TOEZICHT De uitvoering van het Europese partnerschap wordt geëvalueerd door middel van de mechanismen die zijn vastgesteld in het kader van het stabilisatie- en associatieproces, met name de door de Commissie gepresenteerde jaarverslagen. ( 1 ) PB L 306 van 7.12.2000, blz. 1 . Verordening laatstelijk gewijzigd bij Verordening (EG) nr. 2112/2005 ( PB L 344 van 27.12.2005, blz. 23 ).",
  "source": "EUR LEX"
}