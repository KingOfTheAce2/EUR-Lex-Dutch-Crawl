{
  "url": "http://www.w3.org/1999/xhtml\">",
  "content": "C_2011373NL.01000101.xml 21.12.2011 NL Publicatieblad van de Europese Unie C 373/1 ADVIES VAN DE COMMISSIE van 20 december 2011 overeenkomstig artikel 37 van het Euratom-Verdrag betreffende het plan voor de lozing van radioactieve afvalstoffen ten gevolge van de eerste ontmantelingsfase van reactor A3 van de kerncentrale van Chinon in Frankrijk (Alleen de Franse tekst is authentiek) 2011/C 373/01 De hieronder gegeven evaluatie is uitgevoerd overeenkomstig het bepaalde in het Euratom-Verdrag, ongeacht eventuele aanvullende evaluaties die moeten worden uitgevoerd krachtens het Verdrag betreffende de werking van de Europese Unie en de verplichtingen die daaruit en de daarvan afgeleide wetgeving voortvloeien. Op 7 juni 2011 heeft de Europese Commissie overeenkomstig artikel 37 van het Euratom-Verdrag van de Franse regering algemene gegevens ontvangen betreffende het plan voor de lozing van radioactieve afvalstoffen ten gevolge van de eerste ontmantelingsfase van reactor A3 van de kerncentrale van Chinon in Frankrijk. Op basis van deze algemene gegevens brengt de Commissie, na raadpleging van de groep van deskundigen, het volgende advies uit: 1. de afstand tussen de kerncentrale en het meest nabije punt in een andere lidstaat, in dit geval het Verenigd Koninkrijk, bedraagt 384 km. De afstand met de volgende nabij gelegen lidstaat, België, bedraagt 426 km. Spanje en Luxemburg zijn gelegen op een afstand van respectievelijk 460 km en 494 km; 2. bij normale ontmantelingswerkzaamheden veroorzaakt de geplande lozing van vloeibare en gasvormige effluenten voor inwoners van andere lidstaten geen voor de volksgezondheid significante blootstelling aan straling; 3. vaste radioactieve afvalstoffen worden tijdelijk op de locatie opgeslagen alvorens te worden overgebracht naar een behandelings- of opslagfaciliteit binnen Frankrijk waarvoor door de regering vergunning is verleend. Er zijn geen plannen om het radioactief afval naar een plaats buiten Frankrijk te exporteren. De Commissie beveelt aan dat de controles van de residuele activiteit, die worden uitgevoerd om de conventionele aard van de vaste afvalstoffen na ontsmetting te bevestigen, zo worden uitgevoerd dat overeenstemming met de vrijgiftecriteria als neergelegd in de basisnormen voor de bescherming van de bevolking en de werkers (Richtlijn 96/29/Euratom) gewaarborgd is; 4. In het geval van een niet-geplande lozing van radioactieve effluenten ten gevolge van een ongeval van het type en de omvang als bedoeld in de algemene gegevens, resulteren de in een andere lidstaat ontvangen stralingsdoses naar verwachting niet in schadelijke effecten voor de volksgezondheid. Concluderend is de Commissie van mening dat de uitvoering van het plan voor de verwijdering van radioactieve afvalstoffen, in welke vorm ook, ten gevolge van de eerste ontmantelingsfase van reactor A3 van de kerncentrale van Chinon in Frankrijk zowel bij normale uitvoering van de werkzaamheden als bij een ongeval van het type en de omvang als bedoeld in de algemene gegevens, niet het risico doet ontstaan van radioactieve besmetting van het water, de bodem of het luchtruim van een andere lidstaat. Gedaan te Brussel, 20 december 2011. Voor de Commissie Günther OETTINGER Lid van de Commissie",
  "source": "EUR LEX"
}