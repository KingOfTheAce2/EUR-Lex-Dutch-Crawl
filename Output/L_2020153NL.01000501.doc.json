{
  "url": "http://www.w3.org/1999/xhtml\">",
  "content": "L_2020153NL.01000501.xml 15.5.2020 NL Publicatieblad van de Europese Unie L 153/5 BESLUIT (GBVB) 2020/652 VAN DE RAAD van 14 mei 2020 tot wijziging van Besluit 2014/219/GBVB betreffende de GVDB-missie van de Europese Unie in Mali (EUCAP Sahel Mali) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 15 april 2014 heeft de Raad Besluit 2014/219/GBVB ( 1 ) betreffende de GVDB‐missie van de Europese Unie in Mali (EUCAP Sahel Mali) vastgesteld. (2) Op 25 juni 2018 heeft de Raad in zijn conclusies over de Sahel/Mali gewezen op het belang van regionalisering van het GVDB in de Sahel, waar nodig gericht op versterking van de civiele en militaire steun aan grensoverschrijdende samenwerking, van de regionale samenwerkingsstructuren — in het bijzonder die van de G5 Sahel — en van het vermogen en de eigen inbreng van de G5‐landen om de veiligheidsuitdagingen in de regio aan te pakken. (3) Op 18 februari 2019 heeft de Raad zijn goedkeuring gehecht aan een gezamenlijk civiel‐militair operatieconcept inzake de regionalisering van de GVDB-acties in de Sahel. (4) Op 21 februari 2019 heeft de Raad Besluit (GBVB) 2019/312 ( 2 ) vastgesteld, waarbij EUCAP Sahel Mali werd verlengd en werd voorzien van een financieel referentiebedrag tot en met 14 januari 2021. (5) Op 17 maart 2020 heeft het Politiek en Veiligheidscomité het operatieplan van EUCAP Sahel Mali gewijzigd en is het overeengekomen dat de daaraan verstrekte middelen voor de regionalisering van de GVDB-acties in de Sahel moeten worden verhoogd. (6) Besluit 2014/219/GBVB moet dienovereenkomstig worden gewijzigd. (7) EUCAP Sahel Mali zal worden uitgevoerd in een mogelijk verslechterende situatie die de verwezenlijking van de doelstellingen van het externe optreden van de Unie als geformuleerd in artikel 21 van het Verdrag betreffende de Europese Unie zou kunnen hinderen, HEEFT HET VOLGENDE BESLUIT VASTGESTELD: Artikel 1 In artikel 14, lid 1, van Besluit 2014/219/GBVB worden de zesde en de zevende alinea vervangen door: “Het financiële referentiebedrag ter dekking van de uitgaven in verband met EUCAP Sahel Mali voor de periode van 1 maart 2019 tot en met 14 januari 2021 bedraagt 69 650 000 EUR.”. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 14 mei 2020. Voor de Raad De voorzitter G. GRLIĆ RADMAN ( 1 ) Besluit 2014/219/GBVB van de Raad van 15 april 2014 betreffende de GVDB-missie van de Europese Unie in Mali (EUCAP Sahel Mali) ( PB L 113 van 16.4.2014, blz. 21 ). ( 2 ) Besluit (GBVB) 2019/312 van de Raad van 21 februari 2019 tot wijziging en verlenging van Besluit 2014/219/GBVB betreffende de GVDB-missie van de Europese Unie in Mali (EUCAP Sahel Mali) ( PB L 51 van 22.2.2019, blz. 29 ).",
  "source": "EUR LEX"
}