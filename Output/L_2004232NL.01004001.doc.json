{
  "url": "http://www.w3.org/1999/xhtml\">",
  "content": "L_2004232NL.01004001.xml 1.7.2004 NL Publicatieblad van de Europese Unie L 232/40 BESLUIT VAN DE RAAD van 28 juni 2004 over het verzoek van Burkina Faso te mogen toetreden tot het Protocol betreffende ACS suiker (2004/527/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133 in samenhang met artikel 300, lid 2, eerste zin, Gezien het voorstel van de Commissie, Overwegende hetgeen volgt: (1) In de gemeenschappelijke verklaring over Protocol nr. 3 betreffende ACS-suiker bij de ACS-EG-partnerschapsovereenkomst ( 1 ) is bepaald dat elk verzoek van een staat in Afrika, het Caribische gebied of de Stille Oceaan (ACS) die partij is bij de overeenkomst, maar in dat protocol niet uitdrukkelijk is vermeld, en die aan de bepalingen ervan wil deelnemen, wordt onderzocht. (2) Burkina Faso is een ACS-staat die partij is bij de ACS-EG-partnerschapsovereenkomst, en heeft in november 2000 verzocht aan de bepalingen van het genoemde protocol te mogen deelnemen. (3) Bij schrijven van 30 september 2002 hebben de ACS-staten te kennen gegeven in te stemmen met de toetreding van Burkina Faso tot het genoemde protocol. (4) Een onderzoek van het verzoek van Burkina Faso heeft uitgewezen dat dit land geen netto-exporteur van suiker is en niet in staat is om op permanente basis suiker uit te voeren. (5) Deze conclusie dient schriftelijk aan Burkina Faso te worden meegedeeld, BESLUIT: Enig artikel Het verzoek van Burkina Faso te mogen toetreden tot Protocol nr. 3 betreffende ACS-suiker bij de ACS-EG-partnerschapsovereenkomst wordt niet ingewilligd. De in de bijlage opgenomen brief wordt aan Burkina Faso gezonden. Gedaan te Luxemburg, 28 juni 2004. Voor de Raad De voorzitter M. CULLEN ( 1 ) PB L 317 van 15.12.2000, blz. 269 . BIJLAGE Brussel, Excellentie, Ik heb de eer te verwijzen naar uw brief van 8 november 2000 waarin is verzocht te mogen toetreden tot het Protocol betreffende ACS-suiker. Overeenkomstig de gemeenschappelijke verklaring bij het Protocol betreffende ACS-suiker heeft de Europese Gemeenschap uw verzoek onderzocht en zij is tot de conclusie gekomen dat het momenteel voor Burkina Faso niet mogelijk is om op permanente basis aan de verplichtingen van het protocol te voldoen. In eerdere gevallen is het vermogen om aan die verplichtingen te voldoen gedefinieerd als het feit dat het betrokken land een netto-exporteur van suiker was. Tot mijn spijt kan de Gemeenschap daarom het verzoek van Burkina Faso om tot het Protocol betreffende ACS-suiker te mogen toetreden niet inwilligen. Een afschrift van deze brief wordt toegezonden aan de secretaris-generaal van de ACS-staten. Gelieve, Excellentie, de verzekering van mijn zeer bijzondere hoogachting te aanvaarden. Namens de Raad van de Europese Unie",
  "source": "EUR LEX"
}