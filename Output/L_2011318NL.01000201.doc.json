{
  "url": "http://www.w3.org/1999/xhtml\">",
  "content": "L_2011318NL.01000201.xml 1.12.2011 NL Publicatieblad van de Europese Unie L 318/2 UITVOERINGSVERORDENING (EU) Nr. 1238/2011 VAN DE COMMISSIE van 30 november 2011 houdende wijziging van Uitvoeringsverordening (EU) nr. 372/2011 tot vaststelling van de kwantitatieve grens voor de uitvoer van buiten het quotum geproduceerde suiker en isoglucose tot het einde van het verkoopseizoen 2011/2012 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („integrale-GMO-verordening”) ( 1 ) , en met name artikel 61, eerste alinea, onder d), juncto artikel 4, Overwegende hetgeen volgt: (1) Op grond van artikel 61, eerste alinea, onder d), van Verordening (EG) nr. 1234/2007 mogen suiker en isoglucose die in een verkoopseizoen boven het in artikel 56 van die verordening bedoelde quotum worden geproduceerd, slechts worden uitgevoerd binnen een vast te stellen kwantitatieve grens. (2) De uitvoeringsbepalingen voor uitvoer buiten het quotum, met name met betrekking tot de afgifte van uitvoercertificaten, zijn vastgesteld bij Verordening (EG) nr. 951/2006 van de Commissie van 30 juni 2006 houdende uitvoeringsbepalingen van Verordening (EG) nr. 318/2006 van de Raad, wat betreft de handel met derde landen in de sector suiker ( 2 ) . De kwantitatieve grens moet echter per verkoopseizoen worden vastgesteld naargelang van de mogelijkheden die zich op de uitvoermarkten voordoen. (3) Voor het verkoopseizoen 2011/2012 is bij Uitvoeringsverordening (EU) nr. 372/2011 van de Commissie ( 3 ) de kwantitatieve grens voor de uitvoer vastgesteld op 650 000 t voor buiten het quotum geproduceerde suiker en op 50 000 t voor buiten het quotum geproduceerde isoglucose. Uitvoeringsverordening (EU) nr. 372/2011 is van toepassing met ingang van 1 januari 2012 en daarom kunnen de aanvragen voor uitvoercertificaten niet vóór die datum worden ingediend wanneer de in die verordening vastgestelde kwantitatieve grenzen worden nageleefd. (4) Overeenkomstig de meest recente ramingen kan de productie van buiten het quotum geproduceerde suiker in het verkoopseizoen 2011/2012 aanzienlijk toenemen als gevolg van de zeer goede weersomstandigheden en de grotere ingezaaide oppervlakte. De productie van buiten het quotum geproduceerde suiker neemt naar verwachting toe van 2 333 000 t in 2010/2011 tot 4 920 000 t in 2011/2012, en daarom moet worden gezorgd voor extra afzetmogelijkheden voor buiten het quotum geproduceerde suiker. (5) Bij Verordening (EG) nr. 397/2010 van de Commissie van 7 mei 2010 tot vaststelling van de kwantitatieve grens voor de uitvoer van buiten het quotum geproduceerde suiker en isoglucose tot het einde van het verkoopseizoen 2010/2011 ( 4 ) is de kwantitatieve grens voor de uitvoer van buiten het quotum geproduceerde isoglucose aanvankelijk vastgesteld op 50 000 t. Met het oog op de sterke uitvoervraag is die hoeveelheid bij Uitvoeringsverordening (EU) nr. 852/2011 van de Commissie van 24 augustus 2011 houdende wijziging van Verordening (EU) nr. 397/2010, wat betreft de kwantitatieve grens voor de uitvoer van buiten het quotum geproduceerde isoglucose tot het einde van het verkoopseizoen 2010/2011 ( 5 ) tot 65 000 t verhoogd. (6) Aangezien het WTO-maximum voor export in het verkoopseizoen 2011/2012 nog niet is opgebruikt, dient de kwantitatieve grens voor uitvoer te worden verhoogd met 700 000 t buiten het quotum geproduceerde suiker, wil men alle mogelijkheden om de beschikbare productie af te zetten, optimaal benutten. Deze maatregel creëert extra commerciële kansen voor de suikersector van de Unie. Op basis van de in het verkoopseizoen 2010/2011 opgedane ervaring moet de kwantitatieve grens voor buiten het quotum geproduceerde isoglucose eveneens met 20 000 t worden verhoogd. Om ervoor te zorgen dat de fabrikanten in de Unie van buiten het quotum geproduceerde suiker en isoglucose de commerciële kansen op hun exportmarkten kunnen benutten en van de huidige hoge internationale prijzen kunnen profiteren, moeten de verhoogde hoeveelheden vóór 1 januari 2012 beschikbaar worden gesteld. Om een correct beheer van de markt te garanderen, moet worden bepaald dat voor de hoeveelheid van 700 000 t met ingang van 1 december 2011 certificaataanvragen kunnen worden ingediend, terwijl voor die van 650 000 t pas met ingang van 1 januari 2012 certificaataanvragen kunnen worden ingediend. Voor de hoeveelheid van 700 000 t moet derhalve van Uitvoeringsverordening (EU) nr. 1010/2011 van de Commissie ( 6 ) worden afgeweken. (7) Uitvoeringsverordening (EU) nr. 372/2011 van de Raad dient dienovereenkomstig te worden gewijzigd. (8) De in deze verordening vervatte maatregelen zijn in overeenstemming met het advies van het Beheerscomité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) nr. 372/2011 wordt als volgt gewijzigd: 1) Artikel 1 wordt als volgt gewijzigd: a) lid 1 wordt vervangen door: „1.   Voor het verkoopseizoen 2011/2012, dat van 1 oktober 2011 tot en met 30 september 2012 loopt, bedraagt de in artikel 61, eerste alinea, onder d), van Verordening (EG) nr. 1234/2007 bedoelde kwantitatieve grens 1 350 000 t voor de uitvoer zonder restitutie van buiten het quotum geproduceerde witte suiker van GN-code 1701 99. Deze hoeveelheid wordt als volgt verdeeld: a) 700 000 t is beschikbaar met ingang van 1 december 2011, en b) 650 000 t is beschikbaar met ingang van 1 januari 2012.”; b) het volgende lid wordt toegevoegd: „3.   Artikel 1, lid 3, van Uitvoeringsverordening (EU) nr. 1010/2011 van de Commissie ( 7 ) is niet van toepassing op de hoeveelheid van 700 000 t die overeenkomstig lid 1 van het onderhavige artikel met ingang van 1 december 2011 beschikbaar is. 2) Artikel 2, lid 1, wordt vervangen door: „1.   Voor het verkoopseizoen 2011/2012, dat van 1 oktober 2011 tot en met 30 september 2012 loopt, wordt de in artikel 61, eerste alinea, onder d), van Verordening (EG) nr. 1234/2007 bedoelde kwantitatieve grens vastgesteld op 70 000 t, uitgedrukt in droge stof, voor de uitvoer zonder restitutie van buiten het quotum geproduceerde isoglucose van de GN-codes 1702 40 10, 1702 60 10 en 1702 90 30.”. 3) In artikel 3 wordt de tweede alinea geschrapt. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 december 2011. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 november 2011. Voor de Commissie De voorzitter José Manuel BARROSO ( 1 ) PB L 299 van 16.11.2007, blz. 1 . ( 2 ) PB L 178 van 1.7.2006, blz. 24 . ( 3 ) PB L 102 van 16.4.2011, blz. 8 . ( 4 ) PB L 115 van 8.5.2010, blz. 26 . ( 5 ) PB L 219 van 25.8.2011, blz. 1 . ( 6 ) PB L 268 van 13.10.2011, blz. 14 . ( 7 ) PB L 268 van 13.10.2011, blz. 14 .”.",
  "source": "EUR LEX"
}