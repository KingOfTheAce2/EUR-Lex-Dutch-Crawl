{
  "url": "http://www.w3.org/1999/xhtml\">",
  "content": "L_2022176NL.01006401.xml 1.7.2022 NL Publicatieblad van de Europese Unie L 176/64 UITVOERINGSBESLUIT (EU) 2022/1096 VAN DE COMMISSIE van 30 juni 2022 houdende vaststelling van de gelijkwaardigheid, teneinde het recht van vrij verkeer binnen de Unie te faciliteren, van door de Republiek Korea afgegeven COVID-19-certificaten met de overeenkomstig Verordening (EU) 2021/953 van het Europees Parlement en de Raad afgegeven certificaten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/953 van het Europees Parlement en de Raad van 14 juni 2021 betreffende een kader voor de afgifte, verificatie en aanvaarding van interoperabele COVID-19-vaccinatie-, test- en herstelcertificaten (digitaal EU-covidcertificaat) teneinde het vrije verkeer tijdens de COVID-19-pandemie te faciliteren ( 1 ) , en met name artikel 8, lid 2, Overwegende hetgeen volgt: (1) Bij Verordening (EU) 2021/953 wordt een kader vastgesteld voor de afgifte, verificatie en aanvaarding van interoperabele COVID-19-vaccinatie-, test- en herstelcertificaten (“digitaal EU-covidcertificaat”), teneinde de uitoefening van het recht van vrij verkeer door de houders van dergelijke certificaten tijdens de COVID-19-pandemie te faciliteren. Voorts helpt de verordening de geleidelijke en gecoördineerde opheffing door de lidstaten te faciliteren van de ingestelde beperkingen van het vrije verkeer, in overeenstemming met het Unierecht, teneinde de verspreiding van SARS-CoV-2 in te dijken. (2) Verordening (EU) 2021/953 staat toe dat door derde landen aan burgers van de Unie en hun familieleden afgegeven COVID-19-certificaten worden aanvaard indien de Commissie van oordeel is dat die COVID-19-certificaten zijn afgegeven overeenkomstig normen die als gelijkwaardig moeten worden beschouwd met die welke op grond van die verordening zijn vastgesteld. Voorts moeten de lidstaten overeenkomstig Verordening (EU) 2021/954 van het Europees Parlement en de Raad ( 2 ) de regels van Verordening (EU) 2021/953 toepassen op onderdanen van derde landen die niet binnen het toepassingsgebied van die verordening vallen, maar die legaal op hun grondgebied verblijven of wonen en overeenkomstig het Unierecht het recht hebben naar andere lidstaten te reizen. Daarom moeten alle in dit besluit vastgestelde gelijkwaardigheidsbevindingen van toepassing zijn op door de Republiek Korea aan burgers van de Unie en hun familieleden afgegeven COVID-19-vaccinatiecertificaten. Evenzo moeten dergelijke gelijkwaardigheidsbevindingen op grond van Verordening (EU) 2021/954 ook gelden voor COVID-19-vaccinatiecertificaten die de Republiek Korea onder de in die verordening vastgestelde voorwaarden afgeeft aan onderdanen van derde landen die legaal op het grondgebied van de lidstaten verblijven of wonen. (3) Op 29 september 2021 heeft de Republiek Korea de Commissie gedetailleerde informatie verstrekt over de afgifte van interoperabele COVID-19-vaccinatie- en testcertificaten overeenkomstig het “COOV”-systeem. De Republiek Korea heeft de Commissie meegedeeld dat zij van oordeel was dat haar COVID-19-certificaten worden afgegeven volgens een norm en via een technologisch systeem die interoperabel zijn met het bij Verordening (EU) 2021/953 vastgestelde vertrouwenskader en waarmee de echtheid, geldigheid en integriteit van de certificaten kunnen worden geverifieerd. In dit verband heeft de Republiek Korea de Commissie meegedeeld dat de door de Republiek Korea overeenkomstig het “COOV”-systeem afgegeven COVID-19-vaccinatiecertificaten de in de bijlage bij Verordening (EU) 2021/953 bedoelde gegevens bevatten. (4) De Republiek Korea heeft de Commissie ook meegedeeld dat er momenteel geen reisbeperkingen in verband met COVID-19 gelden voor binnenkomst en verblijf in de Republiek Korea. Mocht het nodig zijn opnieuw reisvoorschriften in te voeren, dan bevestigt de Republiek Korea dat zij de door de lidstaten en de EER-landen overeenkomstig Verordening (EU) 2021/953 afgegeven vaccinatie- en testcertificaten zou aanvaarden. Wat de vaccinatiecertificaten betreft, heeft de Republiek Korea de Commissie meegedeeld dat certificaten voor vaccins met EU-brede vergunning, alleen zullen worden aanvaard als het betrokken vaccin de WHO-procedure voor Emergency Use Listing heeft doorlopen. Wat met name de erkenning van herstelcertificaten betreft, bevestigt de Republiek Korea dat zij deze niet zou erkennen indien er opnieuw reisbeperkingen zouden moeten worden ingevoerd. (5) Naar aanleiding van een verzoek van de Republiek Korea heeft de Commissie op 30 mei 2022 technische tests uitgevoerd waaruit bleek dat de COVID-19-vaccinatiecertificaten door de Republiek Korea worden afgegeven overeenkomstig het “COOV”-systeem, dat interoperabel is met het bij Verordening (EU) 2021/953 vastgestelde vertrouwenskader en waarmee de echtheid, geldigheid en integriteit van de certificaten kunnen worden geverifieerd. De Commissie heeft ook bevestigd dat de door de Republiek Korea overeenkomstig het “COOV”-systeem afgegeven COVID-19-vaccinatiecertificaten de nodige gegevens bevatten. (6) Daarnaast heeft de Republiek Korea de Commissie meegedeeld dat zij interoperabele vaccinatiecertificaten voor COVID-19-vaccins afgeeft. Momenteel gaat het onder meer om Comirnaty, Spikevax, Vaxzevria, Nuvaxovid en Jcovden. (7) De Republiek Korea heeft de Commissie ook meegedeeld dat zij geen interoperabele testcertificaten afgeeft. (8) Voorts heeft de Republiek Korea de Commissie meegedeeld dat zij geen interoperabele herstelcertificaten afgeeft. (9) Voorts heeft de Republiek Korea de Commissie meegedeeld dat wanneer verificateurs in Korea certificaten verifiëren, de daarin opgenomen persoonsgegevens uitsluitend worden verwerkt om de vaccinatie- of teststatus van de houder te verifiëren en te bevestigen, en daarna niet worden bewaard. (10) Bijgevolg is voldaan aan de nodige elementen om vast te stellen dat door de Republiek Korea overeenkomstig het “COOV”-systeem afgegeven COVID-19-vaccinatiecertificaten als gelijkwaardig moeten worden beschouwd met die welke overeenkomstig Verordening (EU) 2021/953 zijn afgegeven. (11) Daarom moeten door de Republiek Korea overeenkomstig het “COOV”-systeem afgegeven COVID-19-vaccinatiecertificaten worden aanvaard onder de in artikel 5, lid 5, van Verordening (EU) 2021/953 bedoelde voorwaarden. (12) Opdat dit besluit operationeel kan worden, moet de Republiek Korea worden aangesloten op het bij Verordening (EU) 2021/953 vastgestelde vertrouwenskader voor digitale EU-covidcertificaten. (13) Ter bescherming van de belangen van de Unie, met name op het gebied van volksgezondheid, kan de Commissie gebruikmaken van haar bevoegdheden om de toepassing van dit besluit op te schorten of het besluit in te trekken indien niet langer wordt voldaan aan de voorwaarden van artikel 8, lid 2, van Verordening (EU) 2021/953. (14) Om de Republiek Korea zo snel mogelijk aan te sluiten op het bij Verordening (EU) 2021/953 vastgestelde vertrouwenskader voor digitale EU-covidcertificaten, moet dit besluit in werking treden op de dag van de bekendmaking ervan in het Publicatieblad van de Europese Unie . (15) De in dit besluit vervatte maatregelen zijn in overeenstemming met het advies van het comité dat is ingesteld bij artikel 14 van Verordening (EU) 2021/953, HEEFT HET VOLGENDE BESLUIT VASTGESTELD: Artikel 1 Door de Republiek Korea overeenkomstig het “COOV”-systeem afgegeven COVID-19-vaccinatiecertificaten worden, teneinde het recht van vrij verkeer binnen de Unie te faciliteren, behandeld als gelijkwaardig met die welke zijn afgegeven overeenkomstig Verordening (EU) 2021/953. Artikel 2 De Republiek Korea wordt aangesloten op het bij Verordening (EU) 2021/953 vastgestelde vertrouwenskader voor digitale EU-covidcertificaten. Artikel 3 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 30 juni 2022. Voor de Commissie De voorzitter Ursula VON DER LEYEN ( 1 ) PB L 211 van 15.6.2021, blz. 1 . ( 2 ) Verordening (EU) 2021/954 van het Europees Parlement en de Raad van 14 juni 2021 betreffende een kader voor de afgifte, verificatie en aanvaarding van interoperabele COVID-19-vaccinatie-, test- en herstelcertificaten (digitaal EU-covidcertificaat) ten aanzien van onderdanen van derde landen die legaal op het grondgebied van de lidstaten verblijven of wonen tijdens de COVID-19-pandemie ( PB L 211 van 15.6.2021, blz. 24 ).",
  "source": "EUR LEX"
}