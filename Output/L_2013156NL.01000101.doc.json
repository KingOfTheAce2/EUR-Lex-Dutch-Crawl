{
  "url": "http://www.w3.org/1999/xhtml\"><!--",
  "content": "L_2013156NL.01000101.xml 8.6.2013 NL Publicatieblad van de Europese Unie L 156/1 VERORDENING (EU) Nr. 521/2013 VAN DE RAAD van 6 juni 2013 tot wijziging van Verordening (EG) nr. 1183/2005 tot vaststelling van bepaalde specifieke beperkende maatregelen tegen personen die handelen in strijd met het wapenembargo tegen de Democratische Republiek Congo DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2010/788/GBVB van de Raad van 20 december 2010 betreffende beperkende maatregelen tegen de Democratische Republiek Congo en tot intrekking van Gemeenschappelijk Standpunt 2008/369/GBVB ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en van de Europese Commissie, Overwegende hetgeen volgt: (1) Verordening (EG) nr. 1183/2005 van de Raad van 18 juli 2005 ( 2 ) geeft uitvoering aan de bij Besluit 2010/788/GBVB vastgestelde maatregelen. In bijlage I bij Verordening (EG) nr. 1183/2005 is een lijst van natuurlijke en rechtspersonen, entiteiten en lichamen opgenomen waarvan de tegoeden en economische middelen krachtens die verordening worden bevroren. (2) Bij Resolutie UNSCR 2078 (2012) van de Veiligheidsraad van de Verenigde Naties van 28 november 2012 zijn de criteria voor de aanwijzing van personen en entiteiten waarvoor de beperkende maatregelen van de punten 9 en 11 van Resolutie UNSCR 1807 (2008) gelden, gewijzigd. (3) Op 20 december 2012 heeft de Raad Besluit 2012/811/GBVB ( 3 ) vastgesteld waarbij Besluit 2010/788/GBVB werd gewijzigd overeenkomstig Resolutie UNSCR 2078 (2012). (4) Verordening (EG) nr. 1183/2005 dient ook te worden gewijzigd teneinde de procedure vast te stellen voor wijziging van de lijst in bijlage I bij die verordening. Die procedure dient in te houden dat de aangwezen natuurlijke en rechtspersonen, entiteiten en lichamen in kennis worden gesteld van de redenen waarom zij op de lijst zijn geplaatst, zodat zij in de mogelijkheid worden gesteld hun opmerkingen kenbaar te maken. Indien er opmerkingen kenbaar worden gemaakt, of indien er substantieel nieuw bewijsmateriaal wordt overgelegd, toetst de Raad zijn besluit daaraan en brengt hij de persoon, de entiteit of het lichaam in kwestie daarvan op de hoogte. (5) De bevoegdheid om de lijst in bijlage I bij Verordening (EG) nr. 1183/2005 te wijzigen, dient te worden uitgeoefend door de Raad, gezien de specifieke bedreiging voor de internationale vrede en veiligheid die uitgaat van de situatie in de regio van de Democratische Republiek Congo, alsmede om de samenhang met de wijzigings- en herzieningsprocedure voor de bijlage bij Besluit 2010/788/GBVB te waarborgen. (6) Deze maatregelen vallen onder het toepassingsgebied van het Verdrag betreffende de werking van de Europese Unie en derhalve is regelgeving op het niveau van de Unie noodzakelijk voor de tenuitvoerlegging ervan, met name om te garanderen dat de maatregelen in alle lidstaten door de marktdeelnemers uniform worden toegepast. (7) Verordening (EG) nr. 1183/2005 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1183/2005 wordt als volgt gewijzigd: 1) het volgende artikel wordt ingevoegd: \"Artikel 2 bis 1.   In bijlage I worden de natuurlijke personen, rechtspersonen, entiteiten en lichamen opgenomen die door het Sanctiecomité van de Veiligheidsraad van de Verenigde Naties zijn aangewezen als: a) personen en entiteiten die handelen in strijd met het wapenembargo of daarmee verband houdende maatregelen, als vastgesteld in artikel 1 van Besluit 2010/788/GBVB en artikel 2 van Verordening (EG) nr. 889/2005 van de Raad van 13 juni 2005 tot vaststelling van bepaalde beperkende maatregelen ten aanzien van de Democratische Republiek Congo ( *1 ) ; b) politieke en militaire leiders van in de Democratische Republiek Congo actieve buitenlandse gewapende groeperingen, die de ontwapening en de vrijwillige repatriëring of hervestiging van tot deze groepen behorende strijders belemmeren; c) politieke en militaire leiders van buiten de Democratische Republiek Congo steun ontvangende Congolese milities, die de deelneming van hun strijders aan het ontwapenings-, demobilisatie- en reïntegratieproces belemmeren; d) politieke en militaire leiders die in de Democratische Republiek Congo actief zijn en in strijd met het vigerende internationale recht kinderen rekruteren of gebruiken in gewapende conflicten; e) personen en entiteiten die in de Democratische Republiek Congo actief zijn en ernstige schendingen van het recht begaan waarbij kinderen en vrouwen het doelwit zijn in gewapende conflicten, worden gedood of verminkt, of het slachtoffer zijn van seksueel geweld, ontvoering of gedwongen verplaatsing; f) personen en entiteiten die de toegang tot of de verdeling van humanitaire hulp in het oostelijke gedeelte van de Democratische Republiek Congo belemmeren; g) personen en entiteiten die gewapende groeperingen in het oostelijke gedeelte van de Democratische Republiek Congo illegaal steunen door middel van illegale handel in natuurlijke hulpbronnen, waaronder goud; h) personen en entiteiten die handelen namens of onder leiding van een aangewezen persoon, of namens of onder leiding van een entiteit die eigendom is van of onder zeggenschap staat van een aangewezen persoon; i) personen en entiteiten die aanvallen tegen vredestroepen van de Stabilisatiemissie van de Verenigde Naties in de Democratische Republiek Congo (MONUSCO) plannen of steunen of aan die aanvallen deelnemen. 2.   Bijlage I bevat de door de VN-Veiligheidsraad of het Sanctiecomité verstrekte informatie op grond waarvan natuurlijke personen, rechtspersonen, entiteiten en lichamen in de lijst worden opgenomen. 3.   Bijlage I bevat ook, indien beschikbaar, de door de VN-Veiligheidsraad of het Sanctiecomité verstrekte informatie die nodig is om de betrokken natuurlijke personen, rechtspersonen, entiteiten en lichamen te identificeren. Met betrekking tot natuurlijke personen kan die informatie bestaan uit namen, inclusief aliassen, geboortedatum of geboorteplaats, nationaliteit, paspoort- en identiteitskaartnummers, geslacht, adres (indien bekend) en functie of beroep. Met betrekking tot rechtspersonen, entiteiten en lichamen, kan die informatie bestaan uit namen, plaats en datum van registratie, registratienummer en plaats van vestiging. Bijlage I vermeldt tevens de datum van aanwijzing door de VN-Veiligheidsraad of het Sanctiecomité. ( *1 ) PB L 152 van 15.6.2005, blz. 1 .\";\" 2) artikel 9 wordt vervangen door: \"Artikel 9 1.   Wanneer de VN-Veiligheidsraad of het Sanctiecomité een natuurlijke persoon, rechtspersoon, entiteit of lichaam aanwijst, neemt de Raad die natuurlijke persoon of rechtspersoon, entiteit of lichaam op in de lijst in bijlage I. 2.   De Raad stelt de in lid 1 bedoelde natuurlijke persoon of rechtspersoon, entiteit of lichaam in kennis van zijn besluit, met inbegrip van de redenen voor plaatsing op de lijst, hetzij rechtstreeks, indien het adres bekend is, hetzij door een kennisgeving te publiceren, zodat de betrokken natuurlijke persoon of rechtspersoon, entiteit of lichaam daarover opmerkingen kan indienen. 3.   Indien er opmerkingen worden ingediend of substantieel nieuw bewijsmateriaal wordt overgelegd, heroverweegt de Raad zijn besluit en stelt hij de natuurlijke persoon of rechtspersoon, entiteit of lichaam van het resultaat in kennis. 4.   Indien de VN-Veiligheidsraad of het Sanctiecomité besluiten een natuurlijke persoon of rechtspersoon, entiteit of lichaam, van de lijst te schrappen, of de identificatiegegevens van een op de lijst geplaatste natuurlijke persoon of rechtspersoon, entiteit of lichaam te wijzigen, past de Raad bijlage I dienovereenkomstig aan. 5.   De Commissie wordt gemachtigd bijlage II te wijzigen op basis van door de lidstaten verstrekte informatie.\". Artikel 2 Deze verordening treedt in werking op de dag na de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 6 juni 2013. Voor de Raad De voorzitter A. SHATTER ( 1 ) PB L 336 van 21.12.2010, blz. 30 . ( 2 ) PB L 193 van 23.7.2005, blz. 1 . ( 3 ) PB L 352 van 21.12.2012, blz. 50 .",
  "source": "EUR LEX"
}