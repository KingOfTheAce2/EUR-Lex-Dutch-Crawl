{
  "url": "http://www.w3.org/1999/xhtml\">",
  "content": "L_2022256NL.01000501.xml 4.10.2022 NL Publicatieblad van de Europese Unie L 256/5 UITVOERINGSBESLUIT (EU) 2022/1847 VAN DE COMMISSIE van 28 september 2022 over het verzoek tot registratie van het Europees burgerinitiatief “Aandacht op EU-niveau voor specifieke leerstoornissen” overeenkomstig Verordening (EU) 2019/788 van het Europees Parlement en de Raad (Kennisgeving geschied onder nummer C(2022) 6901) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) Op 1 augustus 2022 is bij de Commissie een verzoek tot registratie ingediend van een Europees burgerinitiatief genaamd “Aandacht op EU-niveau voor specifieke leerstoornissen” (Focus on Specific Learning Disabilities on EU Level). (2) De doelstellingen van het initiatief zijn door de organisatoren als volgt geformuleerd: “Dit initiatief heeft tot doel de toegang tot onderwijs voor mensen met een specifieke leerstoornis (nl. dyslexie, dyscalculie, dysgrafie) te vergemakkelijken. Scholieren/studenten met een dergelijke stoornis ondervinden moeilijkheden in het onderwijs als gevolg van een gebrek aan kennis over het onderwerp, het ontbreken van geschikte leermiddelen en oneerlijke examenvoorwaarden. De lidstaten hebben de kwestie weliswaar individueel aangepakt, maar door de uiteenlopende definities van leerstoornissen en de diverse methoden voor opsporing en ondersteuning zijn er grote verschillen tussen de lidstaten. Daardoor worden deze scholieren/studenten in andere lidstaten mogelijk anders behandeld, wat een belemmering zou kunnen vormen voor hun recht van vrij verkeer zoals verankerd in de Verdragen en gevolgen kan hebben voor hun onderwijstraject en hun integratie in de samenleving. Hierbij verzoeken wij de Commissie een voorstel in te dienen voor een aanbeveling van de Raad overeenkomstig artikel 165, lid 4, tweede streepje, VWEU, met gemeenschappelijke richtsnoeren voor de nationale regeringen over de wijze waarop leerstoornissen kunnen worden opgespoord en hoe ermee kan worden omgegaan. Een betere integratie van mensen met een leerstoornis in het onderwijsstelsel zou een belangrijke stap zijn om te waarborgen dat alle EU-burgers eerlijke kansen krijgen.”. (3) In een bijlage bij het initiatief, dat nadere bijzonderheden over het onderwerp, de doelstellingen en de achtergrond van het initiatief bevat, wordt uitgelegd waarom het zou moeten worden gesteund. In de bijlage worden drie punten van het initiatief toegelicht, nl. 1) dat het initiatief de aandacht kan vestigen op het feit dat het een kwestie van algemeen belang betreft, die op Europees niveau moet worden aangepakt, 2) dat de Commissie met haar team van deskundigen en bredere kijk op de wetgeving van de lidstaten kan bijdragen aan het onderzoek naar specifieke leerstoornissen en dat zulk onderzoek gericht moet zijn op het formuleren van een Europese definitie van leerstoornissen en het vaststellen van compenserende maatregelen, en 3) dat er in het kader van het initiatief op kan worden gewezen dat het belangrijk is het leerproces voor scholieren/studenten met een leerstoornis te vergemakkelijken aan de hand van nieuwe technologieën. (4) Een aanvullend document bij het initiatief bevat een vergelijkende studie over dyslexie in Europa. (5) Wat betreft de algemene doelstelling van het initiatief, nl. de toegang tot onderwijs voor mensen met een leerstoornis vergemakkelijken door hoogwaardig onderwijs te ontwikkelen en daartoe samenwerking tussen de lidstaten aan te moedigen en, zo nodig, hun activiteiten te ondersteunen en aan te vullen, met volledige inachtneming van de verantwoordelijkheid van de lidstaten voor de inhoud van het onderwijs en de opzet van het onderwijsstelsel, is de Commissie bevoegd om een voorstel voor een rechtshandeling in te dienen op basis van artikel 165 van het Verdrag betreffende de werking van de Europese Unie (VWEU). (6) Het eerste en derde punt in de bijlage bij het initiatief zijn algemeen van aard en lijken niet te pleiten voor specifieke acties ter ondersteuning van het algemene doel van het initiatief. Voor zover het initiatief de Commissie lijkt te verzoeken “bij [te]dragen aan het onderzoek naar specifieke leerstoornissen” (tweede punt van de bijlage), lijkt die activiteit te preluderen op de hoofddoelstelling, namelijk de Commissie te verzoeken een voorstel in te dienen voor een aanbeveling van de Raad op grond van artikel 165, lid 4, tweede streepje, VWEU, om de toegang tot onderwijs voor personen met een leerstoornis te vergemakkelijken, waarbij de Commissie rekening zou kunnen houden met onderzoeksresultaten. (7) Geen van de onderdelen van het initiatief valt derhalve duidelijk buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen. (8) Deze conclusie loopt niet vooruit op de beoordeling of in dit geval voldaan is aan de concrete materiële voorwaarden voor optreden van de Commissie, met inbegrip van naleving van het evenredigheidsbeginsel en het subsidiariteitsbeginsel en de verenigbaarheid met de grondrechten. (9) De groep organisatoren heeft het nodige bewijs verstrekt dat zij aan de vereisten van artikel 5, leden 1 en 2, van Verordening (EU) 2019/788 voldoet en heeft de contactpersonen aangewezen overeenkomstig artikel 5, lid 3, eerste alinea, van die verordening. (10) Het initiatief is niet kennelijk beledigend, lichtzinnig of ergerlijk en druist niet kennelijk in tegen de waarden van de Unie zoals die in artikel 2, VEU zijn vastgelegd, noch tegen de rechten die zijn vervat in het Handvest van de grondrechten van de Europese Unie. (11) Het initiatief “Aandacht op EU-niveau voor specifieke leerstoornissen” moet daarom worden geregistreerd. (12) De conclusie dat aan de voorwaarden voor registratie krachtens artikel 6, lid 3, van Verordening (EU) 2019/788 is voldaan, impliceert geenszins dat de Commissie de feitelijke juistheid van de inhoud van het initiatief bevestigt; deze is de uitsluitende verantwoordelijkheid van de groep organisatoren van het initiatief. De inhoud van het initiatief geeft alleen de standpunten weer van de groep organisatoren en kan in geen geval worden opgevat als een weergave van de standpunten van de Commissie, HEEFT HET VOLGENDE BESLUIT VASTGESTELD: Artikel 1 Het Europees burgerinitiatief “Aandacht op EU-niveau voor specifieke leerstoornissen” wordt geregistreerd. Artikel 2 Dit besluit is gericht tot de groep organisatoren van het burgerinitiatief “Aandacht op EU-niveau voor specifieke leerstoornissen”, vertegenwoordigd door mevrouw Rebecca LIZIER en mevrouw Nia RAYCHEVA, die als contactpersonen optreden. Gedaan te Brussel, 28 september 2022. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 .",
  "source": "EUR LEX"
}