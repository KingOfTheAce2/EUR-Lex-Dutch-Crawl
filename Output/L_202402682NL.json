{
  "url": "http://www.w3.org/1999/xhtml\">",
  "content": "L_202402682NL.000101.fmx.xml Publicatieblad van de Europese Unie NL L-serie 2024/2682 17.10.2024 UITVOERINGSVERORDENING (EU) 2024/2682 VAN DE COMMISSIE van 16 oktober 2024 tot wijziging van Uitvoeringsverordening (EU) 2017/2470 wat betreft de specificaties van het nieuwe voedingsmiddel vitamine D 2 -bevattend champignonpoeder (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/2283 van het Europees Parlement en de Raad van 25 november 2015 betreffende nieuwe voedingsmiddelen, tot wijziging van Verordening (EU) nr. 1169/2011 van het Europees Parlement en de Raad en tot intrekking van Verordening (EG) nr. 258/97 van het Europees Parlement en de Raad en Verordening (EG) nr. 1852/2001 van de Commissie ( 1 ) , en met name artikel 12, Overwegende hetgeen volgt: (1) Bij Verordening (EU) 2015/2283 is vastgesteld dat alleen nieuwe voedingsmiddelen die zijn toegelaten en in de Unielijst van nieuwe voedingsmiddelen zijn opgenomen, in de Unie in de handel mogen worden gebracht. (2) Overeenkomstig artikel 8 van Verordening (EU) 2015/2283 is bij Uitvoeringsverordening (EU) 2017/2470 van de Commissie ( 2 ) een Unielijst van nieuwe voedingsmiddelen vastgesteld. (3) Vitamine D 2 -bevattend champignonpoeder is in de Unielijst in de bijlage bij Uitvoeringsverordening (EU) 2017/2470 opgenomen als toegelaten nieuw voedingsmiddel. (4) Bij Uitvoeringsverordening (EU) 2021/2079 van de Commissie ( 3 ) is het in de handel brengen van vitamine D 2 -bevattend champignonpoeder als nieuw voedingsmiddel voor gebruik in een aantal levensmiddelen toegelaten. (5) Op 29 maart 2024 heeft de onderneming MBio, Monaghan Mushrooms (“de aanvrager”) overeenkomstig artikel 10, lid 1, van Verordening (EU) 2015/2283 een aanvraag bij de Commissie ingediend om de specificaties van het nieuwe voedingsmiddel vitamine D 2 -bevattend champignonpoeder te wijzigen. De aanvrager heeft verzocht het toegelaten concentratiebereik voor vitamine D 2 in vitamine D 2 -bevattend champignonpoeder uit te breiden zodat dit ook lagere concentraties omvat, alsook om de toegelaten gehalten aan koolhydraten te herzien, de afzonderlijke maximumgehalten voor “koolhydraten” en “voedingsvezel totaal” te schrappen en één enkel maximumgehalte voor “totaal koolhydraten” vast te stellen. (6) De aanvrager motiveerde dit verzoek om herziening met het argument dat de gehalten aan vitamine D 2 (580–595 μg/g champignonpoeder) die momenteel zijn toegestaan, slechts een zeer beperkt bereik bestrijken. Uit latere commerciële ervaringen en dankzij een beter inzicht in de behoeften van de klant is duidelijk geworden dat er in de praktijk behoefte is aan formuleringen met lagere concentraties, omdat die gemakkelijker kunnen worden opgenomen in de toepassingen van eindproducten. De gevraagde uitbreiding van het concentratiebereik voor vitamine D 2 naar 137,5–595 μg/g droog gewicht zal een betrouwbare toevoeging aan verschillende levensmiddelen vergemakkelijken en een nauwkeurigere toevoeging van vitamine D bij de vereiste eindconcentraties mogelijk maken. De fundamentele kenmerken van het productieproces blijven ongewijzigd: de golflengte van uv-licht blijft binnen het toegestane bereik; de concentratie vitamine D in het poeder wordt bepaald door de duur van de blootstelling aan uv-licht. Bij de productie van lagere concentraties vindt minder blootstelling aan uv-licht plaats dan bij de productie van de huidige hogere concentraties. Om te voldoen aan de behoeften van klanten en eindgebruikers aan een nauwkeurige en consistente toevoeging van vitamine D aan eindproducten, wordt de consistentie van behandelde poeders gewaarborgd door zorgvuldige menging, in passende verhoudingen, met champignonpoeder dat geen uv-behandeling heeft gekregen. Het onbehandelde champignonpoeder dat voor dit doel wordt gebruikt, is, afgezien van de afwezigheid van vitamine D, identiek aan het behandelde poeder, waardoor alle mogelijke risico’s worden weggenomen die anders zouden kunnen zijn verbonden aan het gebruik van mengmateriaal dat niet van champignons afkomstig is. Met betrekking tot het verzoek om één enkel maximumgehalte voor “totaal koolhydraten” vast te stellen, geeft de aanvrager aan dat dit gehalte de twee afzonderlijke gehalten zou omvatten die in de huidige toelating zijn gespecificeerd, namelijk “koolhydraten” en “voedingsvezel totaal”, waaraan zeer nauw omschreven grenswaarden zijn verbonden. De aanvrager stelt in verband daarmee voor de bestaande grenswaarden voor de totale gehalten aan voedingsvezels en aan koolhydraten te vervangen door één enkele grenswaarde voor het totale gehalte aan koolhydraten van maximaal 60 %. Bovendien zou deze benadering volgens de aanvrager praktische voordelen opleveren die de onzekerheden rond de afzonderlijke bepaling van het totale gehalte aan voedingsvezels en dat aan koolhydraten wegnemen. De aanvrager heeft ook aangegeven dat voor vergelijkbare andere toegelaten vitamine D 2 -bevattende champignonpoeders minder restrictieve grenswaarden voor koolhydraten gelden. In dat verband is de voorgestelde grenswaarde van maximaal 60 % voor het total gehalte aan koolhydraten niet zonder precedent. (7) De Commissie is van mening dat de door de aanvrager voorgestelde actualisering van de Unielijst met betrekking tot de wijziging van de specificaties van vitamine D 2 -bevattend champignonpoeder geen gevolgen kan hebben voor de menselijke gezondheid en dat een veiligheidsbeoordeling door de Europese Autoriteit voor voedselveiligheid (EFSA) overeenkomstig artikel 10, lid 3, van Verordening (EU) 2015/2283 niet nodig is. De gevraagde wijziging van de specificaties betreft lagere gehalten aan vitamine D 2 dan die eerder door de EFSA als veilig zijn beoordeeld en op basis waarvan vitamine D 2 -bevattend champignonpoeder bij Verordening (EU) 2021/2079 is toegelaten. Bovendien hebben de veranderingen in het productieproces geen gevolgen voor de veiligheid van het nieuwe voedingsmiddel. Daarnaast houdt de wijziging waarom wordt gevraagd, namelijk om één enkele grenswaarde voor het totale gehalte aan koolhydraten vast te stellen, slechts in dat twee van de momenteel toegestane parameters worden gecombineerd, wat betekent dat deze wijziging dus geen gevolgen heeft voor de veiligheid van het nieuwe voedingsmiddel. (8) Op grond van de in de aanvraag verstrekte informatie is er voldoende reden om aan te nemen dat de voorgestelde wijzigingen van de specificaties van het nieuwe voedingsmiddel in overeenstemming zijn met de voorwaarden van artikel 12 van Verordening (EU) 2015/2283 en moeten worden goedgekeurd. (9) De bijlage bij Uitvoeringsverordening (EU) 2017/2470 moet daarom dienovereenkomstig worden gewijzigd. (10) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) 2017/2470 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 oktober 2024. Voor de Commissie De voorzitter Ursula VON DER LEYEN ( 1 ) PB L 327 van 11.12.2015, blz. 1 , ELI: http://data.europa.eu/eli/reg/2015/2283/oj . ( 2 ) Uitvoeringsverordening (EU) 2017/2470 van de Commissie van 20 december 2017 tot vaststelling van de Unielijst van nieuwe voedingsmiddelen overeenkomstig Verordening (EU) 2015/2283 van het Europees Parlement en de Raad betreffende nieuwe voedingsmiddelen ( PB L 351 van 30.12.2017, blz. 72 , ELI: http://data.europa.eu/eli/reg_impl/2017/2470/oj ). ( 3 ) Uitvoeringsverordening (EU) 2021/2079 van de Commissie van 26 november 2021 tot toelating van het in de handel brengen van vitamine D 2 -bevattend champignonpoeder als nieuw voedingsmiddel krachtens Verordening (EU) 2015/2283 van het Europees Parlement en de Raad, en tot wijziging van Uitvoeringsverordening (EU) 2017/2470 van de Commissie ( PB L 426 van 29.11.2021, blz. 16 , ELI: http://data.europa.eu/eli/reg_impl/2021/2079/oj ). BIJLAGE In tabel 2 (Specificaties) van de bijlage bij Uitvoeringsverordening (EU) 2017/2470 wordt de vermelding voor vitamine D 2 -bevattend champignonpoeder vervangen door: “Toegelaten nieuw voedingsmiddel Specificaties Vitamine D 2 -bevattend champignonpoeder Omschrijving/definitie: Het nieuwe voedingsmiddel is champignonpoeder dat wordt bereid uit de gedroogde hele champignons van de soort Agaricus bisporus . Het proces omvat het drogen, malen en het gecontroleerd blootstellen van het champignonpoeder aan uv-straling. Uv-bestraling: bestraling met ultraviolet licht binnen een golflengtegebied dat vergelijkbaar is met dat voor uv-behandelde nieuwe voedingsmiddelen die zijn toegelaten krachtens Verordening (EU) 2015/2283. Kenmerken/samenstelling: Vitamine D 2 -gehalte: 137-595 μg/g champignonpoeder Asgehalte: ≤ 13,5 % Wateractiviteit: < 0,5 Vochtgehalte: ≤ 7,5 % Totaal koolhydraten: ≤ 60 % Ruw eiwit (N × 6,25): ≥ 22 % Vetgehalte: ≤ 4,5 % Zware metalen: Lood: ≤ 0,5 mg/kg Chroom ≤ 0,5 mg/kg Kwik: ≤ 0,1 mg/kg Arseen: ≤ 0,3 mg/kg Mycotoxinen: Aflatoxine B1: ≤ 0,10 μg/kg Aflatoxinen (som van B1 + B2 + G1 + G2): < 4 μg/kg Microbiologische criteria: Totaal kiemgetal: ≤ 5 000  kve Totaal kiemgetal gisten en schimmels: < 100 kve/g E. coli : < 10 kve/g Salmonella spp.: afwezig in 25 g Staphylococcus aureus : ≤ 10 kve/g Coliformen: ≤ 10 kve/g Listeria spp.: afwezig in 25 g Enterobacteriaceae: < 10 kve/g Kve: kolonievormende eenheden.” ELI: http://data.europa.eu/eli/reg_impl/2024/2682/oj ISSN 1977-0758 (electronic edition)",
  "source": "EUR LEX"
}