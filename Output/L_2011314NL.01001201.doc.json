{
  "url": "http://www.w3.org/1999/xhtml\">",
  "content": "L_2011314NL.01001201.xml 29.11.2011 NL Publicatieblad van de Europese Unie L 314/12 UITVOERINGSVERORDENING (EU) Nr. 1223/2011 VAN DE COMMISSIE van 28 november 2011 tot wijziging van Verordening (EG) nr. 1688/2005 wat betreft de bemonstering van koppels van herkomst van eieren en het microbiologische onderzoek van dergelijke monsters en monsters van bepaald vlees, bestemd voor Finland en Zweden (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( 1 ) , en met name artikel 9, tweede alinea, Overwegende hetgeen volgt: (1) Verordening (EG) nr. 853/2004 stelt specifieke hygiënevoorschriften voor levensmiddelen van dierlijke oorsprong voor exploitanten van levensmiddelenbedrijven vast. Die verordening voorziet in bijzondere garanties voor levensmiddelen van dierlijke oorsprong, bestemd voor de Finse en de Zweedse markt. Bijgevolg moeten exploitanten van levensmiddelenbedrijven die voornemens zijn in die lidstaten eieren in de handel te brengen, voldoen aan bepaalde voorschriften ten aanzien van salmonella. (2) Verordening (EG) nr. 1688/2005 van de Commissie van 14 oktober 2005 tot uitvoering van Verordening (EG) nr. 853/2004 van het Europees Parlement en de Raad wat betreft bijzondere garanties ten aanzien van salmonella voor de verzending naar Finland en Zweden van bepaalde soorten vlees en eieren ( 2 ) bevat voorschriften voor de bemonstering van koppels van herkomst van eieren die voor Finland en Zweden bestemd zijn. Zij stelt ook voorschriften vast met betrekking tot de microbiologische methoden voor het onderzoek van die monsters, alsook monsters van bepaald vlees van runderen en varkens en van pluimvee, dat bestemd is voor die twee lidstaten. (3) Verordening (EG) nr. 2160/2003 van het Europees Parlement en de Raad van 17 november 2003 inzake de bestrijding van salmonella en andere specifieke door voedsel overgedragen zoönoseverwekkers ( 3 ) bevat voorschriften om doeltreffende maatregelen te treffen voor de bestrijding van salmonella en andere zoönoseverwekkers. Die maatregelen omvatten minimumbemonsteringsvoorschriften voor alle koppels van legkippen in het kader van de nationale bestrijdingsprogramma's voor salmonella. (4) Verordening (EU) nr. 517/2011 van de Commissie van 25 mei 2011 ter uitvoering van Verordening (EG) nr. 2160/2003 van het Europees Parlement en de Raad wat betreft een doelstelling van de Unie voor het verminderen van de prevalentie van bepaalde serotypes van salmonella bij legkippen van Gallus gallus en tot wijziging van Verordening (EG) nr. 2160/2003 en Verordening (EU) nr. 200/2010 van de Commissie ( 4 ) bevat voorschriften betreffende een testschema om na te gaan of vooruitgang is geboekt bij de verwezenlijking van de doelstelling van de Unie om de prevalentie van die serotypes in koppels van legkippen te verminderen. (5) De voorschriften van de Verordeningen (EG) nr. 2160/2003 en (EU) nr. 517/2011 zijn van toepassing op alle koppels van legkippen in de Unie. Bijgevolg moeten in het belang van de vereenvoudiging van de wetgeving van de Unie en om dubbele bemonstering te vermijden de bemonsteringsvoorschriften in de Verordeningen (EG) nr. 2160/2003, (EG) nr. 1688/2005 en (EU) nr. 517/2011 worden geharmoniseerd. (6) Met name moeten de bemonsteringsvoorschriften die gelden voor koppels, als vastgesteld in bijlage III bij Verordening (EG) nr. 1688/2005, worden vervangen door de overeenkomstige voorschriften van de Verordeningen (EG) nr. 2160/2003 en (EU) nr. 517/2011. Aangezien de in die twee verordeningen vastgestelde voorschriften stringenter zijn, worden de bijzondere garanties voor Finland en Zweden door die wijziging niet in gevaar gebracht. Bijlage III bij Verordening (EG) nr. 1688/2005 moet daarom worden geschrapt. (7) Bovendien heeft de Internationale Organisatie voor normalisatie een nieuwe specifieke norm goedgekeurd voor de detectie van Salmonella spp. in uitwerpselen van dieren en in milieumonsters uit de primaire productiefase, met name EN/ISO-norm 6579-2002/Amd1:2007 Annex D: Detection of Salmonella spp. in animal faeces and in environmental samples from the primary production stage. Die norm moet in de Unie worden gebruikt voor monsters die zijn genomen in koppels van herkomst van eieren. Bijgevolg moeten de in Verordening (EG) nr. 1688/2005 vastgestelde bemonsteringsvoorschriften worden gewijzigd om naar die norm te verwijzen. (8) Verordening (EG) nr. 1688/2005 moet daarom dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1688/2005 wordt als volgt gewijzigd: 1) De artikelen 4 en 5 worden vervangen door: „Artikel 4 Bemonstering van koppels van herkomst van eieren De bemonstering van koppels van herkomst van eieren, bestemd voor Finland en Zweden en onderworpen aan een microbiologische test, als bedoeld in artikel 8, lid 2, onder b), van Verordening (EG) nr. 853/2004, wordt uitgevoerd overeenkomstig: a) de minimumbemonsteringsvoorschriften voor legkoppels, als vastgesteld in de tabel in bijlage II, deel B, punt 1, bij Verordening (EG) nr. 2160/2003; b) de voorschriften voor het toezicht op legkoppels als vastgesteld in de bijlage, punt 2, bij Verordening (EU) nr. 517/2011. Artikel 5 Microbiologische methoden voor het onderzoeken van de monsters 1.   Het microbiologisch testen op salmonella van de monsters die overeenkomstig de artikelen 1 tot en met 4 zijn genomen, wordt uitgevoerd overeenkomstig de in de volgende documenten beschreven methoden: a) in geval van vleesmonsters, als bedoeld in de artikelen 1, 2 en 3: i) EN/ISO 6579: Microbiology of food and animal feeding stuffs — Horizontal method for the detection of Salmonella spp. (Microbiologie van voedingsmiddelen en diervoeders — Horizontale methode voor het aantonen van Salmonella spp.); ii) NMKL (Nordic Committee on Food Analysis) method No 71: Salmonella. Detection in food; of iii) voor vlees gevalideerde methoden op grond van de onder i) en ii) bedoelde methoden of andere internationaal aanvaarde protocollen, mits zij worden — gebruikt voor vlees van runderen en varkens en van pluimvee, en — gecertificeerd door een derde partij overeenkomstig het protocol dat is vastgesteld in norm EN/ISO 16140 Microbiology of food and animal feeding stuffs - Protocol for the validation of alternative methods (EN/ISO 16140); b) in geval van monsters van koppels, als bedoeld in artikel 4: EN/ISO 6579-2002/Amd1:2007 Annex D: Detection of Salmonella spp. in animal faeces and in environmental samples from the primary production stage. 2.   Wanneer de resultaten van de microbiologische tests, als bedoeld in lid 1, onder a), tussen lidstaten worden betwist, wordt de meest recente uitgave van EN/ISO 6579 als de referentiemethode beschouwd.” 2) Bijlage III wordt geschrapt. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2011. Voor de Commissie De voorzitter José Manuel BARROSO ( 1 ) PB L 139 van 30.4.2004, blz. 55 . ( 2 ) PB L 271 van 15.10.2005, blz. 17 . ( 3 ) PB L 325 van 12.12.2003, blz. 1 . ( 4 ) PB L 138 van 26.5.2011, blz. 45 .",
  "source": "EUR LEX"
}