{
  "url": "http://www.w3.org/1999/xhtml\">",
  "content": "L_2019042NL.01000501.xml 13.2.2019 NL Publicatieblad van de Europese Unie L 42/5 GEDELEGEERDE VERORDENING (EU) 2019/248 VAN DE COMMISSIE van 13 november 2018 tot rectificatie van Verordening (EU) nr. 63/2011 tot vaststelling van gedetailleerde bepalingen voor de aanvraag van een afwijking van de specifieke CO 2 -emissiedoelstellingen uit hoofde van artikel 11 van Verordening (EG) nr. 443/2009 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 443/2009 van het Europees Parlement en de Raad van 23 april 2009 tot vaststelling van emissienormen voor nieuwe personenauto's, in het kader van de communautaire geïntegreerde benadering om de CO 2 -emissies van lichte voertuigen te beperken ( 1 ) , en met name artikel 11, lid 8, Overwegende hetgeen volgt: (1) De fabrikant van lichte voertuigen General Motors Holding LLC heeft de Commissie medegedeeld dat de gemiddelde specifieke CO 2 -emissies in 2007 zoals in bijlage IV bij Verordening (EU) nr. 63/2011 van de Commissie ( 2 ) voor die fabrikant gespecificeerd, niet juist zijn. (2) De fabrikant heeft gedetailleerd bewijsmateriaal aangevoerd waaruit blijkt dat de gemiddelde specifieke CO 2 -emissies in 2007 aanzienlijk hoger waren dan de in Verordening (EU) nr. 63/2011 aangegeven waarde. Die waarde was gebaseerd op de specifieke CO 2 -emissies van voertuigen waartoe ten onrechte ook die van Adam Opel AG, op dat moment met General Motors verbonden, werden gerekend. Die specifieke CO 2 -emissies van voertuigen van Adam Opel AG droegen bij tot lagere gemiddelde specifieke CO 2 -emissies van General Motors in 2007. De fout kwam aan het licht na de verandering van de eigendomspositie van General Motors en Adam Opel per 1 augustus 2017. (3) De Commissie is van oordeel dat het door General Motors Holding LLC verstrekte bewijsmateriaal de onjuistheid aantoont van de gemiddelde specifieke CO 2 -emissies van die fabrikant in 2007 zoals aangegeven in Verordening (EU) nr. 63/2011. (4) Verordening (EU) nr. 63/2011 moet derhalve dienovereenkomstig worden gerectificeerd, HEEFT DE VOLGENDE VERORDENING VASTGESTELD: Artikel 1 In de tabel in bijlage IV bij Verordening (EU) nr. 63/2011 wordt in de kolom „Gemiddelde emissies (g/km)”, in de rij met betrekking tot „General Motors”, de waarde „159,604” vervangen door „283,689”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 november 2018. Voor de Commissie De voorzitter Jean-Claude JUNCKER ( 1 ) PB L 140 van 5.6.2009, blz. 1 . ( 2 ) Verordening (EU) nr. 63/2011 van de Commissie van 26 januari 2011 tot vaststelling van gedetailleerde bepalingen voor de aanvraag van een afwijking van de specifieke CO 2 -emissiedoelstellingen uit hoofde van artikel 11 van Verordening (EG) nr. 443/2009 van het Europees Parlement en de Raad ( PB L 23 van 27.1.2011, blz. 16 ).",
  "source": "EUR LEX"
}