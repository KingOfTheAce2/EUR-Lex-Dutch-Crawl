{
  "url": "http://www.w3.org/1999/xhtml\">",
  "content": "L_2009330NL.01007001.xml 16.12.2009 NL Publicatieblad van de Europese Unie L 330/70 VERORDENING (EU) N r. 1233/2009 VAN DE COMMISSIE van 15 december 2009 tot vaststelling van een specifieke marktondersteunende maatregel in de zuivelsector DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („integrale-GMO-verordening”) ( 1 ) , en met name op artikel 186 en artikel 188, lid 2, juncto artikel 4, Overwegende hetgeen volgt: (1) De wereldmarktprijzen voor zuivelproducten zijn ingestort, met name als gevolg van het toegenomen mondiale aanbod en de daling van de vraag naar aanleiding van de financiële en economische crisis. De prijzen van zuivelproducten op de markt van de Gemeenschap zijn ook fors gedaald als gevolg van de crisis en verschuivingen in het aanbod. (2) De daling van de zuivelprijzen in de Europese Unie heeft een grote weerslag gehad op de prijzen-af-landbouwbedrijf. Een duurzaam herstel vergt veel tijd. Daarom is het dienstig de lidstaten een financiële enveloppe toe te wijzen ter ondersteuning van de melkveehouders die zwaar zijn getroffen door de zuivelcrisis en daardoor met liquiditeitsproblemen kampen. (3) De financiële enveloppe van de afzonderlijke lidstaten moet worden berekend op basis van de hoeveelheid melk die in 2008/2009 is geproduceerd onder de nationale quota. De lidstaten dienen het per land beschikbare bedrag op basis van objectieve criteria en op niet-discriminerende wijze te verdelen, en daarbij elke vorm van markt- en concurrentieverstoring te vermijden. (4) Bij de uitvoering van deze verordening moet rekening worden gehouden met de institutionele regelingen in elke lidstaat. (5) De steun aan de melkveehouders dient te worden verleend bij wijze van interventiemaatregel ter regulering van de landbouwmarkten in de zin van artikel 3, lid 1, onder b), van Verordening (EG) nr. 1290/2005 van de Raad van 21 juni 2005 betreffende de financiering van het gemeenschappelijk landbouwbeleid ( 2 ) . (6) Om budgettaire redenen zal de Gemeenschap de door de lidstaten gedane uitgaven die verband houden met de financiële steun aan melkveehouders enkel financieren indien de betalingen in dat verband binnen een bepaalde termijn zijn verricht. (7) Met het oog op de transparantie en in het belang van het toezicht op en het goede beheer van de nationale enveloppes dienen de lidstaten de Commissie in kennis te stellen van de objectieve criteria die zijn gehanteerd om te bepalen op welke wijze de steun wordt verleend, en van de voorzorgsmaatregelen die zijn genomen om marktverstoring te voorkomen. (8) Om ervoor te zorgen dat de melkveehouders de steun zo snel mogelijk ontvangen, moeten de lidstaten in staat worden gesteld deze verordening binnen de kortst mogelijke tijd uit te voeren. Daarom moet ze onverwijld in werking treden. (9) De in deze verordening vervatte maatregelen zijn in overeenstemming met het advies van het Beheerscomité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 De lidstaten wenden de in de bijlage vastgestelde bedragen aan om op basis van objectieve criteria en op niet-discriminerende wijze steun te verlenen aan melkveehouders die zwaar zijn getroffen door de zuivelcrisis, voor zover betalingen in dat verband geen concurrentieverstoring veroorzaken. Artikel 2 1.   De in artikel 1 van deze verordening bedoelde maatregelen worden beschouwd als interventiemaatregelen ter regulering van de landbouwmarkten in de zin van artikel 3, lid 1, onder b), van Verordening (EG) nr. 1290/2005. 2.   Betalingen in verband met de steun waarnaar wordt verwezen in artikel 1, worden uiterlijk op 30 juni 2010 door de lidstaten verricht. Artikel 3 Met betrekking tot de steun als bedoeld in artikel 1 stellen de lidstaten de Commissie in kennis van de volgende gegevens: a) onverwijld en uiterlijk op 31 maart 2010, een beschrijving van de objectieve criteria die zijn gehanteerd om te bepalen op welke wijze de steun wordt verleend en van de voorzorgsmaatregelen die zijn genomen om marktverstoring te voorkomen; b) uiterlijk op 30 augustus 2010, de totale uitbetaalde steunbedragen en het aantal en de categorie begunstigden. Artikel 4 Deze verordening treedt in werking op de dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 december 2009. Voor de Commissie De voorzitter José Manuel BARROSO ( 1 ) PB L 299 van 16.11.2007, blz. 1 . ( 2 ) PB L 209 van 11.8.2005, blz. 1 . BIJLAGE ( 1 ) miljoen EUR BE 7,212824 BG 1,842622 CZ 5,792943 DK 9,859564 DE 61,203560 EE 1,302069 IE 11,502500 EL 1,581891 ES 12,792178 FR 51,127334 IT 23,031475 CY 0,316812 LV 1,445181 LT 3,099461 LU 0,597066 HU 3,565265 MT 0,084511 NL 24,586045 AT 6,052604 PL 20,211209 PT 4,084693 RO 5,010401 SI 1,143094 SK 2,034727 FI 4,831752 SE 6,427521 UK 29,260698 EU-27 300,000000 ( 1 ) Gebaseerd op de hoeveelheid melk die in 2008/2009 is geproduceerd onder de nationale quota.",
  "source": "EUR LEX"
}