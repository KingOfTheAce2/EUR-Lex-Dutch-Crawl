{
  "url": "http://www.w3.org/1999/xhtml\">",
  "content": "L_2015181NL.01007001.xml 9.7.2015 NL Publicatieblad van de Europese Unie L 181/70 UITVOERINGSVERORDENING (EU) 2015/1106 VAN DE COMMISSIE van 8 juli 2015 tot wijziging van Uitvoeringsverordeningen (EU) nr. 540/2011 en (EU) nr. 1037/2012 wat betreft de voorwaarden voor de goedkeuring van de werkzame stof isopyrazam (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 21, lid 3, tweede alternatief, Overwegende hetgeen volgt: (1) Bij Uitvoeringsverordening (EU) nr. 1037/2012 van de Commissie ( 2 ) is isopyrazam als werkzame stof overeenkomstig Verordening (EG) nr. 1107/2009 goedgekeurd, op voorwaarde dat de aanvrager van de goedkeuring, Syngenta Crop Protection AG (hierna „de aanvrager” genoemd), bevestigende informatie indient wat de relevantie van de metabolieten CSCD 459488 en CSCD 459489 voor grondwater betreft, en is de stof opgenomen in deel B van de bijlage bij Uitvoeringsverordening (EU) nr. 540/2011 van de Commissie ( 3 ) . De bevestigende informatie moest uiterlijk op 31 maart 2015 bij de Commissie, de lidstaten en de Europese Autoriteit voor voedselveiligheid (hierna „EFSA” genoemd) worden ingediend. (2) In februari 2014 heeft de aanvrager de Commissie in kennis gesteld van het feit dat waarschijnlijk niet alle vereiste bevestigende informatie beschikbaar zou zijn op de in Uitvoeringsverordeningen (EU) nr. 540/2011 en (EU) nr. 1037/2012 vastgestelde uiterste datum. De aanvrager verklaarde dat deze vertraging te wijten was aan de noodzaak om geschikte testprotocollen te ontwikkelen en hij heeft een werkplan voor het genereren van de bevestigende informatie ingediend. (3) De rapporterende lidstaat voor isopyrazam, het Verenigd Koninkrijk, heeft de door de aanvrager ingediende informatie beoordeeld en de Commissie in september 2014 meegedeeld dat het verzoek van de aanvrager om verlenging van de termijn voor de indiening van de bevestigende informatie volgens hem gegrond is en dat het door de aanvrager ingediende werkplan realistisch en adequaat is. (4) Om de aanvrager in staat te stellen binnen een redelijke termijn de benodigde gegevens te genereren, lijkt dit verzoek dus gerechtvaardigd te zijn. (5) Op 30 maart 2015 heeft de aanvrager een samenvatting met de tot dusver gegenereerde informatie en een definitief werkplan voor het genereren van de ontbrekende informatie ingediend. (6) Het is daarom passend de goedkeuring van isopyrazam te wijzigen en de uiterste datum voor de indiening van de bevestigende informatie te verlengen tot en met 31 juli 2017. (7) De Uitvoeringsverordeningen (EU) nr. 540/2011 en (EU) nr. 1037/2012 moeten daarom dienovereenkomstig worden gewijzigd. (8) Omdat de uiterste datum voor de indiening van de bevestigende informatie met betrekking tot isopyrazam al verstreken is, moet deze Verordening in werking treden op de dag na die van de bekendmaking ervan. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) nr. 540/2011 In de kolom „Specifieke bepalingen” van nummer 27, isopyrazam, van deel B van de bijlage bij Uitvoeringsverordening (EU) nr. 540/2011, wordt de laatste alinea vervangen door: „De aanvrager moet deze informatie uiterlijk op 31 juli 2017 indienen bij de Commissie, de lidstaten en de EFSA.”. Artikel 2 Wijziging van Uitvoeringsverordening (EU) nr. 1037/2012 In de kolom „Specifieke bepalingen” van de bijlage bij Uitvoeringsverordening (EU) nr. 1037/2012, wordt de laatste alinea vervangen door: „De aanvrager moet deze informatie uiterlijk op 31 juli 2017 indienen bij de Commissie, de lidstaten en de EFSA.”. Artikel 3 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 juli 2015. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 1037/2012 van de Commissie van 7 november 2012 tot goedkeuring van de werkzame stof isopyrazam overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van de bijlage bij Uitvoeringsverordening (EU) nr. 540/2011 van de Commissie ( PB L 308 van 8.11.2012, blz. 15 ). ( 3 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ).",
  "source": "EUR LEX"
}