{
  "url": "http://www.w3.org/1999/xhtml\"><!--",
  "content": "L_2013335NL.01005201.xml 14.12.2013 NL Publicatieblad van de Europese Unie L 335/52 BESLUIT VAN DE COMMISSIE van 12 december 2013 betreffende de kennisgeving door het Verenigd Koninkrijk van Groot-Brittannië en Noord-Ierland van een nationaal plan voor de overgangsfase als bedoeld in artikel 32 van Richtlijn 2010/75/EU van het Europees Parlement en de Raad inzake industriële emissies (Kennisgeving geschied onder nummer C(2013) 8815) (Slechts de tekst in de Engelse taal is authentiek) (2013/761/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2010/75/EU van het Europees Parlement en de Raad van 24 november 2010 inzake industriële emissies (geïntegreerde preventie en bestrijding van verontreiniging) ( 1 ) , en met name artikel 32, lid 5, tweede alinea, Overwegende hetgeen volgt: (1) Overeenkomstig artikel 32, lid 5, eerste alinea, van Richtlijn 2010/75/EU heeft het Verenigd Koninkrijk van Groot-Brittannië en Noord-Ierland (hierna „het Verenigd Koninkrijk” genoemd) op 14 december 2012 ( 2 ) bij de Commissie een nationaal plan voor de overgangsfase ( transitional national plan — TNP) ingediend. (2) Het TNP is door de Commissie beoordeeld overeenkomstig artikel 32, leden 1, 3 en 4, van Richtlijn 2010/75/EU en Uitvoeringsbesluit 2012/115/EU van de Commissie ( 3 ) . (3) De Commissie heeft bij de beoordeling van de volledigheid van het door het Verenigd Koninkrijk ingediende TNP vastgesteld dat vele voor de beoordeling essentiële gegevens ontbraken en dat het gegevenssjabloon van tabel A.1 in aanhangsel A van bijlage A bij Uitvoeringsbesluit 2012/115/EU niet volledig was ingevuld. De Commissie heeft tevens opgemerkt dat voor verscheidene installaties de in het TNP opgenomen gegevens niet overeenstemmen met de gegevens van de emissie-inventaris die het Verenigd Koninkrijk in 2009 overeenkomstig Richtlijn 2001/80/EG van het Europees Parlement en de Raad ( 4 ) had ingediend. (4) Aangezien de ontbrekende gegevens en de verschillen tussen het TNP en de emissie-inventaris volgens Richtlijn 2001/80/EG de beoordeling van het TNP hebben bemoeilijkt, heeft de Commissie in haar brief van 3 juni 2013 ( 5 ) het Verenigd Koninkrijk verzocht het TNP opnieuw in te dienen en daarbij de juiste gegevenssjablonen te gebruiken, de ontbrekende gegevens aan te vullen, de verschillen tussen het TNP en de inventaris volgens Richtlijn 2001/80/EG voor 2009 op te helderen en uitdrukkelijk te bevestigen dat de samentellingsregels van artikel 29 van Richtlijn 2010/75/EU voor het opstellen van het TNP zijn toegepast. (5) Het Verenigd Koninkrijk heeft de Commissie op 18 juni 2013 ( 6 ) , 19 juni 2013 ( 7 ) , 20 juni 2013 ( 8 ) en 1 juli 2013 ( 9 ) aanvullende informatie verstrekt. Daarmee heeft het Verenigd Koninkrijk de meeste ontbrekende gegevens in de juiste sjablonen verstrekt en is een gedeeltelijke verklaring gegeven voor de verschillen tussen de gegevens in het TNP en de emissie-inventaris overeenkomstig Richtlijn 2001/80/EG voor 2009. (6) Na verdere evaluatie van het TNP en van de aanvullende informatie die door het Verenigd Koninkrijk is verstrekt, heeft de Commissie op 10 september 2013 een tweede schrijven gestuurd ( 10 ) . Daarin heeft de Commissie het Verenigd Koninkrijk opnieuw verzocht uitdrukkelijk te bevestigen dat voor alle in het TNP opgenomen installaties de samentellingsregels van artikel 29 van Richtlijn 2010/75/EU correct zijn toegepast en heeft de Commissie het Verenigd Koninkrijk verzocht te bevestigen dat in het TNP geen enkele stookinstallatie was opgenomen die vrijstelling genoot zoals bedoeld in artikel 4, lid 4, van Richtlijn 2001/80/EC. Voorts heeft de Commissie bij een aantal installaties ter discussie gesteld dat zij in aanmerking kwamen om te worden opgenomen in het TNP en heeft zij om aanvullende gegevens en/of verduidelijkingen verzocht met betrekking tot het gemiddelde debiet van de rookgassen, conversiefactoren, het totale nominaal thermisch ingangsvermogen en de emissiegrenswaarden voor bepaalde installaties, met name voor stookinstallaties op verschillende brandstoffen en gasturbines. De Commissie heeft het Verenigd Koninkrijk tevens verzocht gegevens te verstrekken met betrekking tot de maatregelen die voor 120 in het TNP opgenomen installaties zijn gepland met het oog op de tijdige naleving van de emissiegrenswaarden die vanaf 1 juli 2020 van toepassing zullen zijn. (7) De Commissie heeft het Verenigd Koninkrijk in haar brief van 10 september 2013 tevens meegedeeld dat de gehanteerde grenswaarde van 1 200 mg/Nm 3 voor NO x -emissies voor vaste brandstoffen voor de installatie Aberthaw Power Station , die een aanzienlijke bijdrage levert aan het totale TNP-plafond voor NO x , moet worden gecorrigeerd aangezien de voorwaarden voor het gebruik van deze grenswaarde, zoals uiteengezet in opmerking 2 bij tabel C.1 in aanhangsel C van de bijlage bij Uitvoeringsbesluit 2012/115/EU, tijdens de referentieperiode 2001-2010 voor deze installatie niet waren vervuld. Volgens de gegevens waarover de Commissie beschikt, heeft het Verenigd Koninkrijk niet aangetoond dat het gemiddelde jaarlijkse gehalte aan vluchtige bestanddelen in de vaste brandstoffen die in de installatie worden gebruikt in de periode tussen 2001 en 2010 ooit onder 10 % is geweest. (8) Het Verenigd Koninkrijk heeft in zijn antwoorden van 26 en 27 september 2013 ( 11 ) aanvullende gegevens verstrekt en heeft de Commissie gemeld dat 11 installaties uit het TNP zijn geschrapt. Voor de installatie Aberthaw Power Station blijft het Verenigd Koninkrijk bij zijn standpunt dat de voorwaarden van opmerking 2 bij tabel C.1 in aanhangsel C van de bijlage bij Uitvoeringsbesluit 2012/115/EU vervuld waren en dat voor de berekening van de bijdrage aan het plafond voor 2016 het gebruik van de grenswaarde van 1 200 mg/Nm 3 voor NO x -emissies voor vaste brandstoffen dus correct was. (9) Op basis van de verstrekte aanvullende gegevens heeft de Commissie vastgesteld dat in het TNP voor verschillende installaties nog essentiële gegevens ontbraken en dat een volledige beoordeling van het TNP daarom niet mogelijk was, met name wat betreft de consistentie en juistheid van de gegevens, de veronderstellingen en de berekeningen die zijn gebruikt voor het bepalen van de bijdragen die elke stookinstallatie levert aan de emissieplafonds. (10) Na de definitieve beoordeling van het door het Verenigd Koninkrijk meegedeelde TNP, zoals gewijzigd in overeenstemming met de aanvullende gegevens, heeft de Commissie één belangrijk onderdeel gevonden dat niet in overeenstemming was met de toepasselijke bepalingen: — aangezien voor de installatie Aberthaw Power Station niet is voldaan aan de voorwaarden voor het gebruik van de grenswaarde van 1 200 mg/Nm 3 voor NO x -emissies voor vaste brandstoffen voor de berekening van de bijdrage van de installatie aan het TNP-plafond voor 2016, zoals uiteengezet in opmerking 2 bij tabel C.1 in aanhangsel C van de bijlage bij Uitvoeringsbesluit 2012/115/EU, acht de Commissie de toepassing van deze emissiegrenswaarde niet dienstig. (11) Voorts heeft de Commissie in het TNP 34 installaties geïdentificeerd waarvoor de verstrekte gegevens nog steeds niet consistent zijn en/of waarvoor ontbrekende gegevens moeten worden aangevuld, met name met betrekking tot de gebruikte emissiegrenswaarden en de berekende en gemelde bijdragen aan het plafond. De lijst van de installaties waarvoor de gegevens inconsistent zijn of ontbreken, is opgenomen in de bijlage bij dit besluit. (12) De Commissie komt derhalve tot de slotsom dat het door het Verenigd Koninkrijk ingediende TNP, zoals gewijzigd overeenkomstig de aanvullende gegevens, niet in overeenstemming is met artikel 32, leden 1, 3 en 4, van Richtlijn 2010/75/EU en Uitvoeringsbesluit 2012/115/EU. (13) Het door het Verenigd Koninkrijk ingediende TNP dient derhalve niet te worden aanvaard. HEEFT HET VOLGENDE BESLUIT VASTGESTELD: Artikel 1 1.   Het nationaal plan voor de overgangsfase dat het Verenigd Koninkrijk van Groot-Brittannië en Noord-Ierland overeenkomstig artikel 32, lid 5, van Richtlijn 2010/75/EU op 14 december 2012 aan de Commissie heeft meegedeeld, is niet in overeenstemming met de voorschriften van artikel 32, leden 1, 3 en 4, van Richtlijn 2010/75/EU en Uitvoeringsbesluit 2012/115/EU en wordt derhalve niet aanvaard. 2.   Indien het Verenigd Koninkrijk van Groot-Brittannië en Noord-Ierland voornemens is het nationaal plan voor de overgangsfase uit te voeren, neemt het alle noodzakelijke maatregelen om in de herziening van het plan de volgende onderdelen aan te pakken: a) voor de installatie Aberthaw Power Station , die een aanzienlijk bijdrage levert in het totale TNP-plafond voor NO x : een correctie van de emissiegrenswaarde voor de berekening van de bijdrage van de installatie aan het TNP-plafond voor 2016 voor NO x ; het Verenigd Koninkrijk van Groot-Brittannië en Noord-Ierland moet aantonen dat het gemiddelde jaarlijkse gehalte aan vluchtige bestanddelen in de vaste brandstoffen die in de installatie worden gebruikt in voor het TNP in aanmerking genomen referentiejaren lager was dan 10 %, zoals uiteengezet in opmerking 2 bij tabel C.1 in aanhangsel C van de bijlage bij Uitvoeringsbesluit 2012/115/EU opdat de installatie in aanmerking zou komen voor het gebruik van de grenswaarde van 1 200 mg/Nm 3 ; b) voor de installaties die zijn opgenomen in de lijst in de bijlage bij dit besluit: indiening van de ontbrekende gegevens en correctie van alle onduidelijkheden met het oog op de consistentie van de gegevens die voor het nationaal plan voor de overgangsfase zijn gebruikt en erin zijn opgenomen; hiertoe moet rekening worden gehouden met de gedetailleerde verzoeken tot verduidelijking van de brieven die de Commissie op 3 juni 2013 en 10 september 2013 aan het Verenigd Koninkrijk van Groot-Brittannië en Noord-Ierland heeft gestuurd. Artikel 2 Dit besluit is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 12 december 2013. Voor de Commissie Janez POTOČNIK Lid van de Commissie ( 1 ) PB L 334 van 17.12.2010, blz. 17 . ( 2 ) Ares(2012)1500959. ( 3 ) Uitvoeringsbesluit 2012/115/EU van de Commissie van 10 februari 2012 houdende vaststelling van de in Richtlijn 2010/75/EU van het Europees Parlement en de Raad inzake industriële emissies bedoelde nationale plannen voor de overgangsfase ( PB L 52 van 24.2.2012, blz. 12 ). ( 4 ) Richtlijn 2001/80/EG van het Europees Parlement en de Raad van 23 oktober 2001 inzake de beperking van de emissies van bepaalde verontreinigende stoffen in de lucht door grote stookinstallaties ( PB L 309 van 27.11.2001, blz. 1 ). ( 5 ) Ares(2013)1635147. ( 6 ) Ares(2013)2381277. ( 7 ) Ares(2013)2381361. ( 8 ) Ares(2013)2381402. ( 9 ) Ares(2013)2972980. ( 10 ) Ares(2013)3015778. ( 11 ) Ares(2013)3155496. BIJLAGE LIJST VAN DE IN ARTIKEL 1, LID 2, ONDER B), BEDOELDE INSTALLATIES Nummer van de installatie zoals gebruikt in het TNP Naam van de installatie 9 Great Coates Works LCP 62 10 Great Coates Works LCP 63 11 Great Coates Works LCP 96 12 Grangemouth Polimeri Europa UK 13 Port of Liverpool CHP — GT 16 Aylesford CHP1 17 Aylesford CHP2 18 Kinneil Stack A1 (B-101) 28 Burghfield Generation Site 37 Cheshire CHP 38 Chickerall Generation Site 44 Wansborough Mill 46 Didcot B Module 6 47 Dow CHP 49 Dalry DSM CHP 58 Ratcliffe on Soar Power Station 68 Grimsby CHP1 71 Hythe CHP1 72 Hythe Package Boilers 73 Indian Queens 81 Keadby Power Station GT3 84 Little Barford Power Station Module 1A 85 Little Barford Power Station Module 1B 99 Sellafield Site Gas Turbine 1 100 Sellafield Site Gas Turbine 2 101 Sellafield Site Gas Turbine 3 102 Sellafield Site Auxiliary Boiler 103 Wilton Power Station 107 Solvay Interox Ltd 120 INEOS Infrastructure (Grangemouth) Ltd Boilers 9 & 10 121 INEOS Infrastructure (Grangemouth) Ltd Boilers 11, 12 & 13 124 Redcar Power Station Boiler 128 Wilton Olefin Boiler 129 North Tees No. 1 Aromatics Plant",
  "source": "EUR LEX"
}