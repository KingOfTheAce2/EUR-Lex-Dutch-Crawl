{
  "url": "http://www.w3.org/1999/xhtml\"><!--",
  "content": "L_2023067NL.01000501.xml 3.3.2023 NL Publicatieblad van de Europese Unie L 67/5 GEDELEGEERDE VERORDENING (EU) 2023/450 VAN DE COMMISSIE van 25 november 2022 tot aanvulling van Verordening (EU) 2021/23 van het Europees Parlement en de Raad met technische reguleringsnormen tot nadere bepaling van de volgorde waarin CTP’s de in artikel 20, lid 1, van Verordening (EU) 2021/23 bedoelde vergoeding moeten betalen, het maximale aantal jaren waarin die CTP’s een deel van hun jaarlijkse winst moeten gebruiken voor dergelijke betalingen aan bezitters van instrumenten waarin een vordering op hun toekomstige winst wordt opgenomen, en het maximale aandeel van die winst dat voor die betalingen moet worden gebruikt (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/23 van het Europees Parlement en de Raad van 16 december 2020 betreffende een kader voor het herstel en de afwikkeling van centrale tegenpartijen en tot wijziging van de Verordeningen (EU) nr. 1095/2010, (EU) nr. 648/2012, (EU) nr. 600/2014, (EU) nr. 806/2014 en (EU) 2015/2365, en de Richtlijnen 2002/47/EG, 2004/25/EG, 2007/36/EG, 2014/59/EU en (EU) 2017/1132 ( 1 ) , en met name artikel 20, lid 2, derde alinea, Overwegende hetgeen volgt: (1) Niet in gebreke zijnde clearingleden die in aanmerking komen voor de in artikel 20, lid 1, van Verordening (EU) 2021/23 bedoelde vergoeding, moeten eerlijk worden behandeld. Bijgevolg moet, wanneer er een opsplitsing is tussen betalingen in contanten en instrumenten met een vordering op de toekomstige winsten, de verdeling tussen de betalingen in contanten en die instrumenten identiek zijn voor alle niet in gebreke zijnde clearingleden die moeten worden gecompenseerd. (2) Overeenkomstig artikel 20, lid 1, van Verordening (EU) 2021/23 kan de bevoegde autoriteit van een CTP de CTP ertoe verplichtingen de clearingleden voor hun verlies te vergoeden door de uitgifte van instrumenten met een vordering op de toekomstige winsten van die CTP. De uitgifte van dergelijke instrumenten en de daaruit voortvloeiende vorderingen op de toekomstige winsten van de CTP mag de levensvatbaarheid van de CTP en haar vermogen om aan haar investeringsbehoeften te voldoen echter niet in gevaar brengen, noch de aantrekkelijkheid van de CTP voor haar aandeelhouders en externe beleggers over een lange periode verminderen. Om dat risico te verminderen, is het passend te bepalen dat de jaarlijkse vorderingen op de toekomstige winst van een CTP niet meer dan 70 % van de jaarlijkse winst van de CTP mogen bedragen, en dat dergelijke instrumenten en vorderingen niet langer dan tien jaar mogen duren. (3) Deze verordening is gebaseerd op het ontwerp van technische reguleringsnormen dat de Europese Autoriteit voor effecten en markten (ESMA) bij de Commissie heeft ingediend. (4) De Europese Autoriteit voor effecten en markten heeft open publieke consultaties gehouden over de ontwerpen van technische reguleringsnormen waarop deze verordening is gebaseerd, de potentiële kosten en baten ervan geanalyseerd en het advies ingewonnen van de Stakeholdergroep effecten en markten, die overeenkomstig artikel 37 van Verordening (EU) nr. 1095/2010 van het Europees Parlement en de Raad l ( 2 ) is opgericht, HEEFT DE VOLGENDE VERORDENING VASTGESTELD: Artikel 1 Volgorde waarin de in artikel 20, lid 1, van Verordening (EU) 2021/23 bedoelde vergoeding moet worden betaald 1.   Een CTP die overeenkomstig artikel 20, lid 1, van Verordening (EU) 2021/23 door haar bevoegde autoriteit verplicht is de niet in gebreke zijnde clearingleden te vergoeden, vergoedt die clearingleden op voet van gelijkheid. 2.   Een CTP die door haar bevoegde autoriteit verplicht is haar niet in gebreke zijnde clearingleden te vergoeden, zowel in contanten als via de verdeling van instrumenten met een vordering op de toekomstige winst van de CTP, gebruikt precies dezelfde toewijzingsregeling voor alle niet in gebreke zijnde clearingleden wanneer zij bepaalt welke delen van die vergoeding in contanten en als niet-contante vergoeding moeten worden toegewezen. 3.   Elke winstoverdrachtsovereenkomst die het winstniveau kan schaden, wordt opnieuw opgenomen in het winstbedrag van de CTP. Artikel 2 Maximaal aandeel van de jaarlijkse winst van de CTP dat moet worden gebruikt voor betalingen in verband met instrumenten met een vordering op toekomstige winsten van de CTP De jaarlijkse compensatiebetalingen die een CTP moet verrichten op grond van instrumenten met een vordering op haar toekomstige winst en die zijn uitgegeven aan elk betrokken niet in gebreke zijnde clearinglid, mogen niet meer bedragen dan 70 % van de jaarlijkse winst van die CTP voor elk boekjaar. Artikel 3 Maximaal aantal jaren waarin de bezitter recht heeft op betalingen van de CTP totdat het verlies is teruggewonnen Een instrument met een vordering op toekomstige winsten van de CTP geeft de bezitter gedurende ten hoogste tien jaar het recht om jaarlijks betalingen van de CTP te ontvangen totdat het verlies is goedgemaakt. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 november 2022. Voor de Commissie De voorzitter Ursula VON DER LEYEN ( 1 ) PB L 22 van 22.1.2021, blz. 1 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ).",
  "source": "EUR LEX"
}