{
  "url": "http://www.w3.org/1999/xhtml\"><!--",
  "content": "L_2019137NL.01006401.xml 23.5.2019 NL Publicatieblad van de Europese Unie L 137/64 BESLUIT (GBVB) 2019/832 VAN DE RAAD van 22 mei 2019 tot wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 16 juli 2012 Besluit 2012/392/GBVB ( 1 ) vastgesteld, waarbij een GVDB-missie van de Europese Unie werd ingesteld in Niger ter ondersteuning van de capaciteitsopbouw van de Nigerese veiligheidsactoren met het oog op de bestrijding van terrorisme en georganiseerde criminaliteit (EUCAP Sahel Niger). (2) Op 18 september 2018 heeft de Raad Besluit (GBVB) 2018/1247 ( 2 ) vastgesteld waarbij EUCAP Sahel Mali werd verlengd en van een financieel referentiebedrag voorzien tot 30 september 2020. (3) De Raad heeft op 25 juni 2018 in zijn conclusies over de Sahel/Mali gewezen op het belang van regionalisering van het GVDB in de Sahel, waar nodig gericht op versterking van de civiele en militaire steun aan grensoverschrijdende samenwerking, van de regionale samenwerkingsstructuren, in het bijzonder die van de G5 Sahel, en van het vermogen en de eigen inbreng van de G5-landen om de veiligheidsuitdagingen in de regio aan te pakken. (4) Op 15 februari 2019 verwelkomde de minister van Buitenlandse Zaken van de Islamitische Republiek Mauritanië de beoogde ontplooiing van EUCAP Sahel Niger ter ondersteuning van de G5 Sahel en de nationale vermogens van Mauritanië. (5) Op 18 februari 2019 heeft de Raad zijn goedkeuring gehecht aan een gezamenlijk civiel-militair operatieconcept inzake de regionalisering van de GVDB-acties in de Sahel. (6) Besluit 2012/392/GBVB van de Raad moet derhalve dienovereenkomstig worden gewijzigd. (7) EUCAP Sahel Niger zal worden uitgevoerd in een mogelijk verslechterende situatie die de verwezenlijking van de doelstellingen van het externe optreden van de Unie als geformuleerd in artikel 21 van het Verdrag betreffende de Europese Unie kan hinderen, HEEFT HET VOLGENDE BESLUIT VASTGESTELD: Artikel 1 Besluit 2012/392/GBVB wordt als volgt gewijzigd: 1) In artikel 3 wordt het volgende lid ingevoegd: \"3 bis.   Voorts draagt EUCAP Sahel Niger, onverminderd haar kerntaak in Niger, bij tot de regionalisering van de GVDB-acties in de Sahel door bij te dragen aan de verbetering van de interoperabiliteit en coördinatie tussen de binnenlandse veiligheidstroepen van de G5-Sahellanden, evenals door ondersteuning te bieden aan grensoverschrijdende samenwerking en regionale samenwerkingsstructuren en bij te dragen aan de verbetering van de nationale vermogens van G5-Sahellanden. EUCAP Sahel Niger kan die activiteiten waar nodig in de G5-Sahellanden uitvoeren, in overeenstemming met het gezamenlijke civiel-militaire operatieconcept inzake regionalisering van de GVDB-acties in de Sahel. Daartoe verstrekt EUCAP Sahel Niger, met de steun, als bemiddelaar, van de in het kader van EUCAP Sahel Mali opgerichte regionale advies- en coördinatiecel, binnen de grenzen van middelen en vermogens, opleiding, advies en andere specifieke steun aan G5-Sahellanden, op verzoek van het betrokken land en met inachtneming van de veiligheidssituatie. Voordat een nieuwe activiteit in een G5-Sahelland wordt gestart, wordt het Politiek en Veiligheidscomité daarvan geïnformeerd.\". 2) Aan artikel 13, lid 1, wordt de volgende alinea toegevoegd: \"Het financiële referentiebedrag dat de uitgaven in verband met EUCAP Sahel Niger voor de periode van 1 oktober 2018 tot en met 30 september 2020 moet dekken, bedraagt 63 400 000,00 EUR.\". Artikel 2 Dit besluit treedt in werking op de datum waarop het wordt vastgesteld. Gedaan te Brussel, 22 mei 2019. Voor de Raad De voorzitter C.B. MATEI ( 1 ) Besluit 2012/392/GBVB van de Raad van 16 juli 2012 betreffende de GVDB-missie van de Europese Unie in Niger (EUCAP Sahel Niger) ( PB L 187 van 17.7.2012, blz. 48 ). ( 2 ) Besluit (GBVB) 2018/1247 van de Raad van 18 september 2018 tot wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) ( PB L 235 van 19.9.2018, blz. 7 ).",
  "source": "EUR LEX"
}