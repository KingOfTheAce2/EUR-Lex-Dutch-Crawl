{
  "url": "http://www.w3.org/1999/xhtml\">",
  "content": "L_2009071NL.01001501.xml 17.3.2009 NL Publicatieblad van de Europese Unie L 71/15 VERORDENING (EG) N r. 205/2009 VAN DE COMMISSIE van 16 maart 2009 houdende goedkeuring van minimale wijzigingen van het productdossier van een benaming die is opgenomen in het register van beschermde oorsprongsbenamingen en beschermde geografische aanduidingen (Riso Nano Vialone Veronese (BGA)) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 1 ) , en met name op artikel 9, lid 2, tweede zin, Overwegende hetgeen volgt: (1) De Commissie heeft overeenkomstig artikel 9, lid 1, eerste alinea, en artikel 17, lid 2, van Verordening (EG) nr. 510/2006 de aanvraag van Italië beoordeeld voor de goedkeuring van een wijziging van onderdelen van het productdossier van de beschermde geografische aanduiding „Riso Nano Vialone Veronese”, die bij Verordening (EG) nr. 1107/96 van de Commissie ( 2 ) , zoals gewijzigd bij Verordening (EG) nr. 1263/96 van de Commissie ( 3 ) , is geregistreerd. (2) De aanvraag heeft ten doel de beschrijving van het product in het productdossier te wijzigen. Krachtens de eerste wijziging wordt aangegeven dat het gebruikte zaad enkel afkomstig mag zijn van de variëteit Vialone Nano. Krachtens de tweede wijziging — met betrekking tot de biometrische kenmerken van de rijstkorrels — worden minimale of maximale waarden vastgesteld in plaats van de gemiddelde waarden die tot dusverre werden aangegeven. De derde wijziging heeft betrekking op de fysische en chemische parameters (amylose, gelatineertijd, consistentie-index, kleefindex). (3) De Commissie heeft de betrokken wijzigingen onderzocht en acht ze gerechtvaardigd. Aangezien het minimale wijzigingen betreft in de zin van artikel 9 van Verordening (EG) nr. 510/2006, kan de Commissie de wijzigingen goedkeuren zonder een beroep te doen op de in de artikelen 5, 6 en 7 van die verordening omschreven procedure, HEEFT DE VOLGENDE VERORDENING VASTGESTELD: Artikel 1 Het productdossier voor de beschermde geografische aanduiding „Riso Nano Vialone Veronese” wordt gewijzigd overeenkomstig bijlage I bij deze verordening. Artikel 2 De geconsolideerde samenvatting, die de belangrijkste gegevens uit het productdossier bevat, is opgenomen in bijlage II bij deze verordening. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 maart 2009. Voor de Commissie Mariann FISCHER BOEL Lid van de Commissie ( 1 ) PB L 93 van 31.3.2006, blz. 12 . ( 2 ) PB L 148 van 21.6.1996, blz. 1 . ( 3 ) PB L 163 van 2.7.1996, blz. 19 . BIJLAGE I De volgende wijzigingen van het productdossier voor de beschermde geografische aanduiding „Riso Nano Vialone Veronese” worden goedgekeurd: „Beschrijving van het product”: (1) In artikel 4, lid 5: in plaats van : „Het gebruikte zaad van het ras Vialone Nano mag niet geïnfecteerd zijn met cryptogame parasieten, onder meer: pircularia oryzæ, fusarium monoliforme, drechslera oryzæ . Het zaad moet door het ENSE gecertificeerd zijn.”, te lezen : „Er moet gebruik worden gemaakt van zaad van het rijstras Vialone Nano dat door het ENSE is gecertificeerd”. (2) In artikel 6, lid 1, betreffende de biometrische kenmerken van de korrel, in plaats van : „lengte : 5,7 mm; breedte : 3,5 mm; dikte : 2,1 mm; vorm (verhouding lengte/breedte) : 1,6”, te lezen : „lengte : 5,6 mm à 5,8 mm; breedte : 3,4 mm à 3,6 mm; dikte : 2,0 mm à 2,2 mm; vorm (verhouding lengte/breedte) : 1,5 à 1,7”. (3) In artikel 6, lid 4, betreffende de fysische en chemische parameters, in plaats van : „amylose : s.s. > 23; gelatineertijd : 15,5 - 16,5 minuten; consistentie-index : > 0,90 kg/cm 2 ; kleefindex : <1,1 g/cm”, te lezen : „amylose : niet < s.s. 21; gelatineertijd : 15 à 20 minuten ; consistentie-index : niet < 0,85 kg/cm 2 ; kleefindex : niet > 2,5 g/cm”. BIJLAGE II SAMENVATTING Verordening (EG) Nr. 510/2006 van de Raad inzake de bescherming van geografische aanduidingen en oorsprongsbenamingen van landbouwproducten en levensmiddelen „RISO NANO VIALONE VERONESE” EG-nummer: IT-PGI-0117-1529-16.02.2001 BOB ( ) BGA (x) In deze samenvatting zijn de belangrijkste gegevens uit het productdossier ter informatie overgenomen. 1.   Bevoegde dienst van de lidstaat Naam : MINISTERO DELLE POLITICHE AGRICOLE E FORESTALI Adres : Via XX Settembre n.20 — 00187 ROMA Telefoon : 06-4819968 Fax : 06-42013126 E-mail : qtc3@politicheagricole.it 2.   Groepering Naam : Consorzio Tutela Riso Vialone Nano Veronese IGP Adres : Via Mazzini, 2b — 37063 Isola della Scala (VR) Telefoon : 045 6630815 Fax : 045 7300397 E-mail : — Samenstelling : Producenten/verwerkers (X) andere ( ) 3.   Productcategorie Categorie 1.6 — Groenten, fruit en granen 4.   Productdossier (samenvatting van de in artikel 4, lid 2, van Verordening (EG) nr. 510/2006 voorgeschreven gegevens) 4.1.   Naam „Riso Nano Vialone Veronese” 4.2.   Beschrijving: Ras met halfvroege groeicyclus, halfhoog, fijne, geparelde korrels, geen kafnaalden. Oorsprong: Nano x Vialone; Variëteit: Japonica ; Verspreidingsjaar: 1937; Groeiduur: 155 dagen; Lengte van de stengel: 95,2 cm; Kleur knopen: paars; Kleur leden: paars gestreept; Bladschijf: paars gestreept, overhangend; Kleur bladschede: paars; Kleur kroonblaadjes: paars; Kleur verbinding: paars; Bladtong: lengte 17,0 mm, tweespletig, paarse kleur; habitus: hangende aren; Pluim: lengte 17,8 cm, overhangend, open type, sterk uitstaand, zonder kafnaalden; Kleur stempel: gepigmenteerd; Kleur kelkkafje: donkerpaars; Kleur kroonkafje: Kiel, donkerpaars; kap, donkerpaars; punt, donkerpaars; Aartje: Onbenaald, gemiddeld behaard; lengte: 8,1 mm; breedte: 4,1 mm; gewicht van 1 000 aartjes 37,9 g; Vruchtkorrel: witte vruchtwand; lengte: 5,6 à 5,8mm; breedte: 3,4 à 3,6 mm; dikte: 2,0 à 2,2 mm; vorm (verhouding lengte/breedte): 1,5 à 1,7; gewicht van 1 000 zaadjes: 31,1 g; Kouderesistentie: hoog voor de zaailing, gemiddeld voor de bloem; Resistentie diep water (40-50): hoog; Groeisnelheid zaailing: hoog; vereist vruchtbaarheidsniveau: gemiddeld; rendement bij het doppen: 55 %. Om de Riso Vialone Nano Veronese beter van andere soorten te kunnen onderscheiden, is een niveau van niet meer dan 2 % rasonzuiverheden toegestaan; bovendien moeten de volgende fysische en chemische parameters in acht worden genomen: — : amylose : niet < s.s. 21; — : gelatineertijd : 15 à 20 minuten ; — : consistentie-index : niet < 0,85 kg/cm 2 ; — : kleefindex : niet > 2,5 g/cm. 4.3.   Geografisch gebied Het gebied in het zuiden van de provincie Verona met de volgende gemeenten: Mozzecane, Nogarole Rocca, Vigasio, Trevenzuolo, Erbè, Sorgà, Nogara, Gazza Veronese, Salizzole, Isola della Scala, Buttapietra, Sanguinetto, Concamarise, Casaleone, Cerea, San Pietro di Morubio, Bovolone, Roverchiara, Isola Rizza, Oppeano, Ronco All'Adige, Palù, Zevio en Povegliano Veronese. 4.4.   Bewijs van de oorsprong Elke fase van het productieproces wordt gecontroleerd door registratie van de desbetreffende in- en outputs. Hierdoor — en door inschrijving van de producenten en de verpakkingsbedrijven in de daartoe bestemde en door het controleorgaan beheerde registers, alsook door opgave van de geproduceerde hoeveelheden — is de traceerbaarheid van het product gegarandeerd. Alle fysieke personen dan wel rechtspersonen die in deze registers zijn ingeschreven, zijn aan het toezicht van het controleorgaan onderworpen. 4.5.   Werkwijze voor het verkrijgen van het product: Er moet gebruik worden gemaakt van zaad van de variëteit Vialone Nano dat door het ENSE is gecertificeerd. Het Vialone Nano-ras, dat een beperkt rendement heeft, vatbaar is voor Brusone en gemakkelijk gaat legeren, blijkt in vergelijking met recentere rassen een rijstsoort te zijn waarvan de teelt bijzondere zorg vergt. In het omschreven gebied zorgen de Veronese gronden met hun bronwater, klimaat en meervoudige teeltsysteem voor een evenwichtig geheel aan elementen waardoor dit rijstras zijn groeicyclus probleemloos kan doorlopen en een grote volgroeide korrel met een flinke parel in het midden voortbrengt, hetgeen in andere rijstgebieden niet altijd het geval is. Er wordt op gewezen dat Verona dankzij zijn kalkhoudende bodem over lichte en goede grond beschikt met een zuurheidsgraad van doorgaans 7,5 pH of meer, en dat het grondwater in dit gebied overal alkalisch is. Precies deze uitgesproken alkaliteit is kenmerkend voor het milieu waarin de Veronese rijst gedijt en onderscheidt dit milieu van dat van het merendeel van de Italiaanse rijstvelden die vaak een weinig kalkhoudende bodem hebben met een hoge zuurheidsgraad. De rijst wordt verwerkt in de plaatselijke rijstpellerijen die de rechtstreekse opvolgers zijn van de „pile da riso” (rijstmolens) die in de loop van de XVIe eeuw overal in de streek uit de grond rezen. Enkele exemplaren ervan zijn tot op de dag van vandaag in werking. In deze rijstmolens werd de rijst van de bolster ontdaan door middel van hydraulisch aangedreven stampers. Hoewel de rijst momenteel meestal met moderne machines wordt gepeld, gelden nog steeds dezelfde criteria en kwaliteitsnormen als vroeger. De rijst wordt nooit volledig gedopt en gebleekt; de korrel blijft gedeeltelijk bedekt en is aldus uiterst geschikt voor de bereiding van de typische Veronese risotto. 4.6.   Verband De Riso Vialone Nano Veronese kan in het omschreven gebied worden verbouwd omdat dit wordt gekenmerkt door een vrij stabiel klimaat. Het voor die regio typische zuivere en zoete bronwater speelt eveneens een rol bij deze rijstbouw. De rijstbouw wordt er ook afgewisseld met andere teelten, waardoor het gebruik van gewasbeschermingsmiddelen en kunstmeststoffen aanzienlijk wordt beperkt. De bodem in het gebied rond Verona onderscheidt zich van andere rijstbouwgebieden door: — de zuurheidsgraad (pH) van de grond die steeds alkalisch is; — het uit de kalkrotsen komende bronwater dat bijgevolg ook alkalisch is; — de nog steeds levende rijstbouwtraditie waardoor het rijstbouwerfgoed tot vandaag de dag in stand werd gehouden. 4.7.   Controlestructuur Naam : Ente Nazionale Risi (ENR) Adres : Piazza Pio XI, 1 — 20123 MILANO Telefoon : 02 8855111 Fax : 02 861372 E-mail : info@enterisi.it 4.8.   Etikettering De rijst wordt verpakt in papieren zakken met daarop het etiket van de rijstfabrikant en een verwijzing naar de beschermde geografische aanduiding. Het etiket moet de volgende vermelding dragen: „Riso Nano Vialone Veronese BGA”. Het logo bestaat uit een afbeelding van Cangrande della Scala die op een schimmel is gezeten en uit een gele rijstpluim op een zwarte achtergrond; onderaan staat het wapen van Verona, met zijn rode trap op een gele achtergrond.",
  "source": "EUR LEX"
}