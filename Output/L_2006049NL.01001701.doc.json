{
  "url": "http://www.w3.org/1999/xhtml\">",
  "content": "L_2006049NL.01001701.xml 21.2.2006 NL Publicatieblad van de Europese Unie L 49/17 GEMEENSCHAPPELIJK OPTREDEN 2006/122/GBVB VAN DE RAAD van 20 februari 2006 houdende verlenging van het mandaat van de speciale vertegenwoordiger van de Europese Unie voor het gebied van de Grote Meren in Afrika DE RAAD VAN DE EUROPESE UNIE, Gelet op het Verdrag betreffende de Europese Unie, en met name op artikel 14, artikel 18, lid 5, en artikel 23, lid 2, Overwegende hetgeen volgt: (1) Het mandaat van de speciale vertegenwoordiger van de Europese Unie (SVEU) voor het gebied van de Grote Meren in Afrika, zoals omschreven in Gemeenschappelijk Optreden 2003/869/GBVB van de Raad van 8 december 2003 houdende wijziging en verlenging van het mandaat van de speciale vertegenwoordiger van de Europese Unie voor het gebied van de Grote Meren in Afrika ( 1 ) , verstrijkt op 28 februari 2006. (2) Uit een evaluatie van Gemeenschappelijk Optreden 2003/869/GBVB blijkt dat het mandaat van de SVEU met twaalf maanden moet worden verlengd. (3) De SVEU zal zijn mandaat uitvoeren in een mogelijk verslechterende situatie die de doelstellingen van het gemeenschappelijk buitenlands- en veiligheidsbeleid als uiteengezet in artikel 11 van het Verdrag kan schaden, HEEFT HET VOLGENDE GEMEENSCHAPPELIJK OPTREDEN VASTGESTELD: Artikel 1 Het mandaat van de heer Aldo AJELLO als speciale vertegenwoordiger van de Europese Unie (SVEU) voor het gebied van de Grote Meren in Afrika wordt hierbij verlengd tot en met 28 februari 2007. Artikel 2 Het mandaat van de SVEU is gebaseerd op de beleidsdoelstellingen van de Europese Unie aangaande het overgangs- en vredesproces in het gebied van de Grote Meren in Afrika. Deze doelstellingen zijn: a) een actieve en efficiënte bijdrage van de Europese Unie aan de voltooiing van de overgang in de Democratische Republiek Congo (DRC) en aan de politieke en economische ontwikkelingen in Burundi, Rwanda en Uganda; b) bijzondere aandacht voor de regionale dimensie van de ontwikkelingen in die landen; c) het waarborgen van een continue aanwezigheid van de Europese Unie ter plaatse en in de internationale fora ter zake, het contact houden met de hoofdrolspelers en het bijdragen tot de crisisbeheersing; d) het bijdragen tot een samenhangend, duurzaam en verantwoordelijk beleid van de Europese Unie voor het gebied van de Grote Meren in Afrika. De SVEU steunt het werk van de secretaris-generaal/hoge vertegenwoordiger (SG/HV) in het gebied. Artikel 3 Teneinde deze beleidsdoelstellingen te verwezenlijken, krijgt de SVEU het mandaat om als volgt te handelen: a) nauwe contacten leggen en onderhouden met alle partijen bij het vredes- en overgangsproces in het gebied van de Grote Meren in Afrika, andere landen in de regio, de Verenigde Staten van Amerika, andere betrokken landen, alsmede de Verenigde Naties (VN) en andere betrokken internationale organisaties, de Afrikaanse Unie (AU), en subregionale organisaties en hun vertegenwoordigers alsmede andere prominente regionale leiders, om samen met hen te streven naar versterking van de vredesprocessen en de vredesovereenkomsten in de regio; b) het vredes- en overgangsproces tussen de partijen als waarnemer volgen en zo nodig advies en goede diensten van de Europese Unie aanbieden; c) op verzoek bijdragen tot de uitvoering van vredesakkoorden en overeenkomsten voor een staakt-het-vuren tussen de partijen en diplomatiek met hen in verbinding treden ingeval de voorwaarden van die akkoorden niet nagekomen worden; d) constructieve gesprekken voeren met de ondertekenaars van overeenkomsten in het kader van de vredesprocessen, teneinde de inachtneming van de grondbeginselen van democratie en goed bestuur, waaronder de eerbiediging van de mensenrechten en de rechtsstaat, te bevorderen; e) bijdragen tot de uitvoering van de EU-richtsnoeren over kinderen en gewapende conflicten; f) in samenwerking met de speciale vertegenwoordiger van de secretaris-generaal van de VN voor het gebied van de Grote Meren en de speciale gezant van de Afrikaanse Unie bijdragen tot de voorbereiding van een conferentie over vrede, veiligheid, democratie en ontwikkeling in het gebied van de Grote Meren; g) verslag uitbrengen over de mogelijkheden voor steun van de Europese Unie aan het vredes- en overgangsproces en de wijze waarop initiatieven van de Europese Unie het best kunnen worden ontplooid; h) toezien op de activiteiten van de partijen bij het conflict die afbreuk kunnen doen aan het resultaat van de lopende vredesprocessen; i) bijdragen tot een beter begrip van de rol van de Europese Unie bij de opiniemakers in de regio; j) indien nodig advies en bijstand verlenen voor de hervorming van de veiligheidssector in de DRC en met name politieke sturing geven aan het hoofd van de politiemissie van de Europese Unie („EUPOL Kinshasa”) en het hoofd van de EU-missie voor advies- en bijstandverlening aan de Congolese autoriteiten bij de hervorming van de veiligheidssector („EUSEC RD Congo”) opdat zij op lokaal niveau hun taken kunnen verrichten. Artikel 4 1.   De SVEU is onder het gezag en de operationele leiding van de SG/HV verantwoordelijk voor de uitvoering van het mandaat. De SVEU legt van alle uitgaven verantwoording af aan de Commissie. 2.   Het Politiek en Veiligheidscomité („PVC”) onderhoudt een bevoorrechte relatie met de SVEU en vormt het eerste contactpunt met de Raad. Het PVC zorgt binnen het kader van het mandaat voor strategische aansturing en politieke inbreng ten behoeve van de SVEU. Artikel 5 1.   Het financieel referentiebedrag ter dekking van de kosten in verband met het mandaat van de SVEU bedraagt 820 000 EUR. 2.   De uit het in lid 1 genoemde bedrag gefinancierde uitgaven worden beheerd met inachtneming van de procedures en voorschriften van toepassing op de algemene begroting van de Europese Unie, met dien verstande dat voorfinanciering niet het eigendom van de Gemeenschap blijft. 3.   Voor het uitgavenbeheer wordt een overeenkomst gesloten tussen de SVEU en de Commissie. Uitgaven komen voor financiering in aanmerking vanaf 1 maart 2006. 4.   Het voorzitterschap, de Commissie en/of de lidstaten, naar gelang het geval, verlenen logistieke steun in de regio. Artikel 6 1.   Binnen de grenzen van zijn mandaat en de daartoe vrijgemaakte financiële middelen is de SVEU verantwoordelijk voor de samenstelling van zijn team, in overleg met het voorzitterschap, dat wordt bijgestaan door de SG/HV, en in volledige samenspraak met de Commissie. De SVEU deelt het voorzitterschap en de Commissie de definitieve samenstelling van zijn team mee. 2.   De lidstaten en de instellingen van de Europese Unie kunnen voorstellen personeel te detacheren bij de SVEU. De bezoldiging van het personeel dat door een lidstaat of een instelling van de Europese Unie bij de SVEU wordt gedetacheerd, komt ten laste van de betrokken lidstaat of instelling. 3.   Alle niet door detachering vervulde A-ambten worden door het secretariaat-generaal van de Raad op passende wijze bekendgemaakt en tevens ter kennis gebracht van de lidstaten en de instellingen, teneinde de best gekwalificeerde kandidaten te kunnen aanwerven. 4.   De voorrechten, immuniteiten en andere garanties die noodzakelijk zijn voor de uitvoering en het goede verloop van de missie van de SVEU en zijn medewerkers worden met de partijen overeengekomen. De lidstaten en de Commissie verlenen daartoe alle nodige steun. Artikel 7 De SVEU brengt in de regel persoonlijk verslag uit aan de SG/HV en het PVC, alsook eventueel aan de bevoegde groep. Hij zendt regelmatig schriftelijke verslagen aan de SG/HV, de Raad en de Commissie. De SVEU kan op aanbeveling van de SG/HV en het PVC verslag uitbrengen aan de Raad Algemene Zaken en Externe Betrekkingen. Artikel 8 Met het oog op de samenhang van het externe optreden van de Europese Unie worden de activiteiten van de SVEU gecoördineerd met die van de SG/HV, het voorzitterschap en de Commissie. De SVEU brengt regelmatig verslag uit aan de missies van de lidstaten en de delegaties van de Commissie. Ter plaatse worden nauwe contacten onderhouden met het voorzitterschap, de Commissie en de missiehoofden, die alles doen wat in hun vermogen ligt om de SVEU bij te staan in de uitvoering van zijn mandaat. De SVEU onderhoudt tevens contacten met andere internationale en regionale actoren ter plaatse. Artikel 9 De uitvoering van dit gemeenschappelijk optreden en de samenhang ervan met andere bijdragen van de Europese Unie in de regio worden op gezette tijden getoetst. De SVEU legt de SG/HV, de Raad en de Commissie vóór eind juni 2006 een voortgangsverslag, en uiterlijk medio november 2006 een uitvoerig verslag over de uitvoering van het mandaat voor. Deze verslagen vormen de basis voor de beoordeling van dit gemeenschappelijk optreden in de bevoegde groepen en door het PVC. In het kader van de algemene inzetprioriteiten doet de SG/HV aanbevelingen aan het PVC over het besluit van de Raad tot verlenging, wijziging of beëindiging van het mandaat. Artikel 10 Dit gemeenschappelijk optreden treedt in werking op de dag waarop het wordt vastgesteld. Artikel 11 Dit gemeenschappelijk optreden wordt bekendgemaakt in het Publicatieblad van de Europese Unie . Gedaan te Brussel, 20 februari 2006. Voor de Raad De voorzitter J. PRÖLL ( 1 ) PB L 326 van 13.12.2003, blz. 37 . Gemeenschappelijk optreden laatstelijk gewijzigd bij Gemeenschappelijk Optreden 2005/586/GBVB ( PB L 199 van 29.7.2005, blz. 97 ).",
  "source": "EUR LEX"
}