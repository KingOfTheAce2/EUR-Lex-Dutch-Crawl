{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998R2810:NL:HTML\">",
  "content": "EUR-Lex - 31998R2810 - NL Avis juridique important | 31998R2810 Verordening (EG) nr. 2810/98 van de Commissie van 22 december 1998 houdende overgangsmaatregelen betreffende de landbouwomrekeningskoersen die vooraf zijn vastgesteld vóór 1 januari 1999 Publicatieblad Nr. L 349 van 24/12/1998 blz. 0044 - 0045 VERORDENING (EG) Nr. 2810/98 VAN DE COMMISSIE van 22 december 1998 houdende overgangsmaatregelen betreffende de landbouwomrekeningskoersen die vooraf zijn vastgesteld vóór 1 januari 1999 DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 2799/98 van de Raad van 15 december 1998 tot vaststelling van het agromonetaire stelsel voor de euro (1), inzonderheid op artikel 10, Overwegende dat Verordening (EEG) nr. 3813/92 van de Raad (2), laatstelijk gewijzigd bij Verordening (EG) nr. 150/95 (3), waarvan artikel 6, lid 2 bis, in de mogelijkheid voorziet om de landbouwomrekeningskoers vooraf vast te stellen, bij Verordening (EG) nr. 2799/98 is ingetrokken; Overwegende dat de mogelijkheid om de landbouwomrekeningskoers vooraf vast te stellen per 31 december 1998 komt te vervallen; dat de vooraf vastgestelde landbouwomrekeningskoers evenwel geldt voor dezelfde periode als het vooraf vastgestelde bedrag waarop hij van toepassing is of voor dezelfde periode als de offerte; Overwegende dat dient te worden gepreciseerd dat de landbouwomrekeningskoers die tijdens de laatste referentieperiode van 1998 vooraf wordt vastgesteld, gelijk is aan de uit de noteringen van de representatieve koers in dezelfde periode resulterende koers; Overwegende dat de voor de deelnemende lidstaten geldende omrekeningkoers en de voor de niet-deelnemende lidstaten geldende wisselkoers kunnen afwijken van de vooraf vastgestelde landbouwomrekeningskoers; dat de grote afwijkingen concurrentieverstoringen kunnen veroorzaken; dat de vooraf vastgestelde landbouwomrekeningskoers derhalve dient te worden aangepast indien het verschil met de bovenbedoelde omrekeningskoers of wisselkoers die zonder de vaststelling vooraf had gegolden, meer dan 4 % bedraagt; Overwegende dat de geldigheid van het certificaat niet beperkt is tot het grondgebied van één lidstaat; dat bijgevolg adequate maatregelen moeten worden getroffen om speculatie te voorkomen; Overwegende dat de in deze verordening vervatte maatregelen in overeenstemming zijn met het advies van de betrokken comités van beheer, HEEFT DE VOLGENDE VERORDENING VASTGESTELD: Artikel 1 1. Wanneer de absolute waarde van de afwijking tussen de vooraf vastgestelde, eventueel overeenkomstig artikel 15, lid 1, van Verordening (EEG) nr. 1068/93 aangepaste landbouwomrekeningskoers voor een bepaalde valuta en de omrekeningskoers of de wisselkoers die geldt op het moment van het ontstaansfeit als bedoeld in artikel 3, lid 1, van Verordening (EG) nr. 2799/98, groter is dan vier punten, wordt de vooraf vastgestelde landbouwomrekeningskoers zo aangepast dat het verschil met de geldende koers niet meer dan vier punten bedraagt. De landbouwomrekeningskoers die tijdens de laatste referentieperiode van 1998 vooraf wordt vastgesteld, is gelijk aan de uit de noteringen van de representatieve koers in dezelfde periode resulterende koers. 2. Tijdens de periode waarin de vaststelling vooraf van de landbouwomrekeningskoers geldt, moet het certificaat, om voor toepassing van de vooraf vastgestelde omrekeningskoers in aanmerking te komen, worden gebruikt in de lidstaat die de aanvrager bij de indiening van het verzoek om vaststelling vooraf van de landbouwomrekeningskoers opgegeven heeft. Wanneer het certificaat wordt gebruikt in een andere lidstaat dan die welke door de aanvrager in het certificaat is opgegeven, moet de volgende koers worden toegepast: - bij een aan de marktdeelnemer te betalen bedrag: de laagste koers die in de lidstaat waar het certificaat wordt gebruikt, is toegepast in de periode vanaf de datum van vaststelling vooraf tot de datum waarop het certificaat wordt gebruikt, verminderd met 5 %; - bij een door de marktdeelnemer te betalen bedrag: de hoogste koers die in de lidstaat waar het certificaat wordt gebruikt, is toegepast in de periode vanaf de datum van vaststelling vooraf tot de datum waarop het certificaat wordt gebruikt, vermeerderd met 5 %. Artikel 2 Deze verordening treedt in werking op de dag volgende op die van haar bekendmaking in het Publicatieblad van de Europese Gemeenschappen. Zij is van toepassing met ingang van 1 januari 1999. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 december 1998. Voor de Commissie Franz FISCHLER Lid van de Commissie (1) Zie bladzijde 1 van dit Publicatieblad. (2) PB L 387 van 31. 12. 1992, blz. 1. (3) PB L 22 van 31. 1. 1995, blz. 1.",
  "source": "EUR LEX"
}