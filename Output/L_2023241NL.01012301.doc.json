{
  "url": "http://www.w3.org/1999/xhtml\"><!--",
  "content": "L_2023241NL.01012301.xml 29.9.2023 NL Publicatieblad van de Europese Unie L 241/123 BESLUIT (GBVB) 2023/2095 VAN DE RAAD van 28 september 2023 tot wijziging van Besluit (GBVB) 2020/1465 inzake een optreden van de Europese Unie ter ondersteuning van het verificatie- en inspectiemechanisme van de Verenigde Naties in Jemen (UNVIM) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 18 september 2018 stelde de Raad op basis van een verzoek van het verificatie- en inspectiemechanisme van de Verenigde Naties (United Nations Verification and Inspection Mechanism — UNVIM) Besluit (GBVB) 2018/1249 ( 1 ) betreffende een optreden van de Europese Unie ter ondersteuning van het UNVIM vast. (2) Op 12 oktober 2020 stelde de Raad op basis van een verzoek van het UNVIM Besluit (GBVB) 2020/1465 ( 2 ) vast en verlengde hij het optreden van de Unie ter ondersteuning van het UNVIM voor een periode van twaalf maanden. (3) Op 15 november 2021 wijzigde de Raad, op basis van een nieuw verzoek van het UNVIM, Besluit (GBVB) 2020/1465 bij Besluit (GBVB) 2021/1991 ( 3 ) , teneinde het optreden van de Unie ter ondersteuning van het UNVIM verder te verlengen voor een periode van twaalf maanden, tot en met 30 september 2022. (4) Op 29 september 2022 stelde de Raad op basis van een verzoek van het UNVIM Besluit (GBVB) 2022/1682 ( 4 ) vast en verlengde hij het optreden van de Unie ter ondersteuning van het UNVIM voor een periode van twaalf maanden, tot en met 30 september 2023. (5) Op 12 december 2022 bevestigde de Raad in zijn conclusies over Jemen dat de Unie principieel vasthoudt aan de eenheid, soevereiniteit, onafhankelijkheid en territoriale integriteit van Jemen, en aan de ondersteuning van de vredesinspanningen van de Verenigde Naties en de bemiddelingspogingen van de speciale gezant van de Verenigde Naties. In dat verband herhaalde de Unie haar volledige steun voor het UNVIM, beloofde zij haar financiële bijdragen voort te zetten en moedigde zij andere donoren aan ook steun te verlenen. Verder riep de Unie de regering van Jemen en de coalitie op het UNVIM te steunen bij zijn operationele inspectie- en verificatieactiviteiten in Hodeida, Djedda en Koning Abdullahstad. (6) Op 10 juli 2023 is bij Resolutie 2691 (2023) van de Veiligheidsraad van de Verenigde Naties (de “VN-Veiligheidsraad”) het mandaat van de VN-missie ter ondersteuning van de overeenkomst van Hodeida) verlengd, teneinde de uitvoering te ondersteunen van de overeenkomst met betrekking tot de stad Hodeida en de havens van Hodeida, Salif en Ras Issa, zoals bepaald in de Overeenkomst van Stockholm, die op 13 december 2018 door de partijen bij het conflict in Jemen is gesloten en door de Resoluties 2451 (2018) en 2452 (2019) van de VN-Veiligheidsraad is bekrachtigd. (7) Het UNVIM heeft de Unie voor één jaar om verdere steun verzocht. (8) De Unie moet haar steun aan het UNVIM voor de uitvoering van zijn mandaat met één jaar verlengen. (9) Er moet derhalve een nieuw financieel referentiebedrag worden toegevoegd tot dekking van de periode van 1 oktober 2023 tot en met 30 september 2024, HEEFT HET VOLGENDE BESLUIT VASTGESTELD: Artikel 1 Besluit (GBVB) 2020/1465 wordt als volgt gewijzigd: 1) In artikel 3 wordt lid 1 vervangen door: “1.   Het financieel referentiebedrag voor de uitvoering van het in artikel 1 bedoelde project bedraagt: — 2 059 838 EUR voor de periode van 1 oktober 2020 tot en met 28 februari 2022; — 2 200 000 EUR voor de periode van 1 maart 2022 tot en met 30 september 2022; — 2 200 000 EUR voor de periode van 1 oktober 2022 tot en met 30 september 2023; — 2 200 000 EUR voor de periode van 1 oktober 2023 tot en met 30 september 2024.”. 2) In artikel 5 wordt de derde alinea vervangen door: “Het verstrijkt op 30 september 2024.”. Artikel 2 Dit besluit treedt in werking op de datum van de vaststelling ervan. Het is van toepassing met ingang van 1 oktober 2023. Gedaan te Brussel, 28 september 2023. Voor de Raad De voorzitter F. GRANDE-MARLASKA GÓMEZ ( 1 ) Besluit (GBVB) 2018/1249 van de Raad van 18 september 2018 betreffende een optreden van de Europese Unie ter ondersteuning van het VN-verificatie- en inspectiemechanisme voor Jemen ( PB L 235 van 19.9.2018, blz. 14 ). ( 2 ) Besluit (GBVB) 2020/1465 van de Raad van 12 oktober 2020 inzake een optreden van de Europese Unie ter ondersteuning van het verificatie- en inspectiemechanisme van de Verenigde Naties in Jemen ( PB L 335 van 13.10.2020, blz. 13 ). ( 3 ) Besluit (GBVB) 2021/1991 van de Raad van 15 november 2021 tot wijziging van Besluit (GBVB) 2020/1465 inzake een optreden van de Europese Unie ter ondersteuning van het verificatie- en inspectiemechanisme van de Verenigde Naties in Jemen (UNVIM) ( PB L 405 van 16.11.2021, blz. 12 ). ( 4 ) Besluit (GBVB) 2022/1682 van de Raad van 29 september 2022 tot wijziging van Besluit (GBVB) 2020/1465 inzake een optreden van de Europese Unie ter ondersteuning van het verificatie- en inspectiemechanisme van de Verenigde Naties in Jemen ( PB L 252 van 30.9.2022, blz. 76 ).",
  "source": "EUR LEX"
}