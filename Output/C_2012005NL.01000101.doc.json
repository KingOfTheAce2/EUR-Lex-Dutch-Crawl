{
  "url": "http://www.w3.org/1999/xhtml\">",
  "content": "C_2012005NL.01000101.xml 7.1.2012 NL Publicatieblad van de Europese Unie C 5/1 RESOLUTIE VAN DE RAAD van 13 december 2011 over de toekomst van douanesamenwerking bij rechtshandhaving 2012/C 5/01 DE RAAD VAN DE EUROPESE UNIE, IN HERINNERING BRENGEND: 1. dat de artikelen 67, lid 3, en 87 van het Verdrag betreffende de werking van de Europese Unie voorzien in nauwe samenwerking tussen rechtshandhavingsinstanties, onder meer de douaneautoriteiten van de lidstaten, om bij te dragen tot de instandhouding van een ruimte van vrijheid, veiligheid en recht voor de burgers van de Unie; 2. dat artikel 71 voorziet in een permanent comité om ervoor te zorgen dat binnen de Unie de operationele samenwerking op het gebied van de binnenlandse veiligheid wordt bevorderd en versterkt (COSI); 3. het programma van Stockholm ( 1 ) , dat in december 2009 door de Europese Raad is aangenomen, en dat de belangrijkste politieke prioriteiten van de Europese Unie bevat inzake de ruimte van vrijheid, veiligheid en recht, evenals het beschermen van het leven en de integriteit van de burgers van de Unie, en de bestrijding van georganiseerde misdaad, terrorisme en andere dreigingen en het vaststellen van strategische richtsnoeren voor de wetgevende en operationele programmering in de ruimte van vrijheid, veiligheid en recht in de jaren 2010-2014, in overeenstemming met artikel 68 van het Verdrag betreffende de werking van de Europese Unie; 4. de mededeling van de Commissie met als titel „Een ruimte van vrijheid, veiligheid en recht voor de burgers van Europa — Actieplan ter uitvoering van het programma van Stockholm” ( 2 ) en de conclusies van de Raad over die mededeling ( 3 ) ; 5. de interneveiligheidsstrategie voor de Europese Unie: „Naar een Europees veiligheidsmodel” ( 4 ) ; 6. de ontwerp-conclusies van de Raad over de bijdrage van de douaneautoriteiten aan de uitvoering van het programma van Stockholm in de bestrijding van zware en georganiseerde grensoverschrijdende criminaliteit ( 5 ) ; 7. de resolutie van de Raad van 23 oktober 2009 inzake een versterkte strategie voor douanesamenwerking ( 6 ) , en de door de Groep douanesamenwerking aangenomen actieplannen ter uitvoering van die strategie; 8. de conclusies van de Raad van 14 mei 2008 over de strategie voor de ontwikkeling van de douane-unie ( 7 ) ; 9. de Overeenkomst, opgesteld op grond van artikel K.3 van het Verdrag betreffende de Europese Unie, inzake wederzijdse bijstand en samenwerking tussen de douaneadministraties van 18 december 1997; 10. Besluit 2009/917/JBZ van de Raad van 30 november 2009 inzake het gebruik van informatica op douanegebied ( 8 ) ; 11. Kaderbesluit 2006/960/JBZ van de Raad van 18 december 2006 betreffende de vereenvoudiging van de uitwisseling van informatie en inlichtingen tussen de rechtshandhavingsautoriteiten van de lidstaten van de Europese Unie ( 9 ) ; ONDERKENNENDE: 1. dat multinationale criminele en terroristische groepen maximaal iedere kans benutten die geboden wordt door het vrije verkeer van goederen en personen in de Unie, en gebruik maken van verschillen tussen de rechtsstelsels van de lidstaten; 2. dat criminelen en criminele organisaties geen nationale grenzen, zelfs al zijn die virtueel, respecteren; dat beter gecoördineerde en beter aan elkaar gekoppelde acties ter bestrijding van de criminaliteit in de Unie daarom absoluut noodzakelijk zijn, in combinatie met een preventieve aanpak en de routinematige uitwisseling van inlichtingen en informatie; 3. dat de douaneautoriteiten van de lidstaten binnen hun nationale bevoegdheden een vitale bijdrage leveren aan de bestrijding van grensoverschrijdende criminaliteit via preventie, opsporing, onderzoek en vervolging van activiteiten die onregelmatig of illegaal goederenverkeer, smokkel van verboden goederen en witwassen van geld inhouden, en tevens aan de bescherming van de financiële, culturele en milieubelangen van de Unie en de gezondheid, de veiligheid en de beveiliging van de burgers van de Unie; 4. dat het, in het kader van het vrije verkeer van goederen, personen en kapitaal en indachtig de noodzaak een ruimte van vrijheid, veiligheid en recht te handhaven, en in dat verband grensoverschrijdende criminaliteit te bestrijden, een essentiële noodzaak is de effectiviteit van de samenwerking tussen de douaneautoriteiten voortdurend te verbeteren en te intensiveren; 5. dat doeltreffende douanesamenwerking bij de bestrijding van grensoverschrijdende criminaliteit absoluut noodzakelijk is voor de verdere ontwikkeling op het gebied van handelsbevordering; 6. dat alle maatregelen die zijn genomen op grond van Verordening (EG) nr. 515/97 van de Raad van 13 maart 1997 betreffende de wederzijdse bijstand tussen de administratieve autoriteiten van de lidstaten en de samenwerking tussen deze autoriteiten en de Commissie met het oog op de juiste toepassing van de douane- en landbouwvoorschriften, voorzien in vruchtbare samenwerking tussen de douaneautoriteiten, die zeer nuttig kan zijn bij douanesamenwerking bij rechtshandhaving ter bestrijding van grensoverschrijdende criminaliteit, 7. dat de nationale douaneautoriteiten bevoegd zijn voor toezicht en controle op het goederenverkeer dat de buitengrenzen van de Unie overschrijdt, en dat zij die rol vervullen samen met de agentschappen die toezicht en controle uitoefenen op het verkeer van personen; dat er bijgevolg een reële noodzaak is de douane een gelijkwaardige, complementaire rol te geven bij alle besprekingen en besluiten over alle vormen van grensoverschrijdend verkeer; 8. dat een gecoördineerde aanpak bij criminaliteitsbestrijding — waaronder het bijdragen aan terrorismebestrijding — binnen een ruimte van vrijheid, veiligheid en recht een nauwe en efficiënte multilaterale samenwerking vereist tussen de douane en andere rechtshandhavingsinstanties, onder meer de bevoegde EU-instanties en -agentschappen; 9. dat voor de effectieve bescherming van de economie en de veiligheid van de burgers van de Unie intensievere samenwerking en een sterker partnerschap met de bevoegde autoriteiten van derde landen nodig is, met name met de buurlanden van de Unie die kwetsbaar zijn voor criminele activiteiten; 10. dat de verdere economische groei van de Unie van verschillende factoren afhangt, onder meer effectieve douanesamenwerking bij rechtshandhaving; NEEMT MET VOLDOENING NOTA VAN: de successen die tot dusver met de steun van de Commissie in het kader van de douanesamenwerking zijn bereikt, zoals: a) de samenwerking op basis van de mogelijkheden die worden geboden door het bepaalde in de Overeenkomst inzake wederzijdse bijstand tussen de douaneadministraties (Napels II van 1997); b) de routinematige uitwisseling van informatie via het douane-informatiesysteem (DIS) of het referentiebestand van onderzoeksdossiers op douanegebied (ROD); en c) de resultaten van de gezamenlijke douaneoperaties (GDO) die door de douaneautoriteiten en andere rechtshandhavingsinstanties zijn uitgevoerd; BESLUIT: 1. een strategie uit te stippelen voor douanesamenwerking bij rechtshandhaving in de toekomst, met als doel de maatregelen vast te stellen die moeten worden genomen om douanesamenwerking en samenwerking met andere rechtshandhavingsinstanties verder te verbeteren, en de rol van de douane als leidende instantie voor de controle op het verkeer van goederen in de ruimte van vrijheid, veiligheid en recht te versterken, teneinde tot een effectievere bescherming van de burgers van de Unie, hun leven en hun gezondheid te komen, en de economie van de Unie te beschermen tegen smokkel, fraude en andere bedreigingen die worden veroorzaakt door het bestaan en de activiteiten van de georganiseerde criminaliteit, aan de hand van de volgende doelstellingen: a) nader ontwikkelen van een specifieke aanpak van douanesamenwerking bij rechtshandhaving die de douaneautoriteiten van de EU in staat zou stellen criminaliteit effectiever te bestrijden en onmiddellijk maatregelen te nemen tegen nieuwe bedreigingen; b) alle juridische, technische of operationele mogelijkheden verkennen om de bijdrage die de douane kan leveren aan de strijd tegen de georganiseerde criminaliteit te consolideren, en de bestaande maatregelen verder ontwikkelen, onder meer door te bezien of er behoefte is aan een meer gecoördineerd en effectiever gezamenlijk optreden, op initiatief van en uitgevoerd door de douaneautoriteiten van de EU, met het oog op de bestrijding van grensoverschrijdende en transnationale criminele activiteiten in al hun aspecten; c) intensiever gebruik van systemen voor informatie-uitwisseling tussen douaneautoriteiten bevorderen en zich beraden over nadere ontwikkelingen die de reactie van de douane bij de bestrijding van grensoverschrijdende georganiseerde criminaliteit effectiever zouden maken; d) een gemeenschappelijke aanpak ontwikkelen voor de onderlinge opleiding van douaneautoriteiten om, waar nodig, en met name op het gebied van onderzoek en operationele samenwerking, hun effectiviteit bij de bestrijding van georganiseerde criminaliteit te verbeteren; e) een uitgebreidere aanpak op EU-niveau te ontwikkelen om ter ondersteuning van de activiteiten van de douane bij de bestrijding van criminaliteit (met betrekking tot de daarbij gebruikte methoden, apparatuur en technologie) en in voorkomend geval wetgeving voor te stellen; f) praktische stappen zetten om die nieuwe samenwerkingsmaatregelen uit te voeren, met als doel de operationele samenwerking te verbeteren en te zorgen voor een daadwerkelijke inzet aan de buitengrenzen van de EU; en verdere steun voor het organiseren van GDO's overwegen om dreigingsevaluaties op te stellen of meerjarige initiatieven uit te voeren; g) de inbreng van de douaneautoriteiten bij het werk van het Permanent Comité operationele samenwerking op het gebied van de binnenlandse veiligheid (COSI) vergroten, zodat zij maximaal bijdragen aan de bestrijding van georganiseerde criminaliteit en de bescherming van de gezondheid, veiligheid en beveiliging van de burgers van de Unie; h) het vertrouwen van de bevolking in de douane stimuleren door de tastbare resultaten van douanesamenwerking te tonen en meer besef bij te brengen van het belang van de douane bij rechtshandhaving; 2. de nodige maatregelen te nemen om, in voorkomend geval, een gedetailleerd actieplan op te stellen, te actualiseren, te monitoren en te evalueren, opdat de algemene streefdoelen en doelstellingen van de strategie worden bereikt; VERZOEKT: 1. de douaneautoriteiten en andere met de uitvoering van de douanewetgeving belaste autoriteiten van de lidstaten, die strategie uit te voeren en het actieplan te implementeren, met bijzondere aandacht voor het ontwikkelen van gemeenschappelijke methoden, en de informatie-uitwisseling verder te bevorderen; 2. de douaneautoriteiten en andere rechtshandhavingsautoriteiten van de lidstaten, alsook de bevoegde instanties en agentschappen van de EU, alles in het werk te stellen om de samenwerking onderling en met derde landen op het gebied van preventie, onderzoek, opsporing en vervolging van grensoverschrijdende criminele activiteiten te intensiveren; 3. de Commissie, actief bij te dragen aan de uitvoering van deze strategie, en daarbij ten volle haar deel van de gezamenlijke bevoegdheid te benutten, en zo veel mogelijk financiële, technische en logistieke steun te blijven verlenen voor de uitvoering van deze strategie; 4. Europol, de met rechtshandhaving verband houdende aspecten van het douanewerk in ogenschouw te nemen bij het ontwikkelen van toekomstige dreigingsevaluaties van zware en georganiseerde criminaliteit en andere initiatieven. Deze resolutie komt in de plaats van de resolutie van 23 oktober 2009 inzake een versterkte strategie voor douanesamenwerking. ( 1 ) PB C 115 van 4.5.2010, blz. 1 . ( 2 ) doc. 8895/10 JAI 335. ( 3 ) doc. 10118/10 JAI 461. ( 4 ) doc. 7120/10 CO EUR-PREP 8 JAI 182, op 25 en 26 februari 2010 door de Raad aangenomen en op 25 en 26 maart 2010 door de Europese Raad onderschreven. ( 5 ) doc. 8096/11 JAI 183 ENFOCUSTOM 18. ( 6 ) PB C 260 van 30.10.2009, blz. 1 . ( 7 ) doc. 8762/08 UD 71 ECOFIN 151. ( 8 ) PB L 323 van 10.12.2009, blz. 20 . ( 9 ) PB L 386 van 29.12.2006, blz. 89 .",
  "source": "EUR LEX"
}