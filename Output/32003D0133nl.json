{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0133:NL:HTML\">",
  "content": "EUR-Lex - 32003D0133 - NL Avis juridique important | 32003D0133 2003/133/EG: Besluit van het Europees Parlement en de Raad van 19 december 2002 over het gebruik van het flexibiliteitsinstrument overeenkomstig punt 24 van het Interinstitutioneel Akkoord van 6 mei 1999 Publicatieblad Nr. L 053 van 28/02/2003 blz. 0043 - 0044 Besluit van het Europees Parlement en de Raad van 19 december 2002 over het gebruik van het flexibiliteitsinstrument overeenkomstig punt 24 van het Interinstitutioneel Akkoord van 6 mei 1999 (2003/133/EG) HET EUROPEES PARLEMENT EN DE RAAD VAN DE EUROPESE UNIE, Gelet op het Interinstitutioneel Akkoord van 6 mei 1999 tussen het Europees Parlement, de Raad en de Commissie over de begrotingsdiscipline en de verbetering van de begrotingsprocedure(1), en met name op punt 24, Gezien het voorstel van de Commissie, Overwegende hetgeen volgt: (1) Nadat de visserijovereenkomst tussen de Europese Unie en het Koninkrijk Marokko niet was verlengd, werd een specifieke actie voor de omschakeling van de Spaanse en de Portugese vloot goedgekeurd voor een bedrag van 197 miljoen EUR. Op de overlegvergadering tussen de Raad en een delegatie van het Parlement, met deelname van de Commissie, op 21 en 22 november 2001 besloot de begrotingsautoriteit 27 miljoen hiervan op te voeren in de begroting 2003. (2) De maatregelen voor de omschakeling van de Spaanse en de Portugese vloot vallen onder rubriek 2 \"Structurele maatregelen\", subrubriek \"Structuurfondsen\", van de financiële vooruitzichten. (3) Overeenkomstig punt 12, tweede alinea, van het Interinstitutioneel Akkoord over de begrotingsdiscipline en de verbetering van de begrotingsprocedure laten de kredieten voor de acties van rubriek 2 \"Structurele maatregelen\" van de financiële vooruitzichten geen ruimte over onder het maximum. (4) Op de overlegvergadering van 25 november 2002 hebben het Parlement en de Raad overschrijving nr. 51/2002 goedgekeurd, waardoor 14991760 EUR aan niet-bestede kredieten van de begroting 2002 worden overgeschreven naar artikel B2-2 0 0. Bovendien gaan zij ermee akkoord het resterende bedrag van 12008240 EUR in artikel B2-2 0 0 op de begroting 2003 op te voeren. Aangezien dat bedrag boven het maximumbedrag van rubriek 2 voor 2003 komt te liggen, moet het door het flexibiliteitsinstrument worden gefinancierd. (5) In het bijzonder voor de omschakeling van de Spaanse en de Portugese vloot is het passend om een uitzondering te maken op de algemene regel van het Interinstitutioneel Akkoord dat \"in de regel ... het flexibiliteitsinstrument niet gedurende twee achtereenvolgende begrotingsjaren voor hetzelfde doel (behoort) te worden gebruikt\", BESLUITEN: Artikel 1 Voor de algemene begroting van de Europese Unie voor het begrotingsjaar 2003 (hierna: \"de begroting 2003\") wordt het flexibiliteitsinstrument gebruikt om 12008240 EUR aan vastleggingskredieten te verschaffen. Dit bedrag zal worden gebruikt voor de financiering van de gerichte maatregel ter bevordering van de omschakeling van vaartuigen en vissers die tot in 1999 afhankelijk waren van de visserijovereenkomst met Marokko, welke valt onder de rubriek \"Structurele maatregelen\" van de financiële vooruitzichten en artikel B2-2 0 0 van de begroting 2003. Artikel 2 Dit besluit wordt op dezelfde datum als de begroting 2003 bekendgemaakt in het Publicatieblad van de Europese Unie. Gedaan te Straatsburg, 19 december 2002. Voor het Europees Parlement De voorzitter P. Cox Voor de Raad De voorzitter T. Pedersen (1) PB C 172 van 18.6.1999, blz. 1.",
  "source": "EUR LEX"
}