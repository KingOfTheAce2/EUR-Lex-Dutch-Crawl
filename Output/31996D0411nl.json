{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0411:NL:HTML\">",
  "content": "EUR-Lex - 31996D0411 - NL Avis juridique important | 31996D0411 96/411/EG: Beschikking van de Raad van 25 juni 1996 betreffende de verbetering van de communautaire landbouwstatistiek Publicatieblad Nr. L 162 van 01/07/1996 blz. 0014 - 0020 BESCHIKKING VAN DE RAAD van 25 juni 1996 betreffende de verbetering van de communautaire landbouwstatistiek (96/411/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 43, Gezien het voorstel van de Commissie (1), Gezien het advies van het Europees Parlement (2), Gelet op Beschikking 93/494/EEG van de Raad van 22 juli 1993 betreffende het kaderprogramma van prioritaire maatregelen op het gebied van de statistische informatie (1993-1997) (3), inzonderheid op artikel 4, onder a), Overwegende dat in het bij Beschikking 93/464/EEG goedgekeurde kaderprogramma 1993-1997, naast andere vereisten, ook wordt gesteld dat gezorgd moet worden voor de beste aanwending van de aan de landbouwstatistiek bestede middelen door het in de praktijk brengen van de conclusies van de screening die is uitgevoerd in het kader van het vorig statistisch programma dat werd goedgekeurd bij de resolutie van de Raad van 19 juni 1989 betreffende de tenuitvoerlegging van een programma van prioritaire maatregelen op het gebied van de statistische informatie: Statistisch Programma van de Europese Gemeenschappen 1989-1992 (4); Overwegende dat deze screening de belangrijkste aspecten aan het licht heeft gebracht van de veranderingen die in de communautaire landbouwstatistiek moeten worden aangebracht; Overwegende dat deze veranderingen betrekking hebben op sommige van de voornaamste gebieden waar bezuinigingen mogelijk zijn en waar zich nieuwe of toegenomen behoeften voordoen; dat deze veranderingen aan overeengekomen algemene beginselen moeten voldoen; Overwegende dat de nationale aanpassingen op communautair niveau moeten worden gecoördineerd om te verzekeren dat: a) de gegevens voor elke Lid-Staat voldoende betrouwbaar en tussen de diverse Staten voldoende vergelijkbaar blijven, b) de veranderingen die in de wetgeving van de Raad zouden moeten worden aangebracht, tijdig door de Commissie kunnen worden geïdentificeerd, voorbereid en voorgesteld en dat de Commissie ook tijdig de uitvoeringsregelingen vaststelt, c) de door de verschillende Lid-Staten uitgevoerde methodologische studies naar doelmatige methoden om aan de nieuwe informatiebehoeften te voldoen, passend zijn, d) bij de programmering van nationale activiteiten rekening wordt gehouden met het algemeen communautair belang, e) de financiële middelen van de Gemeenschap om de uitvoering van dit programma te vergemakkelijken op de meest efficiënte wijze worden gebruikt bij wijze van aanvulling op andere nationale kredieten; Overwegende dat deze coördinatie het best kan worden verwezenlijkt binnen een formele structuur waarbinnen de technische beperkingen en voorkeuren gezamenlijk bestudeerd worden en besluiten worden genomen die de nationale en de communautaire belangen met elkaar verzoenen; Overwegende dat een financiële bijdrage van de Gemeenschap aan de Lid-Staten, naar gelang van hun feitelijke behoeften, nodig is om de verwezenlijking van de vereiste veranderingen te vergemakkelijken; Overwegende dat er om de gewenste bezuinigingen te bereiken aanpassingen in de technische uitvoering van bepaalde enquêtes nodig kunnen zijn; dat deze aanpassingen kunnen worden toegestaan, mits bepaalde waarborgen in acht worden genomen; Overwegende dat voorzien moet worden in de mogelijkheid van een verlenging van deze beschikking in het kader van het volgende kaderprogramma van prioritaire maatregelen op het gebied van de statistische informatie voor de jaren na 1997; Overwegende dat de verdeling van taken tussen de Commissie en de Lid-Staten volledig strookt met het subsidiariteitsbeginsel, HEEFT DE VOLGENDE BESCHIKKING VASTGESTELD: Artikel 1 Doel Teneinde de communautaire landbouwstatistiek beter te doen beantwoorden aan de uit de hervorming van het gemeenschappelijk landbouwbeleid voortvloeiende informatiebehoeften, nemen de Lid-Staten, binnen de beschikbare middelen, passende maatregelen om hun nationale landbouwstatistieken aan te passen. In dit verband houden de Lid-Staten rekening met de in de bijlagen I en II van deze beschikking genoemde werkgebieden en met de in bijlage III genoemde doelstellingen, kenmerken en criteria. Artikel 2 Rol van de Commissie In overleg met de Lid-Staten: a) stelt de Commissie een gezamenlijk plan voor de coördinatie van taken en het algemene kader voor de nodige methodologische beschrijvingen op; b) verifieert zij de kwaliteit en de vergelijkbaarheid van de gegevens; c) identificeert zij en geeft zij uitvoering aan acties op communautair niveau die in het kader van deze beschikking belangrijk zijn. Artikel 3 Tijdschema en procedure Het in artikel 1 bedoelde aanpassingsproces van de communautaire landbouwstatistiek begint in de periode 1996-1997. Dit proces wordt door de Commissie gecoördineerd door middel van technische actieplannen overeenkomstig artikel 4. Na deze periode kan de Raad, in overeenstemming met de in artikel 11 bedoelde voorstellen van de Commissie, tot een verlenging besluiten. Artikel 4 Technische actieplannen voor de landbouwstatistiek 1. De Commissie stelt elk jaar volgens de procedure van artikel 10 een technisch actieplan voor de landbouwstatistiek op. Deze plannen omvatten de op grond van artikel 1 door de Lid-Staten uit te voeren acties. De beschikbare middelen worden zodanig aangewend dat de kosteneffectiviteit van de communautaire landbouwstatistiek optimaal wordt verbeterd en dat aan de eisen van het communautaire recht en van informele overeenkomsten, alsmede aan nieuwe informatiebehoeften wordt voldaan. 2. Elk jaarlijks technisch actieplan omvat een gedetailleerd werkplan voor het volgende jaar en een indicatief tijdschema voor de twee jaar daarna. In het plan wordt rekening gehouden met: a) de bestaande verplichtingen voor de desbetreffende jaren, bij voorbeeld opgave en frequentie van de door de Lid-Staten uit te voeren communautaire enquêtes en andere aan de Commissie te verstrekken gegevens; b) stukken van de Lid-Staten zoals bepaald in artikel 5, onder b) en c); c) de voor elk van de genoemde acties benodigde middelen en de beschikbare middelen. Artikel 5 Verslagen van de Lid-Staten De Lid-Staten dienen elk jaar (jaar n) uiterlijk op 31 maart de volgende stukken in: a) een beknopt verslag over de uitvoering van de voor het voorgaande jaar (jaar n - 1) overeengekomen acties, b) een bondige beschrijving van de voor het volgende jaar (jaar n + 1) voorgestelde acties, c) een mededeling over de belangrijke activiteiten die in de twee jaren daarna (jaren n + 2 en n + 3) in het kader van deze beschikking zijn geprogrammeerd of voorgenomen. In de beschrijving wordt aangegeven welke veranderingen worden aangebracht in de uitvoeringsmethoden, welke werkzaamheden verricht moeten worden, de verwachte moeilijkheden en de voorstellen om deze te verhelpen, de consequenties voor de nationale en communautaire middelen en de voorstellen voor verbeteringen op communautair niveau. Er moet worden aangegeven voor welke acties financiële steun van de Gemeenschap nodig is. Volgens de procedure van artikel 10 stelt de Commissie vereenvoudigde modellen op om het opstellen van genoemde verslagen te vergemakkelijken. Artikel 6 Financiële bepalingen 1. De Gemeenschap draagt bij in de kosten van de Lid-Staten voor het aanpassen van de nationale stelsels voor de landbouwstatistiek of voor voorbereidende werkzaamheden in verband met nieuwe of toegenomen behoeften, voor zover een en ander deel uitmaakt van een technisch actieplan. 2. De communautaire bijdrage voor elke Lid-Staat wordt jaarlijks door de Commissie bepaald, rekening houdende met het technisch actieplan en volgens de procedure van artikel 10. 3. De bijdrage wordt jaarlijks aan de Lid-Staten beschikbaar gesteld na indiening van het jaarverslag betreffende de uitvoering van de maatregelen van het afgelopen jaar en na goedkeuring daarvan door de Commissie. In samenwerking met de bevoegde autoriteiten van de Lid-Staten voert de Commissie ter plekke elke vorm van controle uit welke zij nodig acht. Artikel 7 Flexibiliteit In de gevallen waarin dit nodig is om de doelstellingen van deze beschikking te verwezenlijken, kan de Commissie, gedurende de door het technisch actieplan bestreken periode en volgens de procedure van artikel 10, de aanvraag van een Lid-Staat goedkeuren om een of meer van de volgende elementen van de in bijlage IV bedoelde enquêtes aan te passen: bestreken regio's, territoriale onderverdelingen, definities, enquêtemethodologie, enquêtedatum, lijst van kenmerken en grootteklassen. Artikel 8 Aanpassing aan nieuwe omstandigheden De Commissie kan volgens de procedure van artikel 10 bijlage I (gebieden waarop bezuinigingen mogelijk worden geacht) en bijlage II (gebieden waarop zich nieuwe of toegenomen behoeften voordoen) wijzigen. Zij brengt het Europees Parlement en de Raad op de hoogte van deze wijzigingen. Artikel 9 Rol van het Permanent Comité voor de landbouwstatistiek Het bij Besluit 72/279/EEG (5) ingestelde Permanent Comité voor de landbouwstatistiek vergadert ten minste eenmaal per jaar over de volgende punten: a) de door de Lid-Staten ingediende verslagen over de uitvoering van de acties in het voorafgaande jaar, b) de door de Lid-Staten voor het volgende jaar voorgestelde acties en de vooruitzichten voor de twee jaren daarna, c) het technisch actieplan voor het volgende jaar, d) de financiële bijdrage van de Gemeenschap uit hoofde van artikel 6 van deze beschikking, e) de eventuele wijzigingen van de bijlagen I en II. Artikel 10 Uitvoeringsbepalingen De Commissie keurt de voor de tenuitvoerlegging van deze beschikking vereiste maatregelen goed. De Commissie wordt bijgestaan door het Permanent Comité voor de landbouwstatistiek, hierna het \"comité\" genoemd. De vertegenwoordiger van de Commissie legt het comité een ontwerp voor van de te nemen maatregelen. Het comité brengt advies uit over dit ontwerp binnen een termijn die de voorzitter kan vaststellen naar gelang van de urgentie van de materie. Het comité spreekt zich uit met de meerderheid van stemmen die in artikel 148, lid 2, van het Verdrag is voorgeschreven voor de aanneming van de besluiten die de Raad op voorstel van de Commissie dient te nemen. Bij de stemming in het comité worden de stemmen van de vertegenwoordigers van de Lid-Staten gewogen overeenkomstig genoemd artikel. De voorzitter neemt niet aan de stemming deel. De Commissie stelt de beoogde maatregelen vast wanneer zij in overeenstemming zijn met het advies van het comité. Wanneer de beoogde maatregelen niet in overeenstemming zijn met het advies van het comité of indien geen advies is uitgebracht, dient de Commissie onverwijld bij de Raad een voorstel in betreffende de te nemen maatregelen. De Raad besluit met gekwalificeerde meerderheid van stemmen. Indien de Raad drie maanden na de indiening van het voorstel bij de Raad geen besluit heeft genomen, worden de voorgestelde maatregelen door de Commissie vastgesteld. Artikel 11 Verslag Vóór 1 november 1997 dient de Commissie, na raadpleging van het Permanent Comité voor de landbouwstatistiek, bij het Europees Parlement en de Raad een verslag in over de uitvoering van deze beschikking, zo nodig vergezeld van voorstellen tot verlenging ervan. Artikel 12 Deze beschikking is gericht tot de Lid-Staten. Gedaan te Luxemburg, 25 juni 1996. Voor de Raad De Voorzitter M. PINTO (1) PB nr. C 336 van 14. 12. 1995, blz. 6. (2) Advies uitgebracht op 24 mei 1996 (PB nr. C 166 van 10. 6. 1996). (3) PB nr. L 219 van 28. 8. 1993, blz. 1. (4) PB nr. C 161 van 28. 6. 1989, blz. 1. (5) PB nr. L 179 van 7. 8. 1972, blz. 2. BIJLAGE I GEBIEDEN WAAROP BEZUINIGINGEN MOGELIJK WORDEN GEACHT (1) 1. Landbouwstructuurenquêtes: vereenvoudigen en herstructureren van de lijst van kenmerken, met name voor tussentijdse enquêtes. 2. Enquête naar de wijnbouwoppervlakten: vereenvoudiging van het programma van statistische tabellen. 3. Fruitboomenquêtes: beperken van de verplichtingen inzake tussentijdse enquêtes. 4. Indexcijfers van het landbouwinkomen: schrappen van de eerste gesplitste schattingen in oktober en schrappen van bepaalde details van minder belang. 5. Totaal inkomen van de landbouwhuishoudens: grotere flexibiliteit op het gebied van frequentie en doelconcepten. 6. Enquêtes over dierlijke produktie: toepassing van het \"agriflex\"-concept, met andere woorden aanpassing van de enquêtefrequentie aan de grootte van de veestapel in elk land. 7. Zuivelstatistiek: schrappen van weekstatistieken; schrappen van statistieken over caseïne; beperken van sommige jaarstatistieken en vereenvoudiging van de zuivelstructuurstatistieken. (1) Bepaald in het overzicht van landbouwstatistieken opgesteld in het kader van het statistisch programma van de Gemeenschap 1989-1992. Sommige van de bezuinigingen zijn sinds het begin van deze actie al gerealiseerd. BIJLAGE II GEBIEDEN WAAROP ZICH NIEUWE OF TOEGENOMEN BEHOEFTEN VOORDOEN (1) Onderwerpen 1. Enquête over de landbouwstructuren: aanpassing van de lijst van kenmerken om rekening te houden met de nieuwe behoeften (activiteiten buiten het landbouwbedrijf, landbouwmilieu-indicatoren, verdere geografische uitsplitsing, met name voor de basisenquêtes). 2. Eerste schattingen van de beoogde inzaaiingen en aanplantingen van de voornaamste produkten aan het begin van de winter. 3. Betere en snelle toezending van de produktiestatistieken in bepaalde sectoren (groenten en fruit, wijn, eieren en pluimvee, bloemen). 4. Verbetering van de statistieken over het verbruik, het niveau en de schommelingen van de voorraden van de belangrijkste produkten, om te komen tot het regelmatig opstellen van voorzieningsbalansen voor geheel Europa. 5. Diervoeding: het wegwerken van achterstanden bij de voederbalansen. 6. Ontwikkeling van beter geharmoniseerde communautaire bosbouwstatistieken. 7. Statistieken van landbouwprijzen: nieuwe selectie van de absolute-prijsreeksen rekening houdend met de technische vooruitgang en de economische veranderingen. Methodologie 8. Betere en nieuwe methoden om de Lid-Staten in staat te stellen op een meer efficiënte wijze te voldoen aan de huidige informatiebehoeften en aan eventuele nieuwe informatiebehoeften, bij voorbeeld vereenvoudigde enquêtes, administratieve gegevens, panel-enquêtes en teledetectie. (1) Bepaald in het overzicht van de landbouwstatistieken opgesteld in het kader van het statistisch programma van de Gemeenschap 1989-1992. N.B.: Voor nieuwe statistische verplichtingen zijn telkens afzonderlijke juridische instrumenten van de Raad vereist. BIJLAGE III DOELSTELLINGEN, KENMERKEN EN CRITERIA VAN HET STELSEL VOOR DE COMMUNAUTAIRE LANDBOUWSTATISTIEK Permanente verbetering 1. De communautaire landbouwstatistiek zal steeds kosteneffectiever worden en steeds meer voldoen aan de behoeften van de Gemeenschap en van derde landen op het gebied van statistische landbouwinformatie. Vergelijkbaarheid en kwaliteit van de resultaten 2. De communautaire landbouwstatistiek zal permanente kwaliteitscontrole inhouden om te verzekeren dat de gegevens voldoen aan de specifieke behoeften. Meer bepaald kan Lid-Staten worden verzocht om de Commissie en andere Lid-Staten inlichtingen te verstrekken over hun statistische methoden en over de geschiktheid daarvan. Enquêtelast 3. De communautaire landbouwstatistiek zal, rekening houdend met de informatiebehoeften, de enquêtelast zo beperkt mogelijk houden. Integratie van landbouwstatistieken en andere activiteiten 4. Door de verbetering van de communautaire landbouwstatistiek zal het gemakkelijker worden om: a) uit statistieken op andere gebieden te putten, b) gegevens voor algemene statistische stelsels te leveren, c) gebruik te maken van de voorzieningen voor de landbouwstatistiek om informatie te verzamelen die voor andere gebieden vereist is. Complementariteit tussen communautaire en nationale stelsels 5. Op basis van de nationale statistische stelsels voor de landbouwstatistiek kunnen gegevens worden verzameld en aan de Commissie verstrekt die op communautair niveau officieel niet worden verlangd. Ook kunnen bepaalde, rechtstreeks op communautair niveau ontwikkelde toepassingen (bij voorbeeld Eurofarm, SPEL) worden gebruikt om de Lid-Staten informatie te verschaffen die op nationaal niveau niet beschikbaar is. Concentratie op hoofdzaken 6. De hoeveelheid informatie die elke Lid-Staat verstrekt, kan verschillen naar gelang van het belang van het verschijnsel op regionaal, nationaal en communautair niveau. Meest efficiënte nationale aanpak 7. De Lid-Staten kunnen de basisgegevens verzamelen volgens de statistische methode die het efficiëntst is, rekening houdend met de vereiste definitie, termijn en nauwkeurigheid (die zijn onderworpen aan de in punt 2 bedoelde controles). Optimalisering 8. De specifieke behoeften van de Gemeenschap, zoals bepaald in diverse communautaire juridische instrumenten en informele overeenkomsten, vormen op zich geen optimaal stelsel. Elke Lid-Staat zorgt er op zijn eigen manier voor dat zijn nationaal stelsel van landbouwstatistieken optimaal aan de communautaire behoeften beantwoordt. De communautaire behoeften mogen het streven naar nationale optimalisering niet onnodig in de weg staan. BIJLAGE IV VOORNAAMSTE VERORDENINGEN EN RICHTLIJNEN VAN DE RAAD BETREFFENDE DE LANDBOUWSTATISTIEK >RUIMTE VOOR DE TABEL>",
  "source": "EUR LEX"
}