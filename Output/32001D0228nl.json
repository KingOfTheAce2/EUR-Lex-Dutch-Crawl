{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0228:NL:HTML\">",
  "content": "EUR-Lex - 32001D0228 - NL Avis juridique important | 32001D0228 2001/228/EG: Beschikking van de Raad van 12 maart 2001 waarbĳ Nederland wordt gemachtigd om overeenkomstig de procedure van artikel 8, lid 4, van Richtlĳn 92/81/EEG in het jaar 2000 een gedifferentieerd tarief van het accĳnsrecht op het dieselverbruik van taxi's toe te passen Publicatieblad Nr. L 084 van 23/03/2001 blz. 0033 - 0033 Beschikking van de Raad van 12 maart 2001 waarbij Nederland wordt gemachtigd om overeenkomstig de procedure van artikel 8, lid 4, van Richtlijn 92/81/EEG in het jaar 2000 een gedifferentieerd tarief van het accijnsrecht op het dieselverbruik van taxi's toe te passen (2001/228/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Richtlijn 92/81/EEG van de Raad van 19 oktober 1992 betreffende de harmonisatie van de structuur van de accijns op minerale oliën(1), en met name op artikel 8, lid 4, Gezien het voorstel van de Commissie, Overwegende hetgeen volgt: (1) Overeenkomstig artikel 8, lid 4, van Richtlijn 92/81/EEG kan de Raad op voorstel van de Commissie met eenparigheid van stemmen besluiten dat een lidstaat uit specifieke beleidsoverwegingen verdere vrijstellingen of verlagingen van het accijnsrecht op minerale oliën mag invoeren. (2) Nederland heeft verzocht om toestemming om een gedifferentieerd accijnsrecht op het gasolieverbruik van taxi's tijdens het jaar 2000 te mogen opleggen. Er wordt een degressieve terugbetaling van ten hoogste 0,14 NLG per liter gasolie voor alle in Nederland rijdende taxi's overwogen. (3) Het in artikel 5 van Richtlijn 92/82/EG van de Raad van 19 oktober 1992 betreffende de onderlinge aanpassing van de accijnstarieven voor minerale oliën bedoelde minimumaccijnsrecht wordt door de maatregel nageleefd(2). (4) Het bedrag van de terugbetaling is lager dan dat van de prijsverhoging van de brandstof aan de pomp. De maatregel heeft dus een evenredig karakter. (5) De Commissie en alle lidstaten zijn van oordeel dat de toepassing van een gedifferentieerd tarief van het accijnsrecht op het gasolieverbruik van taxi's in het jaar 2000 niet tot concurrentiedistorties leidt en de werking van de interne markt niet belemmert. Aangezien de afwijking beperkt blijft tot taxi's, waarvan de activiteit per definitie een lokaal karakter heeft, heeft zij geen weerslag op het intracommunautaire handelsverkeer. (6) De overige lidstaten zijn in kennis gesteld van bovenstaande informatie, HEEFT DE VOLGENDE BESCHIKKING GEGEVEN: Artikel 1 1. Overeenkomstig artikel 8, lid 4, van Richtlijn 92/81/EEG wordt Nederland gemachtigd een gedifferentieerd en degressief accijnsrecht van ten hoogste 0,14 NLG per liter op het gasolieverbruik van taxi's van 1 januari 2000 tot 31 december 2000 toe te passen. 2. Bij de vaststelling van dit gedifferentieerd tarief dienen de voorschriften van Richtlijn 92/82/EEG en met name de in artikel 5 bedoelde minimumtarieven te worden nageleefd. Artikel 2 Deze beschikking is van toepassing met ingang van 1 januari 2000. Artikel 3 Deze beschikking is gericht tot Nederland. Gedaan te Brussel, 12 maart 2001. Voor de Raad De voorzitter B. Ringholm (1) PB L 316 van 31.10.1992, blz. 12. Richtlijn laatstelijk gewijzigd bij Richtlijn 94/74/EG (PB L 365 van 31.12.1994, blz. 46). (2) PB L 316 van 31.10.1992, blz. 19. Richtlijn gewijzigd bij richtlijn 94/74/EG.",
  "source": "EUR LEX"
}