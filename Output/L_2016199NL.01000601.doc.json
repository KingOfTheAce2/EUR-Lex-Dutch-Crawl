{
  "url": "http://www.w3.org/1999/xhtml\"><!--",
  "content": "L_2016199NL.01000601.xml 26.7.2016 NL Publicatieblad van de Europese Unie L 199/6 UITVOERINGSVERORDENING (EU) 2016/1212 VAN DE COMMISSIE van 25 juli 2016 tot vaststelling van technische uitvoeringsnormen met betrekking tot standaardprocedures en modelformulieren voor het indienen van informatie overeenkomstig Richtlijn 2009/65/EG van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2009/65/EG van het Europees Parlement en de Raad van 13 juli 2009 tot coördinatie van de wettelijke en bestuursrechtelijke bepalingen betreffende bepaalde instellingen voor collectieve belegging in effecten (icbe's) ( 1 ) , en met name artikel 99 sexies, lid 3, Overwegende hetgeen volgt: (1) Het is raadzaam te voorzien in gemeenschappelijke procedures en formulieren voor het verstrekken van informatie aan de Europese Autoriteit voor effecten en markten (ESMA) door de bevoegde autoriteiten over de sancties en andere maatregelen die zij opleggen als bedoeld in artikel 99 sexies van Richtlijn 2009/65/EG. (2) Om de ESMA in staat te stellen de informatie over sancties en maatregelen die overeenkomstig artikel 99 van Richtlijn 2009/65/EG zijn opgelegd, correct te herkennen en te registreren, moeten de bevoegde autoriteiten haar gedetailleerde en geharmoniseerde informatie over aangemelde sancties en maatregelen verstrekken. (3) Het is noodzakelijk om mogelijke dubbele rapportage en negatieve bevoegdheidsconflicten tussen verschillende rapporterende autoriteiten binnen een lidstaat te voorkomen. Het aanwijzen van één enkel contactpunt met de ESMA per lidstaat is het doeltreffendste en minst bezwarende middel om deze doelstelling te verwezenlijken. (4) Met het oog op het opnemen van nuttige informatie in het jaarverslag over de sancties en maatregelen die door de ESMA moeten worden gepubliceerd overeenkomstig artikel 99 sexies, lid 1, van Richtlijn 2009/65/EG, moeten de bevoegde autoriteiten de informatie melden door gebruik te maken van specifieke formulieren waarin duidelijk wordt aangegeven welke artikelen van Richtlijn 2009/65/EG zijn geschonden. (5) Bij de rapportage van administratieve sancties en maatregelen die in overeenstemming met artikel 99 sexies, lid 2, van Richtlijn 2009/65/EG openbaar zijn gemaakt, moeten de sancties en maatregelen duidelijk worden beschreven aan de hand van voldoende gegevens. Het is daarom raadzaam een formulier op te stellen dat de bevoegde autoriteiten daarvoor moeten gebruiken. (6) Deze verordening is gebaseerd op de ontwerpen van technische uitvoeringsnormen die de ESMA aan de Commissie heeft voorgelegd. (7) De ESMA heeft geen openbare publieksraadplegingen gehouden over de ontwerpen van technische uitvoeringsnormen waarop deze verordening is gebaseerd, en evenmin de potentiële kosten en baten geanalyseerd die gerelateerd zijn aan de invoering van de modelformulieren en standaardprocedures voor de betrokken bevoegde autoriteiten, omdat dat gezien het toepassingsgebied en de impact ervan onevenredig zou zijn, rekening houdend met het feit dat de adressaten van de technische uitvoeringsnormen alleen de bevoegde nationale autoriteiten in de lidstaten zouden zijn en geen marktdeelnemers. De ESMA heeft het advies ingewonnen van de Stakeholdergroep effecten en markten die overeenkomstig artikel 37 van Verordening (EU) nr. 1095/2010 van het Europees Parlement en de Raad ( 2 ) werd opgericht, HEEFT DE VOLGENDE VERORDENING VASTGESTELD: Artikel 1 Contactpunten 1.   Voor elke lidstaat wijzen de bevoegde autoriteiten één enkel contactpunt aan voor het verstrekken van de in de artikelen 2 en 3 bedoelde informatie en voor communicatie over alle kwesties met betrekking tot het indienen van dergelijke informatie. 2.   De bevoegde autoriteiten stellen de Europese Autoriteit voor effecten en markten (ESMA) in kennis van het in lid 1 bedoelde contactpunt. 3.   De ESMA wijst een contactpunt aan voor het ontvangen van de in artikel 2 bedoelde informatie en voor communicatie over alle kwesties met betrekking tot de ontvangst van de in de artikelen 2 en 3 bedoelde informatie. 4.   De ESMA publiceert het in lid 3 bedoelde contactpunt op haar website. Artikel 2 Jaarlijkse indiening van geaggregeerde informatie De bevoegde autoriteiten verstrekken de in artikel 99 sexies, lid 1, van Richtlijn 2009/65/EG bedoelde informatie aan de ESMA door middel van het formulier dat is opgenomen in bijlage I bij deze verordening. Die informatie omvat alle sancties en maatregelen die tijdens het voorgaande kalenderjaar zijn opgelegd. Het formulier wordt elektronisch ingevuld en uiterlijk op 31 maart van elk jaar per e-mail via het in artikel 1, lid 3, bedoelde contactpunt aan de ESMA gezonden. Artikel 3 Procedures en formulieren voor de rapportage 1.   De bevoegde autoriteiten melden de in artikel 99 sexies, lid 2, van Richtlijn 2009/65/EG bedoelde administratieve sancties en maatregelen aan de ESMA door middel van de bestaande interfaces van het informatietechnologiesysteem en de daarmee verband houdende, door de ESMA opgezette databank voor het beheer van de ontvangst, opslag en publicatie van informatie over die administratieve sancties en maatregelen in overeenstemming met artikel 99 sexies van Richtlijn 2009/65/EG. 2.   De administratieve sancties en maatregelen worden aan de ESMA voorgelegd in een rapportagebestand volgens het model dat in bijlage II is opgenomen. Artikel 4 Ongeldigverklaring en actualisering van verslagen 1.   Indien een bevoegde autoriteit een bestaand rapportagebestand dat zij eerder overeenkomstig artikel 3 bij de ESMA heeft ingediend, ongeldig wenst te verklaren, annuleert zij het bestaande verslag en dient zij een nieuw rapportagebestand in. 2.   Indien een bevoegde autoriteit een bestaand rapportagebestand dat zij eerder overeenkomstig artikel 3 bij de ESMA heeft ingediend, wenst te actualiseren, dient zij het rapportagebestand met de geactualiseerde informatie opnieuw in. Artikel 5 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juli 2016. Voor de Commissie De voorzitter Jean-Claude JUNCKER ( 1 ) PB L 302 van 17.11.2009, blz. 32 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). BIJLAGE I Formulier voor de jaarlijkse indiening van geaggregeerde informatie over alle opgelegde sancties en maatregelen Tekst van het beeld Geaggregeerde informatie over alle sancties en maatregelen die zijn opgelegd door [naam van de bevoegde autoriteit] in [jaar] VAN: Lidstaat: Bevoegde autoriteit: Adres: (Contactgegevens van de aangewezen contactpersoon) Naam: Telefoon: E-mail: AAN: ESMA (Contactgegevens van de aangewezen contactpersoon) Naam: Telefoon: E-mail: Geachte heer/mevrouw [naam] Overeenkomstig artikel 99 sexies, lid 1, van Richtlijn 2009/65/EG verstrek ik u geaggregeerde informatie over alle sancties en andere maatregelen die worden opgelegd door [naam van de bevoegde autoriteit]. Sancties: Artikel van Richtlijn 2009/65/EG, omgezet middels de nationale bepalingen die zijn geschonden Aantal in de verslagperiode opgelegde sancties Bedrag van de in de verslagperiode opgelegde sancties [nummer van het artikel, lid, alinea] [aantal sancties] [bedrag van de sancties (*)] Totaal sancties [totaal aantal sancties (†)] [totaalbedrag van de sancties (*) (†)] (*) Vul de waarde in euro of in de nationale valuta in. Als de sancties niet alleen betrekking hebben op inbreuken op het betrokken artikel van Richtlijn 2009/65/EG maar ook op andere bepalingen, voeg dan de vermelding „GEAGGREGEERD BEDRAG” toe bij elke waarde. (†) Aangezien de opgelegde sancties betrekking kunnen hebben op meer dan één wettelijke bepaling, is het mogelijk dat de som van de verschillende lijnen (aantal sancties/bedrag) niet overeenkomt met het totale aantal/bedrag van de opgelegde sancties. Tekst van het beeld Maatregelen: Artikel van Richtlijn 2009/65/EG, omgezet middels de nationale bepalingen die zijn geschonden Aantal in de verslagperiode opgelegde maatregelen [nummer van het artikel, lid, alinea] [aantal maatregelen] Totaal maatregelen [totaal aantal maatregelen (†)] (†) Aangezien de opgelegde maatregelen betrekking kunnen hebben op meer dan één wettelijke bepaling, is het mogelijk dat de som van de verschillende aantallen maatregelen niet overeenkomt met het totale aantal opgelegde maatregelen. Hoogachtend, [handtekening] BIJLAGE II Formulier voor de rapportage van openbaar gemaakte administratieve sancties of maatregelen Tekst van het beeld Veld Beschrijving Soort Rechtskader Acroniem van de wetgevingshandeling van de Unie op grond waarvan de administratieve sanctie of maatregel is opgelegd Verplicht Lidstaat Acroniem van de lidstaat van de bevoegde autoriteit die de administratieve sanctie of maatregel meldt Verplicht Identificatiecode entiteit Identificatiecode die wordt gebruikt voor de unieke identificatie van een juridische entiteit waaraan een administratieve sanctie of maatregel is opgelegd Verplicht Identificatie autoriteit Identificatiecode van de bevoegde autoriteit die de administratieve sanctie of maatregel meldt Verplicht Rechtskader entiteit Acroniem van de wetgevingshandeling van de Unie die van toepassing is op de entiteit waaraan de administratieve sanctie of maatregel is opgelegd Verplicht Volledige naam entiteit Volledige naam van de entiteit waaraan de administratieve sanctie of maatregel is opgelegd Facultatief Volledige naam persoon Volledige naam van de personen aan wie een administratieve sanctie of maatregel is opgelegd Verplicht (alleen voor natuurlijke personen) Sanctionerende nationale bevoegde autoriteit Acroniem van de bevoegde autoriteit die de administratieve sanctie of maatregel heeft opgelegd Verplicht Vrije tekst Tekst van de administratieve sanctie of maatregel in de hoofdtaal Verplicht Vrije tekst Tekst van de administratieve sanctie of maatregel in een andere taal (*) Facultatief Datum Datum waarop de administratieve sanctie of maatregel door de bevoegde autoriteit werd opgelegd Verplicht Einddatum Datum waarop de administratieve sanctie of maatregel afloopt Facultatief (*) Een andere taal kan een taal zijn die in de internationale financiële wereld gebruikelijk is of een andere officiële taal van de lidstaat.",
  "source": "EUR LEX"
}