{
  "url": "http://www.w3.org/1999/xhtml\"><!--",
  "content": "L_202500501NL.000101.fmx.xml Publicatieblad van de Europese Unie NL L-serie 2025/501 19.3.2025 UITVOERINGSVERORDENING (EU) 2025/501 VAN DE COMMISSIE van 18 maart 2025 tot instelling van een definitief antidumpingrecht en tot definitieve inning van het voorlopige antidumpingrecht op glasvezelgarens van oorsprong uit de Volksrepubliek China DE EUROPESE COMMISSIE, Gezien het verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (de “basisverordening”), en met name artikel 9, lid 4, Overwegende hetgeen volgt: 1. PROCEDURE 1.1. Inleiding (1) Op 16 februari 2024 heeft de Europese Commissie (“de Commissie”) op grond van artikel 5 van de basisverordening een antidumpingonderzoek geopend met betrekking tot de invoer in de Unie van glasvezelgarens van oorsprong uit de Volksrepubliek China (“China”, “de VRC” of “het betrokken land”). Zij heeft daartoe een bericht van inleiding gepubliceerd in het Publicatieblad van de Europese Unie ( 2 ) (“het bericht van inleiding”). (2) De Commissie heeft het onderzoek geopend naar aanleiding van een klacht die op 3 januari 2024 was ingediend door Glass Fibre Europe (“de klager”). De klacht werd ingediend namens de bedrijfstak van de Unie voor glasvezelgarens in de zin van artikel 5, lid 4, van de basisverordening. Het bij de klacht gevoegde bewijsmateriaal over de dumping en de aanmerkelijke schade als gevolg daarvan werd voldoende geacht om een onderzoek te openen. 1.2. Voorlopige maatregelen (3) Overeenkomstig artikel 19 bis van de basisverordening heeft de Commissie de belanghebbenden op 16 september 2024 een overzicht van de voorgestelde rechten verstrekt, alsook nadere gegevens over de berekening van de dumpingmarges en de marges die toereikend zijn om de schade voor de bedrijfstak van de Unie weg te nemen. De belanghebbenden werd verzocht binnen drie werkdagen hun opmerkingen over de juistheid van de berekeningen in te dienen. (4) Over de juistheid van de berekening zijn geen opmerkingen ontvangen. (5) Op 15 oktober 2024 stelde de Commissie bij Uitvoeringsverordening (EU) 2024/2673 van de Commissie ( 3 ) (“de voorlopige verordening”) voorlopige antidumpingrechten in op glasvezelgarens van oorsprong uit de Volksrepubliek China. 1.3. Vervolg van de procedure (6) Na de mededeling van de belangrijkste feiten en overwegingen op grond waarvan werd besloten een voorlopig antidumpingrecht in te stellen (“mededeling van de voorlopige bevindingen”) hebben de volgende belanghebbenden binnen de in artikel 2, lid 1, van de voorlopige verordening gestelde termijn schriftelijke opmerkingen over de voorlopige bevindingen ingediend: — de klager; — de gebruikers Proxim Plewka I Wspolnicy Spolka Komandytowa (“Proxim”), Kelteks d.o.o. (“Kelteks”), Rymatex sp. z o. o. (“Rymatex”), Tolnatext Fonalfeldolgozó es Műszakiszövet-gyártó Bt. (“Tolnatext”) en Vitrulan Holding GmbH (“Vitrulan”); — de niet-verbonden importeur FIBKO Sp. z o. o. (“FIBKO”). (7) De belanghebbenden die daartoe een verzoek indienden, kregen de gelegenheid te worden gehoord. Er vonden hoorzittingen plaats met de gebruikers Proxim en Kelteks. (8) Een derde gebruiker diende schriftelijke opmerkingen in en werd gehoord. De gebruiker verzocht echter om zijn opmerkingen vertrouwelijk te behandelen en verstrekte geen niet-vertrouwelijke samenvatting van de opmerkingen en de hoorzitting. Bijgevolg heeft de Commissie overeenkomstig artikel 19, lid 3, van de basisverordening de door deze gebruiker verstrekte informatie in haar analyse buiten beschouwing gelaten, aangezien uit geschikte bronnen niet afdoende kon worden aangetoond dat de informatie juist was. (9) De Commissie is doorgegaan met het verzamelen en controleren van alle informatie die zij voor haar definitieve bevindingen nodig achtte. Bij het vaststellen van de definitieve bevindingen heeft de Commissie de opmerkingen van de belanghebbenden in overweging genomen en waar passend haar voorlopige bevindingen herzien. (10) De Commissie heeft alle belanghebbenden ingelicht over de belangrijkste feiten en overwegingen op basis waarvan zij voornemens was een definitief antidumpingrecht in te stellen op glasvezelgarens van oorsprong uit de VRC (“mededeling van de definitieve bevindingen”). Alle partijen konden binnen een bepaalde termijn opmerkingen indienen over de mededeling van de definitieve bevindingen. (11) De belanghebbenden die daartoe een verzoek hadden ingediend, zijn tevens in de gelegenheid gesteld te worden gehoord. Er vonden hoorzittingen plaats met Solidian & Kelteks en Rymatex. 1.4. Argumenten inzake de opening van het onderzoek (12) Aangezien hierover geen opmerkingen werden ontvangen, werden de overwegingen 1 en 2 van de voorlopige verordening bevestigd. 1.5. Samenstelling van een steekproef (13) Na de mededeling van de voorlopige bevindingen merkte de klager op dat in overweging 8 de naam van een van de producenten in de Unie verkeerd was gespeld. De Commissie erkent dat Valmieras Stikla Skiedra AS de correcte naam is. (14) Aangezien er over de samenstelling van de steekproef geen andere opmerkingen werden ontvangen, werden de conclusies in de overwegingen 7 tot en met 18 van de voorlopige verordening bevestigd. 1.6. Individueel onderzoek (15) Na de mededeling van de voorlopige bevindingen heeft één Chinese producent-exporteur, Schaeffler Friction Products (Suzhou) Co., Ltd, gevraagd naar een individueel onderzoek. In strijd met het vereiste van artikel 17, lid 3, van de basisverordening heeft deze onderneming de vragenlijst voor producenten-exporteurs echter niet binnen de in het bericht van inleiding vermelde termijn beantwoord. Het verzoek werd derhalve afgewezen. 1.7. Antwoorden op de vragenlijsten en controlebezoeken (16) Na de mededeling van de voorlopige bevindingen werd krachtens artikel 16 van de basisverordening een controlebezoek ter plaatse verricht bij de gebruikers Proxim in Polen en RELATS, S.A.U. in Spanje. (17) De klager merkte op dat ook in overweging 24 van de voorlopige verordening de naam van een van de producenten in de Unie verkeerd was gespeld. De Commissie heeft erkend dat deze naam moet worden gerectificeerd. De correcte naam is Valmieras Stikla Skiedra AS, Valmiera, Letland. 1.8. Tijdvak van het nieuwe onderzoek en beoordelingsperiode (18) Aangezien hierover geen opmerkingen werden ontvangen, werd overweging 25 van de voorlopige verordening bevestigd. 2. BETROKKEN PRODUCT EN SOORTGELIJK PRODUCT (19) Overweging 26 van de voorlopige verordening bevat de definitie van het betrokken product. Het onderzoek heeft betrekking op glasvezelgarens, al dan niet getwist, met uitzondering van glasvezellonten, glasvezelkoorden en versneden vezels, momenteel ingedeeld onder de GN-codes ex 7019 13 00  en ex 7019 19 00  (Taric-codes 7019 13 00 10, 7019 13 00 15, 7019 13 00 20, 7019 13 00 25, 7019 13 00 30, 7019 13 00 50, 7019 13 00 87, 7019 13 00 94, 7019 19 00 30 en 7019 19 00 85). (20) De vezelkoorden, die, samen met glasvezellonten en gesneden strengen, geen deel uitmaken van de productomschrijving, zijn sterke glasvezelstructuren van textiel die zijn vervaardigd door het twisten, twijnen, slaan of vlechten van filamentgarens of stapelvezelgarens. (21) Wat de productomschrijving betreft, heeft gebruiker P-D Glasseiden GmbH Oschatz (“P-D Glasseiden”) op 13 november 2024 verzocht een product genaamd Compofil, een combinatie van glas- en thermoplastische vezels, van de productomschrijving uit te sluiten. Dat product wordt momenteel ingevoerd onder de GN-code 7019 19 00 . (22) Op basis van het door P-D Glasseiden verstrekte bewijsmateriaal en haar eigen onderzoek concludeerde de Commissie dat Compofil andere fysische, chemische en technische basiseigenschappen heeft dan het betrokken product en derhalve geen deel uitmaakt van het betrokken product. De bedrijfstak van de Unie was het met deze conclusie eens. (23) Op basis van bovenstaande overwegingen heeft de Commissie verduidelijkt dat Compofil niet onder de productomschrijving van het onderzoek valt. 3. DUMPING 3.1. Procedure voor de vaststelling van de normale waarde op grond van artikel 2, lid 6 bis, van de basisverordening (24) Na de mededeling van de voorlopige bevindingen heeft de Commissie geen opmerkingen ontvangen over de procedure om in dit geval de normale waarde vast te stellen op grond van artikel 2, lid 6 bis, van de basisverordening. (25) De voorlopige bevindingen van de Commissie in overweging 41 van de voorlopige verordening werden derhalve bevestigd. 3.2. Normale waarde (26) Na de mededeling van de voorlopige bevindingen heeft de Commissie geen opmerkingen ontvangen over overweging 43, waarin de voorwaarden van artikel 2, lid 6 bis, van de basisverordening zijn uiteengezet. (27) De voorlopige bevindingen van de Commissie in overweging 43 van de voorlopige verordening worden derhalve bevestigd. 3.2.1. Bestaan van verstoringen van betekenis (28) Na de mededeling van de voorlopige bevindingen heeft de Commissie geen opmerkingen ontvangen over het bestaan van verstoringen van betekenis. De voorlopige bevindingen in overweging 70 van de voorlopige verordening werden derhalve bevestigd. 3.2.2. Representatief land (29) Na de mededeling van de voorlopige bevindingen heeft de Commissie geen opmerkingen ontvangen over de selectie van het representatieve land. De voorlopige bevindingen in overweging 92 van de voorlopige verordening werden derhalve bevestigd. 3.2.3. Bronnen voor de vaststelling van niet-verstoorde kosten 3.2.3.1.   Grondstoffen (30) Na de mededeling van de voorlopige bevindingen verwees de klager naar overweging 105 van de voorlopige verordening en herhaalde hij zijn verzoek om verduidelijking van de Commissie over de vraag of zuurstof onder verbruiksgoederen was opgenomen. De klager verzocht voorts om een afzonderlijke behandeling van zuurstof en voerde aan dat het een belangrijke kostenfactor is. (31) De Commissie bevestigde dat zij in de berekening van de normale waarde alle basisproducten, afzonderlijk of geaggregeerd als verbruiksgoederen, heeft opgenomen. Uit gecontroleerde gegevens van Henan Guangyuan bleek dat zuurstof geen significante productiekost vormt. Bovendien heeft de klager geen bewijsmateriaal verstrekt om het tegendeel aan te tonen. Als gevolg daarvan werd het verzoek afgewezen. (32) Er werden geen andere opmerkingen over grondstoffen ontvangen. De voorlopige bevindingen en de voorlopige conclusies in de overwegingen 98 tot en met 107 van de voorlopige verordening werden derhalve bevestigd. 3.2.3.2.   Andere productiefactoren (33) Er werden geen opmerkingen ontvangen over de andere productiefactoren (arbeid, elektriciteit, aardgas, vloeibaar aardgas, stoom en water). De voorlopige bevindingen en de voorlopige conclusies in de overwegingen 108 tot en met 116 van de voorlopige verordening werden derhalve bevestigd. 3.2.3.3.   Algemene productiekosten, VAA-kosten en winst (34) Er werden geen opmerkingen ontvangen over de algemene productiekosten, de VAA-kosten en de winst. De voorlopige bevindingen en conclusies in de overwegingen 117 tot en met 125 van de voorlopige verordening werden derhalve bevestigd. 3.2.4. Berekening van de normale waarde (35) Er werden geen opmerkingen ontvangen over de berekening van de normale waarde. De overwegingen 126 tot en met 130 van de voorlopige verordening werden bijgevolg bevestigd. 3.2.5. Uitvoerprijs (36) Er werden geen opmerkingen over de uitvoerprijs ontvangen. De overwegingen 131 tot en met 134 van de voorlopige verordening werden bijgevolg bevestigd. 3.2.6. Vergelijking (37) Er werden geen opmerkingen over de vergelijking ontvangen. Overweging 135 van de voorlopige verordening werd daarom bevestigd. 3.2.7. Dumpingmarge (38) Er werden geen opmerkingen ontvangen over de berekening van de dumpingmarge. Overweging 146 van de voorlopige verordening werd daarom bevestigd. (39) De definitieve dumpingmarges, uitgedrukt als een percentage van de cif-prijs (kosten, verzekering en vracht), grens Unie, vóór inklaring, zijn als volgt: Onderneming Definitieve dumpingmarge Henan Guangyuan New Material Co., Ltd 26,3  % Alle overige invoer van oorsprong uit China 56,1  % 4. SCHADE 4.1. Omschrijving van de bedrijfstak van de Unie en productie in de Unie (40) Aangezien er geen opmerkingen over de vaststelling van de bedrijfstak van de Unie en de productie in de Unie zijn ontvangen, heeft de Commissie haar conclusies in de overwegingen 147 en 148 van de voorlopige verordening bevestigd. 4.2. Vaststelling van de relevante markt van de Unie (41) Aangezien er geen opmerkingen over de vaststelling van de relevante markt van de Unie zijn ontvangen, heeft de Commissie haar conclusies in de overwegingen 149 tot en met 154 van de voorlopige verordening bevestigd. 4.3. Verbruik in de Unie (42) Aangezien er geen opmerkingen over het verbruik in de Unie zijn ontvangen, heeft de Commissie haar conclusies in de overwegingen 155 tot en met 158 van de voorlopige verordening bevestigd. 4.4. Invoer uit het betrokken land (43) Aangezien er geen opmerkingen over de invoer uit het betrokken land zijn ontvangen, heeft de Commissie haar conclusies in de overwegingen 159 tot en met 163 van de voorlopige verordening bevestigd. 4.4.1. Prijzen van de invoer uit het betrokken land en prijsonderbieding (44) Aangezien er geen opmerkingen over de prijs van de invoer uit het betrokken land, de prijsonderbieding en de neerwaartse prijsdruk zijn ontvangen, heeft de Commissie haar conclusies in de overwegingen 162 tot en met 167 van de voorlopige verordening bevestigd. 4.5. Economische situatie van de bedrijfstak van de Unie 4.5.1. Algemene opmerkingen (45) Aangezien er geen opmerkingen zijn ontvangen, heeft de Commissie haar conclusies in de overwegingen 168 tot en met 171 van de voorlopige verordening bevestigd. 4.5.2. Macro-economische indicatoren 4.5.2.1.   Productie, productiecapaciteit en bezettingsgraad (46) Aangezien er geen opmerkingen over de productie, de productiecapaciteit en de bezettingsgraad zijn ontvangen, heeft de Commissie haar conclusies in de overwegingen 172 tot en met 175 van de voorlopige verordening bevestigd. 4.5.2.2.   Verkoopvolume en marktaandeel (47) Aangezien er geen opmerkingen over het verkoopvolume en het marktaandeel zijn ontvangen, heeft de Commissie haar conclusies in de overwegingen 176, 177 en 178 van de voorlopige verordening bevestigd. 4.5.2.3.   Groei (48) Aangezien er geen opmerkingen over de groei zijn ontvangen, heeft de Commissie haar conclusies in overweging 179 van de voorlopige verordening bevestigd. 4.5.2.4.   Werkgelegenheid en productiviteit (49) Aangezien er geen opmerkingen zijn ontvangen over de werkgelegenheid en de productiviteit, heeft de Commissie haar conclusies in de overwegingen 180 en 181 van de voorlopige verordening bevestigd. 4.5.2.5.   Hoogte van de dumpingmarge en herstel van dumping in het verleden (50) Aangezien er geen opmerkingen over de omvang van de dumpingmarge en het herstel van eerdere dumping zijn ontvangen, heeft de Commissie haar conclusies in de overwegingen 182 en 183 van de voorlopige verordening bevestigd. 4.5.3. Micro-economische indicatoren 4.5.3.1.   Prijzen en factoren die de prijzen beïnvloeden (51) Aangezien er geen opmerkingen zijn ontvangen over de prijzen en over de factoren die de prijzen beïnvloeden, heeft de Commissie haar conclusies in de overwegingen 184, 185 en 186 van de voorlopige verordening bevestigd. 4.5.3.2.   Loonkosten (52) Aangezien er geen opmerkingen zijn ontvangen over de loonkosten, heeft de Commissie haar conclusies in de overwegingen 187 en 188 van de voorlopige verordening bevestigd. 4.5.3.3.   Voorraden (53) Aangezien er geen opmerkingen zijn ontvangen over de voorraden, heeft de Commissie haar conclusies in de overwegingen 189 en 190 van de voorlopige verordening bevestigd. 4.5.3.4.   Winstgevendheid, kasstroom, investeringen, rendement van investeringen en vermogen om kapitaal aan te trekken (54) Aangezien er geen opmerkingen zijn ontvangen over winstgevendheid, kasstroom, investeringen, rendement van investeringen en vermogen om kapitaal aan te trekken, heeft de Commissie haar conclusies in de overwegingen 191 tot en met 196 van de voorlopige verordening bevestigd. 4.5.4. Conclusie over schade (55) De conclusies in de overwegingen 197, 198 en 199 van de voorlopige verordening werden bevestigd. 5. OORZAKELIJK VERBAND 5.1. Gevolgen van de invoer met dumping (56) Zoals vermeld in overweging 203 van de voorlopige verordening, hadden de Chinese importeurs hun marktaandeel in de beoordelingsperiode aanzienlijk vergroot en in het OT een hoog marktaandeel behouden terwijl zij tegen schadeveroorzakende prijzen verkochten. Bovendien heeft de klager, zoals uiteengezet in overweging 203 van de voorlopige verordening, bewijsmateriaal verstrekt waaruit blijkt dat de gebruikers in 2022 grote voorraden aanlegden en in 2023 terughoudend begonnen te worden om bij de bedrijfstak van de Unie in te kopen. Na de voorlopige maatregelen betwistte geen enkele partij de informatie in die overweging. In elk geval was de Commissie van oordeel dat alle andere elementen in het dossier volstonden om de conclusie te handhaven dat de invoer met dumping uit de VRC de aanmerkelijke schade voor de bedrijfstak van de Unie heeft veroorzaakt. (57) Zoals reeds vastgesteld in de voorlopige fase, heeft de VRC haar marktaandeel gedurende de gehele beoordelingsperiode aanzienlijk vergroot en in het onderzoektijdvak een hoog marktaandeel behouden (van 15-25 % in 2020 tot 30-40 % in het onderzoektijdvak, oftewel een stijging met 68 %). Bovendien was het niveau van de Chinese prijzen bij uitvoer naar de Unie tijdens het OT uiterst laag in vergelijking met zowel de verkoopprijzen van de bedrijfstak van de Unie als de productiekosten ervan. Zoals aangegeven in de tabellen 4 en 8 van de voorlopige verordening bedroeg de gemiddelde prijs bij invoer uit de VRC 1 720/ton EUR, terwijl de gemiddelde prijs van de bedrijfstak van de Unie [2 150-2 250] EUR/ton en de productiekosten per eenheid [2 280-2 330] EUR/ton bedroeg. Bovendien heeft de Commissie, zoals vermeld in overweging 166 van de voorlopige verordening, aanzienlijke prijsonderbieding vastgesteld, zowel voor de medewerkende producent-exporteur als voor alle andere invoer uit de VRC, en aanzienlijke neerwaartse prijsdruk, zoals vermeld in overweging 198 van de voorlopige verordening. Alleen als gevolg van deze lage prijzen heeft de VRC haar marktaandeel behouden in een context van afnemende vraag, terwijl de bedrijfstak van de Unie zijn kosten niet kon terugverdienen vanwege de laaggeprijsde Chinese uitvoer. De gemiddelde prijs van de invoer uit de VRC in het onderzoektijdvak was in de context van de stijgende productiekosten van de bedrijfstak van de Unie in het onderzoektijdvak al lager dan de prijzen en productiekosten van de bedrijfstak van de Unie in 2022, toen deze nog winstgevend was. Dit illustreert verder de prijsschade als gevolg van de invoer met dumping tijdens het onderzoektijdvak. (58) Gezien het bovenstaande en aangezien er geen opmerkingen zijn ontvangen, werden de overwegingen 201 tot en met 204 van de voorlopige verordening bevestigd. 5.2. Gevolgen van andere factoren 5.2.1. Invoer uit derde landen (59) Aangezien geen opmerkingen zijn ontvangen, werden de overwegingen 205 tot en met 209 van de voorlopige verordening bevestigd. 5.2.2. Uitvoerprestaties van de bedrijfstak van de Unie (60) Aangezien geen opmerkingen zijn ontvangen, werden de overwegingen 210 en 211 van de voorlopige verordening bevestigd. 5.2.3. Verbruik (61) Aangezien geen opmerkingen zijn ontvangen, werden de overwegingen 212 en 213 van de voorlopige verordening bevestigd. 5.2.4. Intern gebruik (62) Aangezien geen opmerkingen zijn ontvangen, werd overweging 214 van de voorlopige verordening bevestigd. 5.2.5. Verbruik (63) Aangezien geen opmerkingen zijn ontvangen, werden de overwegingen 215 tot en met 225 van de voorlopige verordening bevestigd. 5.3. Conclusie inzake oorzakelijk verband (64) Aangezien geen opmerkingen werden ontvangen, heeft de Commissie haar conclusies inzake het oorzakelijk verband in de overwegingen 226 en 227 van de voorlopige verordening bevestigd. 6. HOOGTE VAN DE MAATREGELEN 6.1. Schademarge (65) Aangezien geen opmerkingen werden ontvangen, heeft de Commissie haar conclusies in de overwegingen 229 tot en met 242 van de voorlopige verordening bevestigd. (66) Aangezien de Commissie de invoervolumes in de periode van voorafgaande kennisgeving niet heeft geregistreerd, heeft zij overeenkomstig artikel 9, lid 4, derde alinea, van de basisverordening de ontwikkeling van de invoervolumes geanalyseerd om vast te stellen of er in de in overweging 3 beschreven periode van voorafgaande kennisgeving sprake was van een verdere aanzienlijke toename en de eventuele extra schade ten gevolge van die toename te verrekenen in de schademarge. (67) Uit gegevens van de databank Surveillance 3 blijkt dat de invoer uit de VRC in de periode van voorafgaande kennisgeving van vier weken 2 % lager was dan de gemiddelde invoer in het onderzoektijdvak op vierwekelijkse basis. Op grond daarvan concludeerde de Commissie dat de invoer waarop het onderzoek betrekking heeft in de periode van voorafgaande kennisgeving niet aanzienlijk was toegenomen. Daarom heeft de Commissie de schademarge in dit opzicht niet gecorrigeerd. 6.2. Conclusie over het niveau van de maatregelen (68) Na bovenstaande beoordeling moeten de definitieve antidumpingrechten overeenkomstig artikel 7, lid 2, van de basisverordening als volgt worden vastgesteld: Onderneming Definitief antidumpingrecht Henan Guangyuan New Material Co., Ltd 26,3  % Alle overige invoer van oorsprong uit China 56,1  % 7. BELANG VAN DE UNIE (69) Na de publicatie van de voorlopige verordening hebben zich verschillende nieuwe belanghebbenden gemeld. Zoals vermeld in overweging 6 hebben vijf gebruikers en één niet-verbonden importeur opmerkingen ingediend. Er werden hoorzittingen gehouden met twee van deze gebruikers. De klager heeft opmerkingen ingediend over de argumenten van de andere belanghebbenden. 7.1. Belang van de bedrijfstak van de Unie (70) Aangezien geen opmerkingen werden ontvangen, heeft de Commissie haar conclusies in overweging 245 van de voorlopige verordening bevestigd. 7.2. Belang van niet-verbonden importeurs (71) In zijn opmerkingen over de voorlopige bevindingen voerde FIBKO, een onafhankelijke importeur en distributeur van glasvezelgarens, aan dat de producenten in de Unie niet over de productiecapaciteit beschikten om te voldoen aan de vraag naar glasvezelgarens van onafhankelijke fabrikanten van weefsels, die daarom glasvezelgarens van importeurs en distributeurs kopen. FIBKO voerde aan dat de bedrijfstak van de Unie, die ook weefsels en producten van glasvezelgarens produceerde, productietekorten had en niet over de capaciteit en de bereidheid beschikte om onafhankelijke gebruikers de nodige hoeveelheden glasvezelgarens te leveren. Daarnaast heeft FIBKO zijn bezorgdheid geuit over eerlijke concurrentie en gewezen op de mogelijke opkomst van monopolistische praktijken door de geïntegreerde producenten in de Unie. (72) FIBKO heeft zijn argumenten met betrekking tot leveringstekorten op de markt van de Unie niet onderbouwd en in dit verband evenmin bewijsmateriaal verstrekt. In feite heeft de Commissie in de voorlopige fase vastgesteld dat de productiecapaciteit van de producenten in de Unie van [130 000-150 000] ton in het OT hoger was dan het totale verbruik in de Unie van [98 000-118 000] ton in dezelfde periode ( 4 ) . Hoe dan ook belet de instelling van antidumpingrechten een onafhankelijke importeur niet om glasvezelgarens onder eerlijke marktvoorwaarden te blijven invoeren uit de VRC of uit andere derde landen en om gebruikers te blijven voorzien van de hoeveelheden glasvezelgarens die zij voor hun productie nodig hebben. (73) Het argument van een mogelijke opkomst van monopolistische praktijken wordt onder punt 7.3.1 behandeld. (74) Bij gebrek aan bewijs van het tegendeel heeft de Commissie haar conclusies uit overweging 246 van de voorlopige verordening bevestigd. 7.3. Belang van gebruikers (75) Na de instelling van voorlopige maatregelen merkten verschillende gebruikers op dat de maatregelen een machtspositie van de twee producenten in de Unie op de markt van de Unie zouden creëren en tot leveringstekorten zouden leiden. Zij voerden aan dat het in strijd zou zijn met het belang van de Unie om maatregelen tegen glasvezelgarens in te stellen. Zij verzochten ook dat de maatregelen, indien zij zouden worden ingesteld, de downstreamproducten van glasvezelgarens van oorsprong uit andere niet-EU-landen die goedkope Chinese glasvezelgarens als grondstof gebruiken, zouden omvatten, teneinde gebruikers te beschermen tegen oneerlijke concurrentie van derde landen op hun markt. 7.3.1. Dominante marktpositie van de producenten in de Unie (76) De gebruikers gaven aan dat de markt voor glasvezelgarens in de Unie werd gekenmerkt door een hoge concentratie van productie binnen een beperkt aantal geïntegreerde fabrikanten. Zij voerden aan dat deze geïntegreerde ondernemingen aanzienlijke zeggenschap hadden over zowel de productie als de prijsstelling van glasvezelgarens. Zij voerden verder aan dat de verticale integratie van de producenten in de Unie hen in staat zou stellen de marktdynamiek in hun voordeel te manipuleren. (77) In zijn antwoord op de opmerkingen van de gebruikers voerde de klager aan dat de twee producenten in de Unie geen dominante marktpositie hadden in de zin van artikel 102 VWEU, aangezien hun gezamenlijke marktaandeel tijdens de beoordelingsperiode niet meer dan 50 % bedroeg. Het gecombineerde marktaandeel van de bedrijfstak van de Unie daalde tussen 2020 en 2023 zelfs met 12 procentpunten. Daarnaast voerde de klager aan dat naast de Chinese exporteurs ook producenten van glasvezelgarens uit Taiwan, Mexico en andere derde landen op de markt van de Unie aanwezig zijn. (78) De Commissie merkte ten eerste op dat zij in het kader van dit onderzoek niet kan beoordelen of de bedrijfstak van de Unie een machtspositie op de markt heeft in de zin van artikel 102 VWEU. In elk geval heeft de Commissie in de voorlopige fase vastgesteld dat de invoer uit derde landen een gezamenlijk marktaandeel van 28 % had, wat erop wijst dat gebruikers over andere bevoorradingsbronnen beschikken dan de Chinese producenten of de producenten in de Unie. De Commissie wees de in overweging 76 beschreven opmerkingen van de gebruikers derhalve af. (79) Tijdens een hoorzitting na de mededeling van de definitieve bevindingen voerde Rymatex aan dat de lage prijzen van de Chinese uitvoer gebaseerd zijn op zeer hoge interne concurrentie, lage energiekosten, hoge productie-efficiëntie en in mindere mate op overheidssteun. (80) Rymatex heeft het verband tussen de vermeende hoge interne concurrentie en het niveau van de uitvoerprijzen niet onderbouwd. Bij de vaststelling van de normale waarde werd rekening gehouden met de efficiëntie van de medewerkende producent-exporteur, aangezien bij de berekening gebruik werd gemaakt van het werkelijke verbruik. Tot slot bleken de prijzen van de basisproducten, waaronder energie, te worden beïnvloed door de verstoringen van betekenis die in de VRC werden vastgesteld. Geen enkele belanghebbende heeft accuraat en passend bewijsmateriaal in de zin van artikel 2, lid 6 bis, punt a), van de basisverordening verstrekt waaruit bleek dat de kosten (met inbegrip van energie) niet verstoord waren. De Commissie heeft dit argument dan ook afgewezen. 7.3.2. Leveringstekorten (81) Verschillende gebruikers voerden aan dat het feit dat de producenten in de Unie geïntegreerd zijn en met hun gebruikers concurreren, kan leiden tot leveringstekorten. Sommige gebruikers voegden er ook aan toe dat de bedrijfstak van de Unie niet alle soorten glasvezelgarens produceerde die voor deze gebruikers nodig zijn, en dat het feit dat de antidumpingrechten ook op deze soorten glasvezelgarens van toepassing zouden zijn, voor de gebruikers een ernstig nadeel zou opleveren. Eén gebruiker voerde verder aan dat hij problemen had ondervonden met de beschikbaarheid van glasvezelgarens van de producenten in de Unie, die voornamelijk glasvezelgarens gebruiken bij de productie van downstreamweefsels die rechtstreeks concurreren met de producten van de gebruikers. (82) Hoewel het feit dat beide producenten in de Unie geïntegreerd zijn en met hun gebruikers concurreren op verschillende producten, mogelijk kan leiden tot situaties waarin de producenten in de Unie hun interne verbruik bevoordelen in plaats van aan de markt van de Unie te leveren, hebben de gebruikers onvoldoende bewijsmateriaal verstrekt om het argument te staven dat dit een structurele situatie is en niet beperkt is tot tijdelijke gebeurtenissen. Hoewel de producenten in de Unie momenteel mogelijk niet alle soorten glasvezelgarens aanbieden, is niet aangevoerd dat alleen specifieke Chinese exporteurs over de technologie beschikken om deze soorten glasvezelgarens die de gebruikers nodig hebben, te produceren. Aangezien er sprake is van aanzienlijke invoer uit andere derde landen, concludeerde de Commissie dat de tijdelijke noodzaak om een specifiek glasvezelgaren met hogere rechten in te voeren totdat een overstap naar een andere leverancier kan plaatsvinden, geen dwingende reden tegen maatregelen zou mogen vormen. (83) Rekening houdend met exporteurs uit derde landen, zouden uit het gedrag van de producenten in de Unie geen specifieke leveringstekorten mogen voortvloeien. (84) De Commissie verwierp derhalve de argumenten van de gebruikers in dit verband. (85) Tijdens een hoorzitting na de mededeling van de definitieve bevindingen voerde Rymatex aan dat het beschikbare aanbod van de producenten in de Unie de gebruikers geen stabiele leveringssituatie zou bieden en dat rechten op Chinese glasvezelgarens ernstige gevolgen zouden hebben voor het vermogen van de gebruikers om op de markt van de Unie te concurreren. (86) De Commissie concludeerde dat het dossier niet voldoende bewijsmateriaal bevatte voor een structureel instabiele leveringssituatie, waarbij ook rekening werd gehouden met alternatieve inkoop, zoals beschreven in overweging 78, en zij kon derhalve niet bepalen dat de leveringssituatie een dwingende reden zou zijn geweest tegen de instelling van definitieve maatregelen. 7.3.3. Prijsdruk op producten van gebruikers door concurrenten van buiten de EU (87) De gebruikers voerden aan dat de instelling van antidumpingrechten op glasvezelgarens uit China de concurrentiepositie zou versterken van fabrikanten van downstreamglasvezelgarenproducten van buiten de EU, met name in de Balkanregio, die geen antidumpingrechten op hun grondstoffen betalen. (88) Tijdens het onderzoek werden geen gegevens ingediend waaruit bleek dat de producenten van de downstreamglasvezelproducten werden blootgesteld aan zware concurrentie vanuit het buitenland. De Commissie wees er ook op dat geen van de gebruikers berekeningen heeft ingediend die inzicht verschaffen in de prijsdruk en het effect van de antidumpingrechten op de gebruikers. (89) De Commissie verwierp derhalve de argumenten van de gebruikers in dit verband. 7.4. Andere factoren (90) Eén gebruiker voerde aan dat hij van de vereniging van verwerkende bedrijven geen informatie over dit onderzoek had ontvangen. De onderneming voerde aan dat dit aanleiding geeft tot bezorgdheid over het bestuur, de transparantie en de verantwoordingsplicht van deze organisatie. (91) De Commissie heeft nota genomen van de opmerkingen en heeft een zorgvuldige analyse uitgevoerd. In dit verband kon de Commissie op basis van openbaar beschikbare gegevens bevestigen dat de twee producenten in de Unie inderdaad lid waren van Tech-Fab ( 5 ) . De Commissie heeft bevestigd dat de gebruikersvereniging Tech-Fab niet door de klager is vermeld in de lijst van representatieve verenigingen die als bijlage bij de klacht is gevoegd. De relaties tussen de gebruiker, zijn vereniging en de wettelijke vertegenwoordiger vallen buiten het bestek van dit onderzoek. De Commissie herinnerde eraan dat de inleiding van de zaak openbaar is gemaakt door bekendmaking in het Publicatieblad van de Europese Unie en op de website van de Commissie, en dat de betrokken gebruiker zich enkele maanden vóór de mededeling van de voorlopige bevindingen en de voorlopige verordening als belanghebbende heeft geregistreerd. 7.5. Conclusie in verband met het belang van de Unie (92) In het licht van de bevindingen in de overwegingen 70 tot en met 91 van deze verordening zijn er geen dwingende redenen tegen de instelling van definitieve maatregelen, en daarom heeft de Commissie haar conclusies uit overweging 250 van de voorlopige verordening bevestigd. 8. DEFINITIEVE ANTIDUMPINGMAATREGELEN 8.1. Definitieve maatregelen (93) In het licht van de conclusies inzake dumping, schade, het oorzakelijk verband, de hoogte van de maatregelen en het belang van de Unie, en overeenkomstig artikel 9, lid 4, van de basisverordening moeten definitieve antidumpingmaatregelen worden ingesteld om te voorkomen dat de bedrijfstak van de Unie nog meer schade lijdt door de invoer met dumping van het betrokken product. (94) Op basis van het voorgaande moeten de definitieve antidumpingrechten, uitgedrukt in cif-prijs grens Unie, vóór inklaring, als volgt worden vastgesteld: Onderneming Dumpingmarge (%) Schademarge (%) Definitief antidumpingrecht (%) Henan Guangyuan New Material Co., Ltd 26,3 129,9 26,3 Alle overige invoer van oorsprong uit China 56,1 182,2 56,1 (95) De bij deze verordening voor bepaalde ondernemingen vastgestelde individuele antidumpingrechten zijn gebaseerd op de bevindingen van dit onderzoek. Zij weerspiegelen dan ook de situatie die bij dit onderzoek voor die ondernemingen werd geconstateerd. Deze rechten zijn dus uitsluitend van toepassing op de invoer van het onderzochte product van oorsprong uit het betrokken land en geproduceerd door de genoemde rechtspersonen. Deze rechten zijn niet van toepassing op de invoer van het betrokken product indien dat is vervaardigd door andere, niet specifiek in het dispositief van deze verordening genoemde ondernemingen, ook al gaat het hierbij om entiteiten die verbonden zijn met de specifiek genoemde ondernemingen; op die producten is het recht van toepassing dat geldt voor “alle andere invoer uit de Volksrepubliek China”. (96) Een onderneming die later haar naam wijzigt, kan verzoeken om verdere toepassing van deze individuele antidumpingrechten. Dit verzoek moet worden gericht tot de Commissie ( 6 ) . Het verzoek moet alle relevante informatie bevatten waaruit blijkt dat de wijziging geen invloed heeft op het recht van de onderneming om in aanmerking te komen voor het recht dat op haar van toepassing is. Als de naamswijziging van de onderneming geen invloed heeft op het recht om het recht te genieten dat op haar van toepassing is, zal een verordening over de naamswijziging worden bekendgemaakt in het Publicatieblad van de Europese Unie . (97) Om het risico van ontwijking als gevolg van het verschil in rechten zo veel mogelijk te beperken, zijn speciale maatregelen nodig om de juiste toepassing van de individuele antidumpingrechten te garanderen. De heffing van individuele antidumpingrechten is enkel van toepassing op vertoon van een geldige handelsfactuur aan de douaneautoriteiten van de lidstaten. De factuur moet voldoen aan de in artikel 1, lid 3, van deze verordening vastgestelde vereisten. Tot een dergelijke factuur wordt overgelegd, moet de invoer worden onderworpen aan het antidumpingrecht dat van toepassing is op “alle overige invoer van oorsprong uit de Volksrepubliek China”. (98) Hoewel de douaneautoriteiten van de lidstaten over deze factuur moeten beschikken om ten aanzien van de invoer de individuele antidumpingrechten te kunnen toepassen, is overlegging van die factuur niet de enige factor waarmee de douaneautoriteiten rekening moeten houden. Zelfs als aan hen een factuur wordt overgelegd die voldoet aan alle voorschriften van artikel 1, lid 3, van deze verordening, moeten de douaneautoriteiten van de lidstaten namelijk hun gebruikelijke controles uitvoeren en kunnen zij, net als in alle andere gevallen, aanvullende documenten (vervoersdocumenten enz.) verlangen om de juistheid van de gegevens in de aangifte te controleren en te waarborgen dat het recht vervolgens terecht wordt toegepast, in overeenstemming met de douanewetgeving. (99) Indien de uitvoer door een van de ondernemingen waarvoor een lager individueel recht geldt, na de instelling van de maatregelen in kwestie aanzienlijk toeneemt, kan dit op zich worden beschouwd als een verandering in de structuur van het handelsverkeer als gevolg van de instelling van maatregelen in de zin van artikel 13, lid 1, van de basisverordening. In dergelijke omstandigheden kan een onderzoek naar ontwijking worden geopend, mits aan de voorwaarden daarvoor is voldaan. Hierbij kan onder meer worden onderzocht of het nodig is een individueel recht of individuele rechten in te trekken en in plaats daarvan het voor het gehele land geldende recht in te stellen. (100) Om een goede toepassing van het antidumpingrecht te garanderen, moet het voor alle andere invoer van oorsprong uit de VRC vastgestelde antidumpingrecht niet alleen gelden voor de niet-meewerkende producenten-exporteurs in dit onderzoek, maar ook voor de producenten die in het onderzoektijdvak geen producten naar de Unie hebben uitgevoerd. 8.2. Definitieve inning van de voorlopige rechten (101) Gezien de hoogte van de vastgestelde dumpingmarges en van de schade die de bedrijfstak van de Unie is berokkend, moeten de bedragen die uit hoofde van het bij de voorlopige verordening ingestelde voorlopige antidumpingrecht als zekerheid zijn gesteld, definitief worden geïnd tot het bij de onderhavige verordening vastgestelde niveau. 9. SLOTBEPALING (102) Indien een bedrag moet worden terugbetaald naar aanleiding van een arrest van het Hof van Justitie van de Europese Unie, geldt ingevolge artikel 109 van Verordening (EU, Euratom) 2024/2509 van het Europees Parlement en de Raad ( 7 ) als rentevoet de rente die de Europese Centrale Bank voor haar basisherfinancieringstransacties hanteert, zoals bekendgemaakt in de C-serie van het Publicatieblad van de Europese Unie op de eerste kalenderdag van elke maand. (103) De in deze verordening vervatte maatregelen zijn in overeenstemming met het advies van het bij artikel 15, lid 1, van de basisverordening ingestelde comité, HEEFT DE VOLGENDE VERORDENING VASTGESTELD: Artikel 1 1.   Er wordt een definitief antidumpingrecht ingesteld op glasvezelgarens, al dan niet getwist, met uitzondering van glasvezellonten, glasvezelkoorden en versneden vezels, momenteel ingedeeld onder de GN-codes ex 7019 13 00  en ex 7019 19 00  (Taric-codes 7019 13 00 10, 7019 13 00 15, 7019 13 00 20, 7019 13 00 25, 7019 13 00 30, 7019 13 00 50, 7019 13 00 87, 7019 13 00 94, 7019 19 00 30 en 7019 19 00 85) en van oorsprong uit de Volksrepubliek China. 2.   Het definitieve antidumpingrecht dat van toepassing is op de nettoprijs, franco grens Unie, vóór inklaring, van de in lid 1 omschreven en door de hieronder vermelde ondernemingen vervaardigde producten is als volgt: Onderneming Definitief antidumpingrecht Aanvullende Taric-code Henan Guangyuan New Material Co., Ltd 26,3  % 89FV Alle overige invoer van oorsprong uit de Volksrepubliek China 56,1  % 8999 3.   De individuele rechten die zijn vastgesteld voor de in lid 2 vermelde ondernemingen zijn uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die luidt als volgt: “ Ondergetekende verklaart dat de (hoeveelheid in de door ons gebruikte eenheid) (betrokken product) die naar de Europese Unie wordt uitgevoerd en waarop deze factuur betrekking heeft, is vervaardigd door (naam en adres van de onderneming) (aanvullende Taric-code) in (betrokken land). Ondergetekende verklaart dat de in deze factuur verstrekte informatie juist en volledig is. ” Totdat een dergelijke factuur wordt overgelegd, geldt het recht dat van toepassing is op alle overige invoer van oorsprong uit de Volksrepubliek China. 4.   Tenzij anders vermeld, zijn de geldende bepalingen inzake douanerechten van toepassing. Artikel 2 De bedragen die uit hoofde van het voorlopige antidumpingrecht als zekerheid zijn gesteld op grond van Uitvoeringsverordening (EU) 2024/2673 tot instelling van een voorlopig antidumpingrecht op glasvezelgarens van oorsprong uit de Volksrepubliek China, worden definitief geïnd. De bedragen die als zekerheid zijn gesteld en die het bedrag van het definitieve antidumpingrecht overschrijden, worden vrijgegeven. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 maart 2025. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Bericht van inleiding van een antidumpingprocedure betreffende de invoer van glasvezelgarens van oorsprong uit de Volksrepubliek China ( PB C, C/2024/1484, 16.2.2024, ELI: http://data.europa.eu/eli/C/2024/1484/oj ). ( 3 ) Uitvoeringsverordening (EU) 2024/2673 van de Commissie van 11 oktober 2024 tot instelling van een voorlopig antidumpingrecht op glasvezelgarens van oorsprong uit de Volksrepubliek China ( PB L, 2024/2673, 14.10.2024, ELI: http://data.europa.eu/eli/reg_impl/2024/2673/oj ). ( 4 ) Tabel 2 en tabel 5 van Uitvoeringsverordening (EU) 2024/2673 van de Commissie van 11 oktober 2024 tot instelling van een voorlopig antidumpingrecht op glasvezelgarens van oorsprong uit de Volksrepubliek China ( PB L, 2024/2673, 14.10.2024, ELI: http://data.europa.eu/eli/reg_impl/2024/2673/oj ). ( 5 ) https://tech-fab-europe.eu/members/ , geraadpleegd op 13 januari 2025. ( 6 ) E-mail: TRADE-TDI-NAME-CHANGE-REQUESTS@ec.europa.eu ; Europese Commissie, directoraat-generaal Handel, directoraat G, Wetstraat 170, 1040 Brussel, België. ( 7 ) Verordening (EU, Euratom) 2024/2509 van het Europees Parlement en de Raad van 23 september 2024 tot vaststelling van de financiële regels van toepassing op de algemene begroting van de Unie (herschikking) ( PB L, 2024/2509, 26.9.2024, ELI: http://data.europa.eu/eli/reg/2024/2509/oj ). ELI: http://data.europa.eu/eli/reg_impl/2025/501/oj ISSN 1977-0758 (electronic edition)",
  "source": "EUR LEX"
}