{
  "url": "http://www.w3.org/1999/xhtml\"><!--",
  "content": "L_202401942NL.000101.fmx.xml Publicatieblad van de Europese Unie NL L-serie 2024/1942 20.12.2024 UITVOERINGSVERORDENING (EU) 2024/1942 VAN DE COMMISSIE van 5 juli 2024 tot vaststelling van gemeenschappelijke procedures en gedetailleerde regels voor de toegang tot en de verwerking van elektronische informatie over goederenvervoer door bevoegde instanties overeenkomstig Verordening (EU) 2020/1056 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2020/1056 van het Europees Parlement en de Raad van 15 juli 2020 inzake elektronische informatie over goederenvervoer ( 1 ) , en met name artikel 8, Overwegende hetgeen volgt: (1) Volgens Verordening (EU) 2020/1056 moeten de lidstaten waarborgen dat al hun bevoegde instanties toegang hebben tot elektronische informatie over goederenvervoer (“eFTI”) overeenkomstig gemeenschappelijke procedures en gedetailleerde regels, met inbegrip van gemeenschappelijke technische specificaties en procedures voor de verwerking van wettelijk verplichte informatie en voor communicatie met marktdeelnemers over die informatie. (2) Om die gemeenschappelijke procedures en regels vast te stellen, moet de Commissie volgens artikel 8 van Verordening (EU) 2020/1056 een lijst opstellen van de belangrijkste ICT-componenten van de eFTI-uitwisselingsomgeving die door de lidstaten moeten worden geleverd en moet zij de functionele en technische specificaties ervan nauwkeurig beschrijven. (3) Om flexibiliteit bij de toepassing van die gemeenschappelijke procedures en gedetailleerde regels te waarborgen, moeten de lidstaten kunnen beslissen hoe zij de levering van de ICT-componenten organiseren, op voorwaarde dat die componenten voldoen aan de respectieve functionele en technische specificaties die in deze verordening zijn vastgesteld. Meer in het bijzonder kunnen de lidstaten besluiten die op te zetten als afzonderlijke componenten, of geïntegreerd in één enkele component of in verschillende afzonderlijke componenten die de respectieve functionaliteiten verrichten. Zij kunnen ook meerdere componenten opzetten die dezelfde reeks functionaliteiten verrichten. (4) De lidstaten moeten bestaande ICT-componenten kunnen hergebruiken die zij al voor andere digitale overheidsdiensten hebben ontwikkeld, voor zover die componenten al in de vereiste functionaliteiten voorzien of worden aangepast om daarin te voorzien, overeenkomstig de specificaties, met inbegrip van, in voorkomend geval, technische vereisten, die in deze verordening zijn vastgesteld. De lidstaten moeten er ook voor kunnen kiezen om een of meer ICT-componenten waarin deze verordening voorziet, samen met andere lidstaten op te zetten, te ontwikkelen en te onderhouden. (5) Elke lidstaat is verantwoordelijk voor het onderhoud en de beveiliging van de ICT-componenten die hij opzet of waarvoor hij verantwoordelijk is, met inbegrip van de beveiliging en de vertrouwelijkheid van de informatie die in die componenten wordt verwerkt. Als verschillende lidstaten besluiten een aantal van die componenten gezamenlijk op te zetten en te beheren, moeten zij waarborgen dat hun respectieve verantwoordelijkheden worden vastgelegd in toepasselijke overeenkomsten of memoranda van overeenstemming. (6) Volgens Verordening (EU) 2020/1056 moet alle communicatie binnen de eFTI-uitwisselingsomgeving gebeuren door middel van beveiligde verbindingen tussen naar behoren geïdentificeerde en gemachtigde partijen. De in deze verordening vastgestelde gemeenschappelijke functionele en technische specificaties moeten daarom waarborgen dat aan die vereisten wordt voldaan voor alle communicatie tussen de partijen die aan de eFTI-uitwisselingsomgeving deelnemen door middel van ICT-componenten, onder meer via de eFTI-platformen. (7) Waarschijnlijk zal een groot aantal partijen aan de eFTI-uitwisselingsomgeving deelnemen, zowel op het niveau van de bevoegde instanties als op het niveau van de betrokken marktdeelnemers, die het vrij zal staan om de eFTI-platformen van hun keuze te gebruiken. Er moet daarom een passend aantal beveiligde, geauthenticeerde en geautoriseerde verbindingen tussen de ICT-componenten van de eFTI-uitwisselingsomgeving tot stand worden gebracht en in stand worden gehouden. Om de kosten van een dergelijk groot aantal verbindingen te beperken, moeten sommige ICT-componenten van de eFTI-uitwisselingsomgeving die door de lidstaten moeten worden opgezet, die uitwisseling verzorgen door een gatewayfunctie te vervullen, waarbij een hoog niveau van beveiliging en naleving van de toepasselijke machtigingen wordt gehandhaafd. (8) Dergelijke gateways, of “eFTI-gates”, moeten een verbinding vormen voor de uitwisseling van wettelijk verplichte informatie over goederenvervoer tussen de betrokken marktdeelnemers en de bevoegde instanties. De eFTI-gates moeten beveiligde en geauthenticeerde verbindingen waarborgen tussen de ICT-componenten die toegang verschaffen voor afzonderlijke functionarissen op het niveau van de bevoegde instanties in een bepaalde lidstaat, enerzijds, en de eFTI-platformen die de gegevens bevatten waartoe die functionarissen toegang zouden moeten hebben, anderzijds. Ze mogen geen eFTI-gegevens opslaan of verwerken, behalve metagegevens die in verband staan met de verwerking van eFTI-gegevens zoals identificatiecodes of logbestanden, en alleen voor legitieme doeleinden zoals routering, validering of aanpassing van het format en voor monitoring of statistische doeleinden. (9) Om de kosten voor het tot stand brengen van verbindingen tussen eFTI-platformen en een eFTI-gate te beperken, met name voor de marktdeelnemers — maar ook voor de bevoegde instanties, zoals bepaald in artikel 8, lid 2, van Verordening (EU) 2020/1056 — moeten eFTI-platformen bovendien worden verplicht om een beveiligde en geauthenticeerde verbinding met maar één eFTI-gate tot stand te brengen en in stand te houden. Die eFTI-gate moet vervolgens de verbinding vormen met alle bevoegde instanties in alle lidstaten door middel van een netwerk van beveiligde en geauthenticeerde verbindingen tussen de verschillende eFTI-gates. (10) Aangezien de lidstaten volgens artikel 11 van Verordening (EU) 2020/1056 een actuele lijst moeten bijhouden van de eFTI-platformen die beschikken over een geldige certificering die is afgegeven door een in hun lidstaat geaccrediteerde conformiteitsbeoordelingsinstantie, moet die enige verbinding van een eFTI-platform met het netwerk van eFTI-gates worden opgezet met de eFTI-gate van de lidstaat waar de certificering van dat platform is afgegeven. Dat zou de procedure voor de controle van de geldigheid van de certificering van een eFTI-platform gemakkelijker en goedkoper maken, als onderdeel van de procedure om de beveiliging en de authenticiteit van de communicatie met een eFTI-platform te waarborgen. In situaties waarin geen conformiteitsbeoordelingsinstanties zijn geaccrediteerd om eFTI-platformen in een lidstaat te certificeren, moeten eFTI-platformen echter hun enige verbinding met de eFTI-gate van die lidstaat tot stand kunnen brengen, zelfs als ze in andere lidstaten zijn gecertificeerd. (11) Om een hoog niveau van vertrouwen in de eFTI-uitwisselingsomgeving te waarborgen, zijn de lidstaten ervoor verantwoordelijk dat alle toegang van hun bevoegde instanties tot de eFTI-uitwisselingsomgeving naar behoren wordt geïdentificeerd, geauthenticeerd en geautoriseerd. De lidstaten moeten garanderen dat de toegang tot en de verwerking door bevoegde instanties van gegevens die door marktdeelnemers op eFTI-platformen beschikbaar worden gesteld, alleen worden toegestaan nadat de identiteit van de verantwoordelijke functionarissen nauwkeurig is geïdentificeerd en geauthenticeerd en er machtiging is gegeven op basis van de toegekende toegangs- en verwerkingsrechten van de functionarissen, gebaseerd op hun respectieve verantwoordelijkheden met betrekking tot de Europese en nationale bepalingen die onder het toepassingsgebied van Verordening (EU) 2020/1056 vallen. Daartoe moeten de lidstaten garanderen dat alle bevoegde instanties registers aanleggen en bijhouden waarin de toegangs- en verwerkingsrechten van elke verantwoordelijke functionaris worden bijgehouden, en dat alle verzoeken om toegang tot en verwerking van eFTI-gegevens verwijzingen bevatten naar de toegangs- en verwerkingsrechten van de functionaris die voor het verzoek verantwoordelijk is. Die toegangs- en verwerkingsrechten moeten worden uitgedrukt als gecodeerde verwijzingen om de doorgifte van de persoonsgegevens van de functionarissen, zoals gedefinieerd in Verordening (EU) 2016/679 van het Europees Parlement en de Raad ( 2 ) , tot een minimum te beperken. De lidstaten moeten ook waarborgen dat hun bevoegde instanties alle nodige maatregelen, zoals tests, opleidingen en audits, treffen om te waarborgen dat hun functionarissen gegevens raadplegen en verwerken overeenkomstig de toepasselijke Europese en nationale regels voor gegevensbescherming en commerciële vertrouwelijkheid. (12) Volgens Verordening (EU) 2020/1056 moeten de betrokken marktdeelnemers de bevoegde instanties in kennis stellen van de “unieke elektronische identificatielink” naar de machineleesbare eFTI-gegevens die overeenstemmen met de wettelijk verplichte informatie. Procedureel moet die mededeling op twee manieren worden gedaan en moeten de door de lidstaten op te zetten ICT-componenten beide procedures mogelijk maken. De bevoegde instanties moeten elk van beide procedures kunnen kiezen als zij toegang tot eFTI-gegevens vragen om wettelijk verplichte informatie te controleren. (13) Ten eerste moeten de betrokken marktdeelnemers, overeenkomstig de huidige op papier gebaseerde procedures voor nalevingscontrole, de bevoegde instantie de unieke elektronische identificatielink rechtstreeks kunnen meedelen tijdens controles die in fysieke aanwezigheid worden uitgevoerd, hetzij tijdens het vervoer, hetzij tijdens controles ter plaatse bij de marktdeelnemer, indien toepasselijke Europese of nationale bepalingen voorzien in de mogelijkheid van controles na de voltooiing van de vervoersactiviteiten. Om de verwerking door de bevoegde instanties te vergemakkelijken, moet de unieke elektronische identificatielink worden meegedeeld in een machineleesbaar format zoals een streepjescode of QR-code, die wordt weergegeven op het scherm van een draagbaar elektronisch apparaat, zoals een mobiele telefoon of tablet, of is afgedrukt op papier. De instanties van de lidstaten kunnen besluiten om te aanvaarden dat de marktdeelnemer tijdens fysieke controles van lopende vervoersactiviteiten de unieke elektronische identificatielink bij wijze van uitzondering kan meedelen per e-mail of een andere applicatie voor elektronische berichtgeving in situaties waarin de marktdeelnemer de link niet rechtstreeks op een scherm of op papier kon weergeven. Wat betreft controles die in de gebouwen van de marktdeelnemers worden uitgevoerd, moeten de bevoegde instanties, als het aantal te inspecteren vervoersactiviteiten aanzienlijk hoger is, ervoor kunnen kiezen de unieke elektronische identificatielinks te ontvangen via e-mail of een andere applicatie voor elektronische berichtgeving om de verwerking van die links te vergemakkelijken en te optimaliseren. De keuze voor die aanvullende communicatiemiddelen moet bij de respectieve bevoegde instanties blijven berusten. (14) Ten tweede, en beter verenigbaar met een toekomst waarin processen steeds meer geautomatiseerd zijn, moeten marktdeelnemers de unieke elektronische identificatielink meedelen door die te publiceren in een elektronisch register, samen met bepaalde identificatiecodes, zoals de unieke identificatie van het vervoermiddel, die zijn afgeleid van de eFTI-dataset die met die unieke elektronische identificatielink verband houdt. De bevoegde instanties kunnen die link vervolgens uit het register ophalen door een zoekopdracht te laten uitvoeren op basis van die identificatiecodes. Daardoor zouden de bevoegde instanties de informatie over de goederen die op een vrachtwagen, trein of binnenschip worden vervoerd, kunnen controleren zonder het vervoermiddel fysiek halt te laten houden of aan boord te gaan en, in voorkomend geval, vervolgmaatregelen kunnen treffen overeenkomstig het nationale recht. De bevoegde instanties zouden ook gemakkelijker of op betrouwbaardere wijze informatie kunnen oproepen over diverse vervoersactiviteiten die met een bepaald vervoermiddel binnen een bepaalde periode zijn uitgevoerd, zoals in het geval van cabotagecontroles langs de weg, overeenkomstig de bepalingen van Verordening (EG) nr. 1072/2009 van het Europees Parlement en de Raad ( 3 ) . (15) Om de interoperabiliteit en de beveiliging te verzekeren van de informatie-uitwisseling tussen de door de verschillende lidstaten opgezette eFTI-gates en tussen de eFTI-gates en de eFTI-platformen, moet in de eFTI-omgeving een reeks geharmoniseerde standaarden en specificaties voor de uitwisseling van berichten worden gebruikt, met inbegrip van de configuratie van overeenkomsten voor de uitwisseling van berichten, bedrijfsprocessen, gegevensformats, identificatiecodes en beveiligingscertificaten. De lidstaten moeten ook overeenstemming bereiken over beveiligde procedures voor de uitwisseling van de veiligheidscertificaten, bijvoorbeeld door een op maat gemaakt systeem of een beveiligd bestandsoverdrachtprotocol. (16) Om de kosten en de nodige tijd voor het opzetten van de eFTI-gates en de andere ICT-componenten te beperken, moeten de lidstaten zich zo veel mogelijk baseren op open standaarden die door Europese of internationale organisaties worden onderhouden en op herbruikbare oplossingen. De meest gebruikte, internationaal aanvaarde open standaarden voor berichtuitwisseling zijn XML en JSON. Hoewel JSON een recenter en, in bepaalde opzichten, eenvoudiger in te voeren format is, is XML in de meeste lidstaten het meest gebruikte format in de ICT-systemen van bevoegde instanties. Om de lidstaten in staat te stellen bestaande oplossingen te hergebruiken en zo hun initiële uitvoeringskosten te verlagen, moet voor alle communicatie tussen eFTI-gates en tussen eFTI-gates en eFTI-platformen één enkel format voor de uitwisseling van berichten worden gebruikt: XML. Evenzo bieden de standaarden voor de beveiligde uitwisseling van berichten die door de Commissie worden gehandhaafd als onderdeel van de digitale bouwsteen eDelivery ( 4 ) , en met name het eDelivery AS4-profiel, een kostenefficiënte technische oplossing waarmee de lidstaten al ervaring hebben. (17) Tegelijk moeten de lidstaten naast eDelivery ook de standaarden en oplossingen voor de uitwisseling van berichten die al voor andere digitale overheidsdiensten worden gebruikt, kunnen hergebruiken voor de communicatie tussen de eFTI-gate en de eFTI-platformen die in die lidstaat zijn opgezet. De gedetailleerde eisen en standaarden die de onderliggende structuur van die oplossingen vormen, moeten openbaar worden gemaakt zodat ze kunnen worden toegepast door betrokken eFTI-platformontwikkelaars en zodat de geaccrediteerde conformiteitsbeoordelingsinstanties kunnen oordelen of ze aan de specificaties voldoen. (18) Om functionarissen van bevoegde instanties toe te staan gebruik te maken van de ICT-componenten die het toegangspunt, of de “toegangspunten voor de instantie”, tot de eFTI-omgeving vormen, moeten de lidstaten bestaande elektronische oplossingen kunnen gebruiken die de identificatie en authenticatie van de identiteit van functionarissen verzekeren als zij toegang krijgen tot andere nationale digitale overheidsdiensten die toegang verlenen tot persoonsgegevens of commerciële gegevens van derden. Die oplossingen moeten, voor zover beschikbaar, gebaseerd zijn op de elektronische identificatiemiddelen zoals beschreven in Verordening (EU) nr. 910/2014 van het Europees Parlement en de Raad ( 5 ) . (19) In dezelfde geest moeten de lidstaten alle andere bestaande componenten van de ICT-systemen van hun bevoegde instanties die soortgelijke functies vervullen als die welke in deze verordening zijn gespecificeerd, zoals autorisatieregisters, kunnen hergebruiken mits ze zijn aangepast overeenkomstig de specifieke eisen van deze verordening. (20) Om het voor functionarissen van de bevoegde instanties zo gemakkelijk mogelijk te maken om de eFTI-uitwisselingsomgeving te gebruiken en de eFTI-gegevens te analyseren die door marktdeelnemers op een eFTI-platform beschikbaar zijn gesteld, moeten de lidstaten de gebruikersapplicatie en de grafische gebruikersinterface kunnen afstemmen op de behoeften van hun functionarissen. De lidstaten moeten ook aanvullende functionaliteiten kunnen invoeren die dankzij de gebruikerstoepassingen mogelijk zijn, zoals het gebruik van slimme algoritmen die de eFTI-gegevens kunnen voorbewerken, waarbij desgewenst ook informatie uit andere elektronische bronnen wordt gecombineerd. (21) Voor de continue en vlotte werking van de eFTI-omgeving moeten alle operationele problemen in verband met de door de lidstaten opgezette ICT-componenten snel worden opgelost. Om dat te helpen waarborgen, moeten de lidstaten en de Commissie een netwerk voor technische ondersteuning opzetten dat bestaat uit specifieke helpdesks op nationaal niveau en op niveau van de Europese Unie. Dat netwerk moet duidelijke communicatieprocedures vaststellen en gesynchroniseerde minimale beschikbaarheidsperioden waarborgen om snel te kunnen reageren op alle mogelijke incidenten en storingen die de werking van de eFTI-uitwisselingsomgeving kunnen beïnvloeden. Die contactpunten voor technische ondersteuning moeten over de nodige bevoegdheden en voldoende personele en financiële middelen beschikken om hun taken te kunnen uitvoeren. Op basis van activiteitenrapporten kunnen helpdesks geaggregeerde informatie publiceren op specifieke helpdeskdashboards. De minimumperioden voor gemeenschappelijke beschikbaarheid van de helpdesks moeten periodiek worden herzien, zodat de activiteiten kunnen worden aangepast en de middelen efficiënt kunnen worden toegewezen. (22) De door de lidstaten op te zetten ICT-componenten zullen functioneren als integraal onderdeel van de bredere eFTI-uitwisselingsomgeving. Dat betekent dat het tot stand brengen en in stand houden van die componenten gebaseerd moeten zijn op gecoördineerde inspanningen, op basis van een geharmoniseerde interpretatie van de in deze verordening vastgestelde specificaties. Daartoe moeten de lidstaten, in samenwerking met de Commissie, ook een netwerk voor operationele ondersteuning opzetten in de vorm van een specifieke deskundigengroep. Om gebruik te maken van de deskundigheid en de ervaring die zijn opgedaan binnen het Forum voor digitaal vervoer en digitale logistiek (DTLF), de deskundigengroep die door de Commissie is opgericht ( 6 ) om te helpen bij de ontwikkeling en uitvoering van de activiteiten en programma’s van de Unie voor de digitalisering van de sector vervoer en logistiek, moet die deskundigengroep worden opgericht als een subgroep van het DTLF. (23) Om de uitvoering door de lidstaten te vergemakkelijken en een uniforme uitvoering van deze specificaties te waarborgen, is het de bedoeling deze verordening aan te vullen met meer gedetailleerde, niet-bindende documenten voor technische ondersteuning die door de Commissie binnen die specifieke deskundigengroep worden opgesteld in samenwerking met de lidstaten. (24) De in deze verordening vervatte maatregelen zijn in overeenstemming met het advies van het Comité voor de digitale facilitering van vervoer en handel, HEEFT DE VOLGENDE VERORDENING VASTGESTELD: HOOFDSTUK I ALGEMENE BEPALINGEN Artikel 1 Definities Voor de toepassing van deze verordening wordt verstaan onder: (1) “eFTI-uitwisselingsomgeving”: het geheel van ICT-componenten die worden gebruikt voor de uitwisseling van gegevens overeenkomstig Verordening (EU) 2020/1056 en de op grond van die verordening vastgestelde uitvoeringshandelingen en gedelegeerde handelingen; (2) “ICT-component”: een materiële (hardware) of immateriële (software) eenheid of reeks van eenheden die wordt gebruikt voor het verrichten van specifieke functionaliteiten om elektronische datacommunicatie mogelijk te maken; (3) “functionaris van een bevoegde instantie”: een natuurlijke persoon die gemachtigd is om namens een bevoegde instantie van een lidstaat toegang te krijgen tot de in artikel 2, lid 1, van Verordening (EU) 2020/1056 bedoelde eisen inzake wettelijk verplichte informatie en die informatie te verwerken; (4) “eFTI-gegevens”: gegevens die overeenstemmen met wettelijk verplichte informatie, als die door marktdeelnemers beschikbaar worden gesteld op een eFTI-platform overeenkomstig Verordening (EU) 2020/1056; (5) “verzoek om toegang tot eFTI-gegevens”: een verzoek namens een bevoegde instantie om de eFTI-gegevens te ontvangen die door marktdeelnemers beschikbaar worden gesteld op een eFTI-platform; (6) “vervolgcommunicatie”: communicatie tussen de bevoegde instanties en de betrokken marktdeelnemers over de door de marktdeelnemers op een eFTI-platform beschikbaar gestelde informatie, nadat door een functionaris van een bevoegde instantie een nalevingscontrole is uitgevoerd van die informatie zoals ze is verstrekt naar aanleiding van een verzoek om toegang tot eFTI-gegevens. Die vervolgcommunicatie kan bestaan uit een verzoek om ontbrekende eFTI-gegevens of informatie met betrekking tot vervolgmaatregelen die de bevoegde instantie overeenkomstig de toepasselijke nationale bepalingen heeft getroffen; (7) “toegangsrechten”: de toestemming die aan een functionaris van een bevoegde instantie is verleend om handelingen te verrichten met betrekking tot een of meer eFTI-datasubsets; (8) “verwerkingsrechten”: de handelingen of reeksen handelingen die een functionaris van een bevoegde instantie mag verrichten met betrekking tot een specifieke eFTI-datasubset die is ontvangen naar aanleiding van een verzoek om toegang tot eFTI-gegevens; (9) “elektronisch identificatiemiddel”: een materiële en/of immateriële eenheid die persoonlijke identificatiegegevens bevat en die wordt gebruikt voor authenticatie bij een onlinedienst; (10) “identificatiereferenties”: een persoonlijk identificatienummer of een persoonlijke gecodeerde referentie waardoor de unieke identificatie van een functionaris van een bevoegde instantie mogelijk is; (11) “toegangspunt voor een instantie (authority access point, AAP)”: een ICT-component of een reeks ICT-componenten die de in artikel 4 beschreven functionaliteiten verricht; (12) “eFTI-gate”: een ICT-component of een reeks ICT-componenten die de in artikel 6 beschreven functionaliteiten verricht; (13) “verzoekende gate”: een eFTI-gate die een verzoek om toegang tot eFTI-gegevens verwerkt dat is ingediend via een AAP dat verbonden is met of geïntegreerd is in die eFTI-gate; (14) “ontvangende gate”: een eFTI-gate die een verzoek om toegang tot eFTI-gegevens verwerkt dat ontvangen is van een verzoekende gate; (15) “eDelivery”: een reeks technische specificaties en standaarden voor de elektronische uitwisseling van berichten die door de Commissie zijn ontwikkeld in het kader van het programma Connecting Europe Facility ( 7 ) en worden voortgezet in het kader van het programma Digitaal Europa ( 8 ) ; (16) “eDelivery-toegangspunt”: een communicatiecomponent die deel uitmaakt van de elektronische bezorgingsdienst eDelivery, op basis van technische specificaties en standaarden; (17) “statische vindbaarheid”: een mechanisme waarmee een eDelivery-toegangspunt de verbindingsgegevens van een ander eDelivery-toegangspunt kan verkrijgen zonder een beroep te doen op systemen van derden; (18) “dynamische vindbaarheid”: een mechanisme waarmee een eDelivery-toegangspunt de verbindingsgegevens van een ander eDelivery-toegangspunt kan verkrijgen door die gegevens op te zoeken in een systeem van derden; (19) “beveiligingssleutels”: paren van publieke en private cryptografische sleutels, die worden gegenereerd door cryptografische algoritmen, in de vorm van zeer grote getallen die een unieke relatie met elkaar hebben; (20) “beveiligingscertificaat”: een door een certificeringsautoriteit afgegeven digitaal document dat wordt gebruikt om een beveiligd elektronisch communicatiekanaal tussen twee partijen tot stand te brengen; het omvat de openbare beveiligingssleutel en informatie over het onderwerp van het certificaat; (21) “certificeringsautoriteit”: een entiteit die de levenscyclus van digitale certificaten beheert, waaronder registratieprocedures en procedures voor de uitgave, afgifte, activering, opschorting, intrekking, verlenging of heractivering van de beveiligingscertificaten; (22) “gebruikersapplicatie”: een ICT-component die de in artikel 7 beschreven functionaliteiten verricht; (23) “technische richtsnoeren”: een reeks gedetailleerde en niet-bindende technische documenten die door de Commissie in samenwerking met de lidstaten zijn opgesteld in het kader van de in artikel 13 bedoelde werkgroep. Artikel 2 Gemeenschappelijke maatregelen 1.   De lidstaten waarborgen dat hun bevoegde instanties toegang hebben tot ICT-systemen die de door de marktdeelnemers overeenkomstig artikel 4, lid 3, van Verordening (EU) 2020/1056 meegedeelde unieke elektronische identificatielinks (UIL) kunnen verwerken en die ervoor zorgen dat de functionarissen van hun bevoegde instanties toegang hebben tot eFTI-gegevens en die kunnen verwerken volgens een van de volgende procedures: a) door de UIL direct te verwerken, als die door de marktdeelnemer in een machineleesbaar format wordt meegedeeld door hem weer te geven op het scherm van een elektronisch apparaat of afgedrukt op een fysieke drager zoals papier of, als de bevoegde instantie ervoor kiest een dergelijke communicatie toe te staan, door hem per e-mail of een andere applicatie voor elektronische berichtgeving te versturen; b) door de UIL eerst op te vragen, zoals meegedeeld door de marktdeelnemers via publicatie in een specifiek register, door middel van een unieke identificatiecode die samengaat met een vervoersactiviteit. 2.   De lidstaten waarborgen dat de in lid 1 genoemde ICT-systemen ten minste de volgende functionaliteiten bieden: (a) naar behoren geauthenticeerde identificatie en gepaste autorisatie van de functionarissen van de bevoegde instanties, telkens als een functionaris een verzoek om toegang tot eFTI-gegevens indient; (b) doorsturen van de door de functionarissen van de bevoegde instanties ingediende verzoeken om toegang tot eFTI-gegevens, met inbegrip van het oproepen van de gevraagde informatie bij het (de) passende eFTI-platform(en), door middel van beveiligde verbindingen met die platformen. 3.   Om de in lid 2 genoemde functionaliteiten te implementeren, omvatten die ICT-systemen ten minste de volgende componenten: (a) toegangspunten voor instanties (AAP); (b) een autorisatieregister; (c) eFTI-gates; (d) een zoekmechanisme; (e) een gebruikersapplicatie. 4.   De lidstaten waarborgen dat de in lid 3 genoemde componenten voldoen aan de eisen van hoofdstuk II. De lidstaten zijn verantwoordelijk voor het opzetten, hosten, ontwikkelen, beschikbaar stellen, monitoren, bijwerken en onderhouden van die componenten en voor de beveiliging van de in die componenten verwerkte informatie. Als twee of meer lidstaten een of meer componenten gezamenlijk opzetten of ontwikkelen, zijn zij gezamenlijk verantwoordelijk voor het opzetten, hosten, ontwikkelen, beschikbaar stellen, monitoren, bijwerken, onderhouden en beveiligen ervan. 5.   De lidstaten blijven ervoor verantwoordelijk dat de bevoegde instanties eFTI-gegevens uitsluitend opvragen en verwerken voor controle op de naleving van de toepasselijke Europese en nationale wettelijke bepalingen en overeenkomstig de toepasselijke Europese en nationale bepalingen tot vaststelling van de voorwaarden voor het uitvoeren van die controles op de naleving en de regels voor de eerbiediging van de persoonlijke levenssfeer en de vertrouwelijkheid van commerciële gegevens. Artikel 3 Verzoeken om toegang tot eFTI-gegevens, antwoorden en vervolgcommunicatie 1.   Functionarissen van bevoegde instanties dienen alle verzoeken om toegang tot eFTI-gegevens in via de in artikel 4 beschreven AAP-component en middels de in artikel 7 beschreven gebruikersapplicatie. 2.   Een verzoek om toegang tot eFTI-gegevens bevat de volgende informatie: (a) de UIL van de eFTI-gegevens waartoe om toegang wordt verzocht, of een of meer identificatiecodes waarmee die UIL uit het in artikel 11 beschreven register van identificatiecodes kan worden opgeroepen. Die informatie wordt verstrekt door de functionaris van de bevoegde instantie die verantwoordelijk is voor het verzoek; (b) de verwijzingen naar de toegangsrechten van de functionaris van de bevoegde autoriteit die verantwoordelijk is voor het indienen van het verzoek, zoals geregistreerd in het in artikel 5 bedoelde autorisatieregister. Die informatie wordt automatisch toegevoegd door de gebruikersapplicatie; (c) het unieke identificatienummer van het verzoek, zoals uitgegeven door het AAP. Die informatie wordt automatisch toegevoegd door de gebruikersapplicatie. 3.   Antwoorden op een verzoek om toegang tot eFTI-gegevens kunnen een van de volgende vormen aannemen: (a) eFTI-gegevens, zoals doorgegeven door een eFTI-platform op basis van de informatie in een verzoek, en bijbehorende metagegevens voor de uitwisseling van berichten of identificatiecodes, die nodig zijn om de ontvangende eFTI-gates of toegangspunten voor instanties in staat te stellen de eFTI-gegevens te mappen met het respectieve verzoek; (b) foutmeldingen met een gecodeerde of korte tekstuele specificatie van het soort fout als een eFTI-gate of een eFTI-platform om technische of bedrijfsprocesredenen de gevraagde eFTI-gegevens niet kan verstrekken; (c) een bericht dat aangeeft dat er geen gegevens beschikbaar zijn, dat door een ontvangende eFTI-gate moet worden verstuurd als ze een verzoek verwerkt dat identificatiecodes bevat en het zoekmechanisme van de gate geen actieve UIL detecteert die gekoppeld is aan die identificatiecodes in het register van identificatiecodes; (d) een “geen antwoord”-bericht, verzonden door een eFTI-gate of eFTI-platform als die eFTI-gate of dat eFTI-platform de ontvangst van het verzoek heeft bevestigd, maar geen bericht met de gevraagde eFTI-gegevens heeft verzonden binnen 60 seconden na de ontvangstbevestiging. 4.   Als de functionaris van de bevoegde instantie vaststelt dat de informatie die door een marktdeelnemer op een eFTI-platform beschikbaar is gesteld, zoals opgevraagd als antwoord op een verzoek om toegang tot eFTI-gegevens, onvolledig is of anderszins niet voldoet aan de vereisten inzake wettelijk verplichte informatie op basis waarvan het verzoek is gedaan, kan de functionaris die bevindingen aan de marktdeelnemer meedelen door een specifieke vervolgcommunicatie voor die informatie in te dienen. Dergelijke vervolgcommunicatie moet voldoen aan de toepasselijke nationale wettelijke voorschriften betreffende vervolgmaatregelen naar aanleiding van controles op de naleving van de regels. 5.   Als een specifieke vervolgcommunicatie als bedoeld in lid 4 wordt ingediend, zendt de bevoegde instantie die ook door via de AAP-component, door middel van de gebruikersapplicatie. Die communicatie bevat het volgende: a) de informatie die door de bevoegde instantie aan de marktdeelnemer moet worden meegedeeld, in tekst met vrije opmaak of als bijgevoegd document; b) de UIL van de eFTI-gegevens en het unieke identificatienummer van het verzoek om toegang tot die gegevens waarvoor de vervolgcommunicatie wordt ingediend. HOOFDSTUK II FUNCTIONELE COMPONENTEN Artikel 4 Toegangspunten voor instanties 1.   De AAP-componenten bieden de functionarissen van de bevoegde instanties toegang tot de eFTI-uitwisselingsomgeving en vormen het enige toegangspunt van de functionaris tot die omgeving. 2.   Een AAP verricht de volgende functionaliteiten: (a) de identiteit van de functionarissen van de bevoegde instantie authenticeren of de authenticatie van de identiteit van de functionarissen van de bevoegde instantie waarborgen; (b) het verzoek van de functionarissen van de bevoegde instantie om toegang tot eFTI-gegevens goedkeuren, op basis van hun respectieve toegangsrechten die zijn opgeslagen in het autorisatieregister, of het verzoek afwijzen als er geen actieve toegangsrechten zijn geregistreerd voor de functionaris van de bevoegde instantie; (c) de goedgekeurde verzoeken om toegang tot eFTI-gegevens registreren door elk verzoek een uniek identificatienummer toe te kennen, en voor elk verzoek ten minste de volgende informatie registreren: i) identificatiereferenties van de functionaris die verantwoordelijk is voor het indienen van het verzoek; ii) de UIL van de eFTI-gegevens waartoe toegang wordt gevraagd, of de identificatiecode(s) die door de functionaris is (zijn) verstrekt bij het indienen van het verzoek; iii) de verwijzingen naar de toegangsrechten van de functionaris van de bevoegde instantie die verantwoordelijk is voor het indienen van het verzoek, zoals geregistreerd in het autorisatieregister; iv) de datum en het tijdstip waarop het verzoek is ingediend; (d) de geautoriseerde verzoeken om toegang tot eFTI-gegevens doorsturen naar de eFTI-gate voor verwerking, door de volgende informatie te verstrekken: i) het unieke identificatienummer van het verzoek; ii) de UIL van de eFTI-gegevens waartoe toegang wordt gevraagd, of de identificatiecode(s) die door de functionaris is (zijn) verstrekt bij het indienen van het verzoek; iii) de verwijzingen naar de verwerkingsrechten van de functionaris van de bevoegde instantie die verantwoordelijk is voor het indienen van het verzoek, zoals geregistreerd in het autorisatieregister; (e) de door de eFTI-gate doorgestuurde antwoorden op verzoeken ontvangen en die antwoorden via de gebruikersapplicatie beschikbaar maken voor de functionaris van de bevoegde instantie die verantwoordelijk is voor dat verzoek; (f) een auditspoor van de voor elk verzoek ontvangen antwoorden bewaren door ten minste de volgende informatie te loggen: i) het unieke identificatienummer van het verzoek waarvoor het antwoord is ontvangen; ii) de datum en het tijdstip waarop het antwoord is ontvangen door het AAP; iii) de datum en het tijdstip waarop het antwoord door het AAP is doorgestuurd naar de functionaris die verantwoordelijk is voor het desbetreffende verzoek; (g) een archief bijhouden van de verzoeken om toegang tot eFTI-gegevens en van het logboek van de ontvangen antwoorden gedurende een periode van twee jaar of, als de toepasselijke nationale bepalingen betreffende de beschikbaarheid van bewijsmateriaal voor de handhaving van de bepalingen waarvoor toegang tot eFTI-gegevens vereist is, voorzien in een langere periode, gedurende die periode; (h) als een vervolgcommunicatie overeenkomstig artikel 3, lid 4, wordt ingediend, de vervolgcommunicatie registreren door de vervolgcommunicatie een uniek identificatienummer toe te kennen, en ten minste de volgende informatie voor die vervolgcommunicatie registreren: i) identificatiereferenties van de functionaris die verantwoordelijk is voor het indienen van de vervolgcommunicatie; ii) de UIL van de eFTI-gegevens en het uniek identificatienummer van het verzoek om toegang tot de gegevens waarvoor de vervolgcommunicatie werd ingediend; iii) de datum en het tijdstip waarop de vervolgcommunicatie is ingediend; iv) de inhoud van de vervolgcommunicatie; (i) de vervolgcommunicatie doorsturen naar de eFTI-gate voor verwerking, door de volgende informatie te verstrekken: i) de UIL van de eFTI-gegevens en het uniek identificatienummer van het verzoek om toegang tot die gegevens waarvoor de vervolgcommunicatie werd ingediend; ii) de inhoud van de vervolgcommunicatie. 3.   Om de in lid 2 genoemde functionaliteiten te bieden, moet een AAP: (a) passende elektronische identificatiemiddelen gebruiken die een betrouwbare identificatie en authenticatie van de functionarissen van de bevoegde instanties mogelijk maken, of waarmee kan worden gecontroleerd of de identificatie en de authenticatie van die functionarissen worden gewaarborgd door een andere geschikte ICT-component; (b) een autorisatieregister gebruiken; (c) een beveiligde verbinding met een eFTI-gate tot stand brengen en in stand houden; (d) een beveiligde verbinding met de gebruikersapplicatie mogelijk maken. 4.   De lidstaten kunnen de AAP’s buiten de eFTI-gate opzetten als onderdeel van bestaande ICT-systemen van hun respectieve bevoegde instanties, of geïntegreerd in hun respectieve eFTI-gate. Artikel 5 Autorisatieregister De lidstaten garanderen dat de rechten van de functionarissen van hun bevoegde instanties op toegang tot en verwerking van eFTI-gegevens worden geregistreerd en up-to-date worden gehouden in een autorisatieregister. Het autorisatieregister bevat voor elke functionaris van de bevoegde instantie ten minste het volgende: (a) de unieke identificatiereferenties van de functionaris; (b) de toegangsrechten van de respectieve functionaris, uitgedrukt als de lijst van verwijzingen naar de rechtshandelingen van de Unie en de lidstaten met betrekking tot welke de respectieve functionaris bevoegd is en die het verstrekken van wettelijk verplichte informatie vereisen en, meer in het bijzonder, als de lijst van de respectieve identificatiecodes van de eFTI-datasubsets die met die bepalingen overeenstemmen, zoals vastgesteld in de afdelingen 3 en 4 van de bijlage bij Gedelegeerde Verordening (EU) 2024/2024 van de Commissie ( 9 ) ; (c) de verwerkingsrechten van de respectieve functionaris, uitgedrukt als gecodeerde referenties naar de verwerkingsactiviteiten die de functionaris mag uitvoeren met betrekking tot elk van de respectieve eFTI-datasubsets, in overeenstemming met de toepasselijke wetgeving van de Unie of de lidstaten waarin de bevoegdheden van die functionaris zijn vastgesteld; (d) een log van de wijzigingen in de toegangs- en verwerkingsrechten van die functionaris. Artikel 6 eFTI-gates 1.   De eFTI-gates waarborgen, rechtstreeks of via een verbinding met andere eFTI-gates, dat: (a) de goedgekeurde verzoeken om toegang tot eFTI-gegevens worden doorgestuurd naar het eFTI-platform en de gevraagde specifieke informatie bevatten; (b) voor elk dergelijk verzoek het antwoord van het respectieve eFTI-platform wordt doorgestuurd naar de gebruikersapplicatie van de functionaris van de bevoegde instantie die verantwoordelijk is voor dat verzoek, hetzij rechtstreeks, hetzij via een AAP, naargelang het geval; en, (c) wanneer ingediend, de vervolgcommunicatie van dat verzoek wordt doorgestuurd naar het eFTI-platform dat de eFTI-gegevens bevat waarvoor het verzoek was ingediend en het antwoord was verstrekt. 2.   Een eFTI-gate biedt de volgende functionaliteiten: (a) het verzoek om toegang tot eFTI-gegevens en, wanneer ingediend, de vervolgcommunicatie valideren op een van de volgende wijzen: i) in de rol van “verzoekende gate”, als het AAP is opgezet als een afzonderlijke component buiten de eFTI-gate, door verificatie van de beveiligingssleutel van het AAP via hetwelk het verzoek of de vervolgcommunicatie werd ingediend; ii) in de rol van “ontvangende gate”, door verificatie van de beveiligingssleutel van de eFTI-gate waarvan het verzoek of de vervolgcommunicatie is ontvangen; iii) als de validering van de beveiligingssleutel van de respectieve eFTI-gate mislukt, door een foutmelding terug te sturen naar de “verzoekende gate”, het AAP of de functionaris van de bevoegde instantie die verantwoordelijk is voor het verzoek of de vervolgcommunicatie, naargelang het geval; (b) het verzoek om toegang tot eFTI-gegevens en, wanneer ingediend, de vervolgcommunicatie verwerken door middel van het zoekmechanisme overeenkomstig artikel 8 en, op basis daarvan, het verzoek of de vervolgcommunicatie doorsturen, naargelang het geval: i) naar het passende eFTI-platform of de passende eFTI-gate(s), in de rol van “verzoekende gate”; ii) naar het passende eFTI-platform, in de rol van “ontvangende gate”; (c) een auditspoor bijhouden van alle verzoeken om toegang tot eFTI-gegevens of vervolgcommunicatie die ze heeft verwerkt, door ten minste de volgende informatie te loggen: i) het uniek identificatienummer van het verzoek om toegang tot eFTI-gegevens of van de vervolgcommunicatie; ii) de identificatiecode van het AAP of van de “verzoekende eFTI-gate” waarvan het verzoek of de vervolgcommunicatie is ontvangen; iii) de datum en het tijdstip waarop dat verzoek is ontvangen; (d) het ontvangen antwoord op een verwerkt verzoek als volgt valideren: i) als het antwoord rechtstreeks van het eFTI-platform wordt ontvangen, door de beveiligingssleutel en de certificeringsstatus van het eFTI-platform te controleren op basis van het in lid 3, punt e), bedoelde register; ii) als het antwoord van een “ontvangende eFTI-gate” wordt ontvangen, door de beveiligingssleutel van die eFTI-gate te controleren op basis van het in lid 3, punt f), bedoelde register; iii) als de validering van de beveiligingssleutel van de eFTI-gate of het eFTI-platform mislukt, door een foutmelding terug te sturen naar de “verzoekende gate”, het AAP of de gebruikersapplicatie van de functionaris van de bevoegde instantie die verantwoordelijk is voor het verzoek, naargelang het geval; (e) het ontvangen antwoord op een verwerkt verzoek doorsturen via dezelfde route, in omgekeerde volgorde als het doorgestuurde verzoek, naargelang het geval: i) naar de “verzoekende eFTI-gate”, of ii) naar de gebruikersapplicatie van de functionaris van de bevoegde instantie die verantwoordelijk is voor dat verzoek, rechtstreeks of via het AAP; (f) als een ontvangstbevestiging van het verzoek wordt ontvangen, maar er binnen 60 seconden na die bevestiging geen ander antwoord is ontvangen, een “geen antwoord”-bericht verzenden naar de “verzoekende gate”, het AAP of de gebruikersapplicatie van de functionaris van de bevoegde instantie die verantwoordelijk is voor het verzoek, naargelang het geval; (g) een auditspoor bijhouden van alle antwoorden op de doorgestuurde verzoeken om toegang, door ten minste de volgende informatie te loggen: i) de UIL van de eFTI-dataset die als antwoord op dat verzoek is ontvangen; ii) het uniek identificatienummer van het eFTI-platform of de “ontvangende eFTI-gate” waarvan het antwoord is ontvangen; iii) de datum en het tijdstip waarop dat antwoord is ontvangen; iv) als geen antwoord is ontvangen, een aanwijzing in die zin; h) de in de punten c) en g) gespecificeerde logs archiveren en voor audits beschikbaar houden gedurende een periode van twee jaar of, als de toepasselijke nationale bepalingen betreffende de beschikbaarheid van bewijsmateriaal voor de handhaving van de bepalingen waarvoor toegang tot eFTI-gegevens vereist is, voorzien in een langere periode, gedurende die periode. 3.   Om de in lid 2 genoemde functionaliteiten mogelijk te maken, moet een eFTI-gate: (a) een zoekmechanisme gebruiken overeenkomstig artikel 8; (b) een beveiligde verbinding tot stand brengen en in stand houden met de AAP’s die de toegang vormen tot de eFTI-uitwisselingsomgeving van de functionarissen van de bevoegde instantie van de lidstaat die de respectieve eFTI-gate heeft opgezet; (c) als de AAP’s zijn opgezet als geïntegreerde componenten van de eFTI-gate, een beveiligde verbinding tot stand brengen en in stand houden met de gebruikersapplicatie(s), naargelang het geval, van de functionarissen van de bevoegde instantie van de lidstaat die de respectieve eFTI-gate heeft opgezet; (d) als de AAP’s zijn opgezet als afzonderlijke componenten van de eFTI-gate, een actueel register opzetten en bijhouden met de unieke identificatienummers en veiligheidscertificaten van die AAP’s; (e) een beveiligde verbinding met alle andere eFTI-gates tot stand brengen en in stand houden, alsook een actueel register opzetten en bijhouden met de unieke identificatienummers en de veiligheidscertificaten van die eFTI-gates; (f) een beveiligde verbinding tot stand brengen en in stand houden met alle eFTI-platformen die zijn gecertificeerd in de lidstaat of lidstaten die de respectieve eFTI-gate hebben opgezet, alsook een actueel register opzetten en bijhouden met de unieke identificatienummers, de beveiligingssleutels en de certificeringsstatus van die eFTI-platformen; (g) algemeen gedefinieerde diensten of artefacten, zoals configuratie, foutcodes, taxonomieën of codelijsten in de eFTI-uitwisselingsomgeving, kunnen gebruiken als die diensten of artefacten zijn overeengekomen in het kader van het in artikel 13 bedoelde netwerk voor operationele ondersteuning. 4.   Als in een lidstaat geen conformiteitsbeoordelingsinstantie is geaccrediteerd voor de certificering van eFTI-platformen overeenkomstig artikel 11 van Verordening (EU) 2020/1056, waarborgt die lidstaat dat zijn eFTI-gate de beveiligde verbinding en het actuele register, als bedoeld in lid 3, punt f), opzet en in stand houdt voor eFTI-platformen die zijn gecertificeerd door in andere lidstaten geaccrediteerde conformiteitsbeoordelingsinstanties. Die lidstaat doet dat op verzoek van de marktdeelnemer of eFTI-dienstverlener die dat platform exploiteert, en nadat hij van de lidstaat waar het eFTI-platform is gecertificeerd bevestiging heeft gevraagd en ontvangen dat die lidstaat geen ander bevestigingsverzoek voor datzelfde eFTI-platform heeft ontvangen van een andere lidstaat. Dat ontslaat de eFTI-gate van de lidstaat waar het eFTI-platform is gecertificeerd van de verplichting om een beveiligde verbinding met dat platform tot stand te brengen en in stand te houden. Artikel 7 Gebruikersapplicatie 1.   De gebruikersapplicatie stelt een functionaris van een bevoegde instantie in staat om te interageren met het AAP. 2.   Een gebruikersapplicatie biedt minstens de volgende functionaliteiten: (a) verzoeken om toegang tot eFTI-gegevens genereren, op basis van de door een functionaris van een bevoegde instantie verstrekte informatie, zodra de verantwoordelijke functionaris door het AAP naar behoren is geïdentificeerd, geauthenticeerd en geautoriseerd; (b) de overeenkomstige eFTI-gegevens die door het respectieve eFTI-platform of de respectieve eFTI-platformen in antwoord op dat verzoek zijn verstrekt, of de “geen antwoord”-berichten of foutmeldingen die door het AAP of de “ontvangende eFTI-gate” zijn verzonden, ontvangen en weergeven voor inzage door de functionaris van de bevoegde instantie die verantwoordelijk is voor het verzoek; (c) andere verwerkingsactiviteiten mogelijk maken door de functionaris van de bevoegde instantie die verantwoordelijk is voor het ontvangen verzoek om eFTI-gegevens, in overeenstemming met de verwerkingsrechten van die functionaris; (d) indien van toepassing op grond van nationale bepalingen, vervolgcommunicatie genereren op basis van de door een functionaris van een bevoegde instantie verstrekte informatie. 3.   Om de in lid 2 genoemde functionaliteiten mogelijk te maken, moet een gebruikersapplicatie ten minste: (a) de functionarissen van de bevoegde instantie een grafische gebruikersinterface bieden; (b) een beveiligde verbinding met een AAP of een eFTI-gate, naargelang het geval, tot stand brengen en in stand houden; (c) voor gegevensverwerking, als referentie de datasubsets gebruiken die overeenstemmen met de bepalingen van de rechtshandelingen van de Unie en de lidstaten, zoals vastgesteld bij Gedelegeerde Verordening (EU) 2024/2024, met betrekking tot welke de functionarissen van de bevoegde instanties bevoegd zijn. Artikel 8 Zoekmechanisme 1.   Het zoekmechanisme is een in een eFTI-gate geïntegreerde component die, als hoofdfunctionaliteit, de in het verzoek of de vervolgcommunicatie opgenomen informatie als volgt verwerkt: (a) uit het UIL van de eFTI-gegevens de identificatiecode oproepen van het eFTI-platform dat de eFTI-gegevens opslaat waarvoor het verzoek om toegang of de vervolgcommunicatie werd ingediend, en, respectievelijk, de identificatiecode van de eFTI-gate waarop dat platform is aangesloten; (b) als het informatieverzoek een of meer van de in artikel 11, lid 3, bedoelde identificatiecodes bevat, in het register van identificatiecodes zoeken naar een overeenstemmende waarde en i) als er een match wordt gevonden, de actieve UIL of reeks UIL’s die verbonden zijn met de respectieve identificatiecodes, oproepen en vervolgens de informatie in de respectieve UIL’s verwerken overeenkomstig punt a); ii) als er geen match wordt gevonden, de eFTI-gate daarvan in kennis stellen. 2.   Om de in lid 1 genoemde functionaliteit mogelijk te maken, moet het zoekmechanisme: (a) een register van identificatiecodes gebruiken overeenkomstig artikel 11; (b) een register van een service metadata publisher (SMP) en een service metadata locator (SML) gebruiken in overeenstemming met de eDelivery-specificaties of een registerdienst met soortgelijke mogelijkheden, om de eFTI-platformen te kunnen vinden op basis van de informatie in het verzoek of de vervolgcommunicatie. HOOFDSTUK III TECHNISCHE SPECIFICATIES Artikel 9 Uitwisseling van berichten 1.   De lidstaten waarborgen dat de eFTI-gates die zij opzetten, alsook de AAP’s en de gebruikersapplicaties van hun bevoegde instanties, communiceren en berichten kunnen ontvangen in een gestandaardiseerd formaat voor de uitwisseling van berichten. De communicatie tussen eFTI-gates en tussen eFTI-gates en eFTI-platformen gebeurt in XML-formaat. 2.   Alle communicatie tussen de eFTI-gates gebeurt als berichtuitwisseling via eDelivery-toegangspunten, overeenkomstig de eDelivery-specificaties voor berichtuitwisseling en met gebruikmaking van het statisch vindbaarheidsmechanisme van eDelivery. 3.   De uitwisseling van berichten via eDelivery-toegangspunten, overeenkomstig de eDelivery-specificaties voor berichtuitwisseling, met gebruikmaking van het dynamisch vindbaarheidsmechanisme van eDelivery, wordt ook mogelijk gemaakt voor de communicatie tussen de eFTI-gates en de eFTI-platformen. 4.   Als een lidstaat al beschikt over gelijkwaardige, nationaal gedefinieerde specificaties voor beveiligde berichtuitwisseling voor digitale overheidsdiensten, kan hij besluiten dat de communicatie tussen de eFTI-platformen en de eFTI-gate die door hem zijn opgezet, ook kan gebeuren op basis van dergelijke gelijkwaardige specificaties voor berichtuitwisseling. In dergelijke gevallen zorgen de lidstaten ervoor dat die specificaties, naar behoren gedetailleerd en actueel, publiek beschikbaar zijn. Artikel 10 Veiligheidscertificaten 1.   De lidstaten geven via een certificeringsinstantie veiligheidscertificaten af aan de eDelivery-toegangspunten die zijn geïntegreerd in de eFTI-gates die zij hebben opgezet en aan de eDelivery-toegangspunten of, indien van toepassing, aan het gelijkwaardig toegangspunt voor berichtuitwisseling van elk eFTI-platform dat is gecertificeerd door een conformiteitsbeoordelingsinstantie die in hun respectieve lidstaat is geaccrediteerd. 2.   De lidstaten waarborgen dat de particuliere beveiligingssleutels van het in de eFTI-gate(s) geïntegreerd eDelivery-toegangspunt veilig worden opgeslagen en dat de overeenkomstige digitale certificaten op beveiligde wijze worden afgegeven tussen de eFTI-gates en tussen een eFTI-gate en de eFTI-platformen die op die gate zijn aangesloten. 3.   De lidstaten zorgen voor veilige mechanismen voor het ontvangen, registreren, oproepen en valideren van de openbare sleutels of veiligheidscertificaten van de eFTI-platformen die op hun eFTI-gate zijn aangesloten. Als een lidstaat een SMP-register opzet overeenkomstig de SMP-specificaties van eDelivery, met adequate beveiligingsmechanismen, kan daarvoor een SMP-register worden gebruikt. Artikel 11 Register van identificatiecodes 1.   Het in artikel 8, lid 2, punt a), bedoelde register van identificatiecodes stelt de marktdeelnemers in staat om via een eFTI-platform de UIL van een eFTI-dataset te uploaden, samen met de identificatiecodes die de unieke opvraging van die UIL mogelijk maken, zoals vermeld in lid 3. Het register van identificatiecodes maakt het uploaden, activeren, deactiveren of wissen van de UIL van een eFTI-dataset en van de respectieve identificatiecodes mogelijk. 2.   De UIL-samenstelling maakt het mogelijk de identificatiecode van de eFTI-gate, de identificatiecode van het eFTI-platform en de unieke identificatiecode van de eFTI-dataset die overeenstemt met de wettelijk verplichte informatie die door de marktdeelnemers op het respectieve eFTI-platform beschikbaar is gesteld, op te roepen indien: (a) de identificatiecode van de eFTI-gate bestaat uit een identificatiecode waarmee ze op unieke wijze kan worden gevonden in de eFTI-omgeving; (b) de identificatiecode van het eFTI-platform bestaat uit een identificatiecode waarmee het op unieke wijze kan worden gevonden in de eFTI-omgeving; (c) de unieke identificatie van de eFTI-dataset bestaat uit een uniek nummer in het formaat van een universele unieke identificatie (UUID) die automatisch door het eFTI-platform wordt toegewezen. 3.   De door het register te ondersteunen identificatiecodes bestaan uit: a) gegevenselementen van de eFTI-dataset die overeenkomen met de wettelijk verplichte informatie die door de marktdeelnemers beschikbaar wordt gesteld, zoals beschreven in afdeling 2 van de bijlage bij Gedelegeerde Verordening (EU) 2024/2024, met de volgende identificatienummers: i) eFTI39; ii) eFTI188; iii) eFTI374; iv) eFTI378; v) eFTI448; vi) eFTI581; vii) eFTI578; viii) eFTI618; ix) eFTI620; x) eFTI987; xi) eFTI1000; b) een gegevenselement dat aangeeft of er al dan niet gevaarlijke goederen worden vervoerd, te identificeren met de volgende kenmerken: gegevenselement ID “eFTI1451”; naam “Indicator gevaarlijke goederen aan boord”; definitie “De aanduiding of er al dan niet gevaarlijke goederen worden vervoerd overeenkomstig ADR/ADN/RID. “Ja” betekent dat er gevaarlijke goederen aan boord van de vervoerseenheid zijn, “nee” betekent dat de vervoerde goederen niet voorkomen op de ADR/ADN/RID-lijst van gevaarlijke goederen of dat de gevaarlijke goederen zijn vrijgesteld van de informatievereisten van 3.5.6, 5.1.5.4.2, 5.4.1, 5.5.2.4.1 of 5.5.3.7 ADR/ADN/RID.”. 4.   Het register van identificatiecodes activeert het UIL, zodat het beschikbaar wordt gesteld voor zoekopdrachten, na het uploaden, en deactiveert het UIL als de in lid 3, punt a), ii), van dit artikel bedoelde identificatiecode wordt geüpload. Om controles overeenkomstig Verordening (EG) nr. 1072/2009 mogelijk te maken voor elke UIL waarvoor de in lid 3, punt a), vi), van dit artikel bedoelde identificatiecode de waarde “3” heeft, wat overeenkomt met “wegvervoer”, deactiveert het register van identificatiecodes de UIL’s pas na de in artikel 8, lid 2, van Verordening (EG) nr. 1072/2009 bedoelde termijn. Na deactivering wist het register de UIL en de daarmee verbonden identificatiecodes. HOOFDSTUK IV ONDERHOUD EN BESTUUR Artikel 12 Netwerk voor technische ondersteuning 1.   De lidstaten richten helpdesks op twee verschillende niveaus op: (a) er is een helpdesk van niveau 1 beschikbaar om de functionarissen van de bevoegde instanties technische ondersteuning te bieden in geval van operationele problemen; (b) er is een helpdesk van niveau 2 beschikbaar voor de ondersteuning van: i) de helpdesks van niveau 1 die de controlefunctionarissen ondersteunen; ii) de helpdesks van niveau 1 die door de eigenaars van de eFTI-platformen zijn opgezet om technische ondersteuning te bieden aan de marktdeelnemers. 2.   De Commissie richt een helpdesk van niveau 3 op die: (a) technische ondersteuning verleent aan helpdesks van niveau 2 om operationele problemen op te lossen die verband houden met de werking van de algemene eFTI-uitwisselingsomgeving, met inbegrip van de regels, procedures en functionele en technische uitvoeringsspecificaties, alsook de gemeenschappelijke eFTI-datasets en de subsets die zijn vastgesteld in de krachtens Verordening (EU) 2020/1056 vastgestelde uitvoeringshandelingen en gedelegeerde handelingen; (b) fungeert als facilitator voor operationele kwesties die betrekking hebben op twee of meer lidstaten en waarvoor coördinatie op het niveau van de Unie is vereist, met inbegrip van de technische interoperabiliteit van de eFTI-gates en de communicatie tussen de eFTI-gates; (c) interageert met de diensten van de Commissie die specifieke software of productspecificaties verstrekken die door de eFTI-uitwisselingsomgeving worden gebruikt, zoals eDelivery. 3.   De helpdesks van niveau 1 en niveau 2 nemen ook contact met elkaar op om problemen van gemeenschappelijk belang op hun respectieve niveaus op te lossen. 4.   De beschikbaarheid van de helpdesks wordt in de hele Unie gesynchroniseerd om een minimale gemeenschappelijke beschikbaarheidsperiode te waarborgen op werkdagen tussen 10.00 uur en 16.00 uur Midden-Europese tijd (MET/MEZT), behalve op nationale feestdagen. Tijdens het weekend en op nationale feestdagen is er een noodhulpdienst waar ten minste één medewerker beschikbaar is voor dringende problemen die de werking van de eFTI-uitwisselingsomgeving op nationaal niveau of op het niveau van de Europese Unie ernstig aantasten. 5.   Alle helpdesks gebruiken specifieke hulpmiddelen die de unieke identificatie en de follow-up van elk verzoek om technische ondersteuning mogelijk maken, ook als de helpdesks voor het oplossen van een verzoek met elkaar moeten communiceren. 6.   De helpdesks houden logbestanden bij van alle verzoeken om bijstand en de geschiedenis daarvan, en stellen regelmatig rapporten over hun activiteiten op. 7.   De lidstaten delen elkaar en de Commissie de contactgegevens van hun respectieve helpdesks van niveau 2 mee. 8.   De helpdesks zijn beschikbaar vanaf de in artikel 5, lid 1, van Verordening (EU) 2020/1056 vermelde datum. Binnen twaalf maanden na die datum wordt beoordeeld of de minimumperiode voor de gemeenschappelijke beschikbaarheid van de helpdesks toereikend is. Artikel 13 Netwerk voor operationele ondersteuning 1.   Er wordt een specifieke werkgroep opgericht als subgroep van de deskundigengroep die is opgericht bij Besluit C(2018) 5921, met als opdracht te waarborgen dat de eFTI-operaties op het vereiste kwaliteitsniveau plaatsvinden. 2.   De door de lidstaten aangewezen leden van de werkgroep fungeren ook als “nationale eFTI-contactpunten”. 3.   De leden van de werkgroep werken samen en komen regelmatig bijeen om onder meer: (a) updates te verstrekken over de operationele status van de eFTI-uitwisselingsomgeving; (b) de diensten van de Commissie bij te staan bij hun inspanningen om door de lidstaten of de helpdesk van niveau 3 gemelde technische en operationele problemen op te lossen waarvoor coördinatie en operationele begeleiding op het niveau van de Unie vereist is; (c) de Commissie bij te staan bij het opstellen van technische richtsnoeren ter ondersteuning van de uitvoering van deze verordening. HOOFDSTUK V SLOTBEPALINGEN Artikel 14 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing vanaf het moment van inwerkingtreding van deze verordening. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 juli 2024. Voor de Commissie De voorzitter Ursula VON DER LEYEN ( 1 ) PB L 249 van 31.7.2020, blz. 33 . ( 2 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 3 ) Verordening (EG) nr. 1072/2009 van het Europees Parlement en de Raad van 21 oktober 2009 tot vaststelling van gemeenschappelijke regels voor toegang tot de markt voor internationaal goederenvervoer over de weg ( PB L 300 van 14.11.2009, blz. 72 ). ( 4 ) https://ec.europa.eu/digital-building-blocks/wikis/display/DIGITAL/eDelivery . ( 5 ) Verordening (EU) nr. 910/2014 van het Europees Parlement en de Raad van 23 juli 2014 betreffende elektronische identificatie en vertrouwensdiensten voor elektronische transacties in de interne markt en tot intrekking van Richtlijn 1999/93/EG ( PB L 257 van 28.8.2014, blz. 73 ). ( 6 ) Besluit C(2018) 5921 van de Commissie van 13 september 2018 tot oprichting van de deskundigengroep voor digitaal goederenvervoer en digitale logistiek: het Forum voor digitaal vervoer en digitale logistiek (DTLF). ( 7 ) https://digital-strategy.ec.europa.eu/en/activities/cef-digital . ( 8 ) https://digital-strategy.ec.europa.eu/en/activities/digital-programme . ( 9 ) Gedelegeerde verordening (EU) 2024/2024 van de Commissie van 26 juli 2024 tot aanvulling van Verordening (EU) 2020/1056 door de vaststelling van de gemeenschappelijke eFTI-dataset en de eFTI-datasubsets ( PB L, 2024/2024, 20.12.2024, ELI: http://data.europa.eu/eli/reg_del/2024/2024/oj ). ELI: http://data.europa.eu/eli/reg_impl/2024/1942/oj ISSN 1977-0758 (electronic edition)",
  "source": "EUR LEX"
}