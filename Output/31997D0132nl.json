{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0132:NL:HTML\">",
  "content": "EUR-Lex - 31997D0132 - NL Avis juridique important | 31997D0132 97/132/EG: Besluit van de Raad van 17 december 1996 betreffende de sluiting van de Overeenkomst tussen de Europese Gemeenschap en Nieuw-Zeeland inzake sanitaire maatregelen voor de handel in levende dieren en dierlijke produkten Publicatieblad Nr. L 057 van 26/02/1997 blz. 0004 - 0004 BESLUIT VAN DE RAAD van 17 december 1996 betreffende de sluiting van de Overeenkomst tussen de Europese Gemeenschap en Nieuw-Zeeland inzake sanitaire maatregelen voor de handel in levende dieren en dierlijke produkten (97/132/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, Gezien het voorstel van de Commissie, Overwegende dat de Overeenkomst tussen de Europese Gemeenschap en Nieuw-Zeeland inzake sanitaire maatregelen voor de handel in levende dieren en dierlijke produkten een adequaat middel is voor de toepassing, wat de sanitaire maatregelen voor de veterinaire sector betreft, van de Overeenkomst inzake sanitaire en fytosanitaire maatregelen van de Wereldhandelsorganisatie; Overwegende dat de Overeenkomst ertoe zal bijdragen de handel in levende dieren en dierlijke produkten tussen de Europese Gemeenschap en Nieuw-Zeeland te vergemakkelijken door middel van de geleidelijke erkenning van de gelijkwaardigheid van sanitaire maatregelen, de toepassing van het regionalisatiebeginsel en de verbetering van overleg en samenwerking; Overwegende dat de Overeenkomst namens de Gemeenschap moet worden goedgekeurd, BESLUIT: Artikel 1 De Overeenkomst tussen de Europese Gemeenschap en Nieuw-Zeeland inzake sanitaire maatregelen voor de handel in levende dieren en dierlijke produkten wordt hierbij namens de Gemeenschap goedgekeurd. De tekst van de Overeenkomst en de bijlagen daarbij zijn aan dit besluit gehecht. Artikel 2 De Voorzitter van de Raad is gemachtigd de persoon aan te wijzen die bevoegd is de Overeenkomst te ondertekenen teneinde daardoor de Gemeenschap te binden. Artikel 3 De Commissie, bijgestaan door de vertegenwoordigers van de veterinaire diensten van de Lid-Staten, vertegenwoordigt de Gemeenschap in het in artikel 16, lid 1, van de Overeenkomst bedoelde Gezamenlijk Comité van Beheer. Het communautaire standpunt inzake de in de Overeenkomst, in artikel 16, lid 2, laatste zin, bedoelde door dit Comité behandelde materies, wordt op voorstel van de Commissie met gekwalificeerde meerderheid door de Raad vastgesteld. Artikel 4 Met het oog op de tenuitvoerlegging van de Overeenkomst worden, voor vers vlees en produkten op basis van vlees, de garanties die gelijkwaardig zijn met die van Richtlijn 72/462/EEG (1) vastgesteld volgens de procedure van artikel 29 van genoemde richtlijn. Artikel 5 Dit besluit wordt bekendgemaakt in het Publikatieblad van de Europese Gemeenschappen. Dit besluit wordt van kracht op de dag van zijn bekendmaking. Gedaan te Brussel, 17 december 1996. Voor de Raad De Voorzitter I. YATES (1) PB nr. L 302 van 31. 12. 1972, blz. 28. Richtlijn laatstelijk gewijzigd bij Verordening (EEG) nr. 1601/92 (PB nr. L 173 van 27. 6. 1992, blz. 13).",
  "source": "EUR LEX"
}