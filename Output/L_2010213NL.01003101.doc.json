{
  "url": "http://www.w3.org/1999/xhtml\">",
  "content": "L_2010213NL.01003101.xml 13.8.2010 NL Publicatieblad van de Europese Unie L 213/31 VERORDENING (EU) Nr. 727/2010 VAN DE COMMISSIE van 6 augustus 2010 tot indeling van bepaalde goederen in de gecombineerde nomenclatuur DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het comité Douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 augustus 2010. Voor de Commissie, namens de voorzitter, Janusz LEWANDOWSKI Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een elektrisch verlengsnoer bestaande uit: — een elektrische kabel van circa 2 m, — een stekker voor de verbinding met een stopcontact dat is aangesloten op de netvoeding, en — een kunststofbehuizing met 5 stopcontacten, een stroomschakelaar en een zekering. Het product is ontworpen om te worden gebruikt voor het transporteren van elektrische stroom van 220 volt binnen een ruimte (bijvoorbeeld een kamer) naar verschillende apparaten. De schakelaar onderbreekt de elektrische stroom en de zekering beschermt tegen overbelasting. ( 1 ) Zie foto. 8544 42 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 3 bij afdeling XVI en de tekst van de GN-codes 8544, 8544 42 en 8544 42 90. De functies van de schakelaar en de zekering worden als bijkomstig beschouwd, omdat de belangrijkste functie van het product erin bestaat elektrische stroom te transporteren via een kabel voorzien van verbindingsstukken. Indeling onder post 8536 als verbindingsstuk is uitgesloten omdat post 8544 kabels, ook indien voorzien van verbindingsstukken, omvat (zie ook de toelichting bij het geharmoniseerd systeem op post 8536, onder III), A), laatste alinea, en op post 8544). Het product moet daarom worden ingedeeld onder GN-code 8544 42 90 als andere geleider van elektriciteit voorzien van verbindingsstukken. ( 1 ) De foto is louter ter informatie.",
  "source": "EUR LEX"
}