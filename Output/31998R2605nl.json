{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998R2605:NL:HTML\">",
  "content": "EUR-Lex - 31998R2605 - NL Avis juridique important | 31998R2605 Verordening (EG) nr. 2605/98 van de Commissie van 3 december 1998 tot wijziging van Verordening (EG) nr. 1768/95 houdende vaststelling, overeenkomstig artikel 14, lid 3, van Verordening (EG) nr. 2100/94 van de Raad inzake het communautaire kwekersrecht, van uitvoeringsbepalingen betreffende de afwijking ten gunste van landbouwers Publicatieblad Nr. L 328 van 04/12/1998 blz. 0006 - 0007 VERORDENING (EG) Nr. 2605/98 VAN DE COMMISSIE van 3 december 1998 tot wijziging van Verordening (EG) nr. 1768/95 houdende vaststelling, overeenkomstig artikel 14, lid 3, van Verordening (EG) nr. 2100/94 van de Raad inzake het communautaire kwekersrecht, van uitvoeringsbepalingen betreffende de afwijking ten gunste van landbouwers DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 2100/94 van de Raad van 27 juli 1994 inzake het communautaire kwekersrecht (1) (hierna \"de basisverordening\" genoemd), laatstelijk gewijzigd bij Verordening (EG) nr. 2506/95 (2), en met name op artikel 14, lid 3, Overwegende dat artikel 14 van de basisverordening in een afwijking van het communautaire kwekersrecht voorziet met het oog op bescherming van de landbouwproductie (afwijking ten gunste van landbouwers); Overwegende dat bij Verordening (EG) nr. 1768/95 van de Commissie (3) voorwaarden zijn vastgesteld om uitvoering te geven aan deze afwijking en om de rechtmatige belangen van de kweker en van de landbouwer te beschermen; Overwegende dat het toen niet mogelijk was de juiste hoogte vast te stellen van de billijke vergoeding die moet worden betaald om van de bovengenoemde afwijking gebruik te maken; Overwegende dat in de bovengenoemde verordening evenwel was bepaald dat de aanvankelijke hoogte van de vergoeding en de wijze waarop deze later kan worden aangepast, zo snel mogelijk zouden worden vastgesteld; Overwegende dat intussen in verschillende lidstaten overeenkomsten tussen kwekers- en landbouwersorganisaties zijn gesloten, die onder meer betrekking hebben op de hoogte van de vergoeding; Overwegende dat het zaak is de overeenkomsten te laten dienen als communautair richtsnoer voor wat betreft de hoogte van de vergoeding voor de respectieve gebieden en de respectieve soorten; Overwegende dat in gebieden en voor soorten waarvoor geen dergelijke overeenkomsten zijn gesloten, de vergoeding die moet worden betaald in principe gelijk moet zijn aan 50 % van de bedragen die worden aangerekend voor het in licentie produceren van teeltmateriaal, gedifferentieerd volgens een adequate glijdende schaal, indien voor de respectieve nationale kwekersrechten een dergelijke schaal is vastgesteld; Overwegende dat de hoogte van die vergoeding uiterlijk op 1 januari 2003 opnieuw moet worden bezien; Overwegende dat het dienstig is te voorzien in een redelijke stimulans om het sluiten van overeenkomsten tussen de kwekers- en landbouwersorganisaties voor de resterende gebieden of soorten te bespoedigen, indien aan die overeenkomsten reeds wordt gewerkt; dat sommige organisaties door middel van een vergoeding die lager is dan hiervoor bepaald en die voor slechts een beperkte periode geldt, kunnen worden aangespoord dergelijke overeenkomsten zo snel mogelijk af te wikkelen; Overwegende dat de raad van bestuur van het Communautair Bureau voor plantenrassen is geraadpleegd; Overwegende dat de in deze verordening vervatte maatregelen in overeenstemming zijn met het advies van het Permanent Comité voor kwekersrechten, HEEFT DE VOLGENDE VERORDENING VASTGESTELD: Artikel 1 Aan artikel 5 van Verordening (EG) nr. 1768/95 worden de volgende leden 4, 5, 6 en 7 toegevoegd: \"4. Wanneer in het in lid 2 bedoelde geval de hoogte van de vergoeding is vastgelegd in overeenkomsten tussen organisaties van houders en organisaties van landbouwers of loonwerkers, die in de Gemeenschap op communautair, nationaal of regionaal niveau zijn opgericht, dient de overeengekomen hoogte van de vergoedingen als richtsnoer voor het bepalen van de vergoeding die in het betrokken gebied en voor de betrokken soort moet worden betaald, op voorwaarde dat de hoogte van deze vergoedingen en de desbetreffende voorwaarden door gemachtigde vertegenwoordigers van de betrokken organisaties schriftelijk ter kennis van de Commissie zijn gebracht en op grond daarvan de overeengekomen hoogte van de vergoedingen en de desbetreffende voorwaarden in het \"Mededelingenblad\" van het Communautair Bureau voor plantenrassen zijn gepubliceerd. 5. Wanneer in het in lid 2 bedoelde geval geen overeenkomst als bedoeld in lid 4, geldt, moet een vergoeding worden betaald die gelijk is aan 50 % van de bedragen die worden aangerekend voor het in licentie produceren van teeltmateriaal, als bedoeld in lid 2. Indien een lidstaat de Commissie evenwel vóór 1 januari 1999 heeft meegedeeld dat in de zeer nabije toekomst op nationaal of regionaal niveau een overeenkomst als bedoeld in lid 4 tussen de betrokken organisaties zal worden gesloten, moet in het betrokken gebied en voor de betrokken soort slechts een vergoeding van 40 %, in plaats van vorenvermelde 50 % worden betaald, indien vóór de inwerkingtreding en uiterlijk 1 april 1999 van dergelijke overeenkomst gebruik is gemaakt van de afwijking ten gunste van landbouwers. 6. Wanneer in het in lid 5 bedoelde geval de landbouwer in de bedoelde periode voor meer dan 55 % van zijn totale productie van het betrokken ras gebruik heeft gemaakt van de afwijkende regeling, moet in het betrokken gebied en voor de betrokken soort een vergoeding worden betaald die gelijk is aan de vergoeding die voor dat ras van toepassing zou zijn, mocht dat ras in de betrokken lidstaat op grond van de nationale regeling inzake kwekersrechten beschermd zijn, op voorwaarde dat er een nationale regeling is die in een dergelijke vergoeding voorziet, en op voorwaarde dat deze vergoeding hoger is dan 50 % van de bedragen die worden aangerekend voor het in licentie produceren van teeltmateriaal, als bedoeld in lid 2. Als in de nationale regeling niet in een dergelijke vergoeding is voorzien, is het bepaalde in lid 5 van toepassing, ongeacht de mate waarin van de afwijking gebruik is gemaakt. 7. Het bepaalde in lid 5, eerste alinea, en in lid 6 wordt uiterlijk op 1 januari 2003 opnieuw bezien in het licht van in het kader van deze verordening opgedane ervaring en van de ontwikkeling van de in lid 3 bedoelde verhouding met het oog op de eventuele aanpassing daarvan op uiterlijk 1 juli 2003 voorzover dat nodig zou blijken om in de gehele Gemeenschap of in een deel daarvan de redelijk evenwichtige verhouding als bedoeld in vorengenoemd lid 3 tot stand te brengen of in stand te houden.\". Artikel 2 Deze verordening treedt in werking op de twintigste dag na die van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 december 1998. Voor de Commissie Franz FISCHLER Lid van de Commissie (1) PB L 227 van 1. 9. 1994, blz. 1. (2) PB L 258 van 28. 10. 1995, blz. 3. (3) PB L 173 van 25. 7. 1995, blz. 14.",
  "source": "EUR LEX"
}