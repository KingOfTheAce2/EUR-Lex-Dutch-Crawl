{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0092:NL:HTML\">",
  "content": "EUR-Lex - 32002D0092 - NL Avis juridique important | 32002D0092 2002/92/EG: Besluit van de Raad van 28 januari 2002 inzake de beginselen, prioriteiten, tussentijdse doelstellingen en voorwaarden van het partnerschap voor de toetreding met Roemenië Publicatieblad Nr. L 044 van 14/02/2002 blz. 0082 - 0091 Besluit van de Raad van 28 januari 2002 inzake de beginselen, prioriteiten, tussentijdse doelstellingen en voorwaarden van het partnerschap voor de toetreding met Roemenië (2002/92/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 622/98 van de Raad van 16 maart 1998 betreffende de hulp aan de kandidaat-lidstaten in het kader van de pretoetredingsstrategie, en inzonderheid de invoering van partnerschappen voor de toetreding(1), inzonderheid op artikel 2, Gezien het voorstel van de Commissie, Overwegende hetgeen volgt: (1) De Europese Raad van Luxemburg heeft verklaard dat het partnerschap voor toetreding een nieuw instrument is, dat de spil vormt van de versterkte pretoetredingsstrategie. (2) Verordening (EG) nr. 622/98 bepaalt dat de Raad op voorstel van de Commissie met gekwalificeerde meerderheid van stemmen een besluit neemt over de beginselen, prioriteiten, tussentijdse doelstellingen en voorwaarden van de onderscheiden partnerschappen voor de toetreding, zoals deze aan elke kandidaat-lidstaat worden voorgelegd, alsook over belangrijke wijzigingen die daarin naderhand worden aangebracht. (3) Voor de hulpverlening van de Gemeenschap moet worden voldaan aan een aantal essentiële voorwaarden, zoals met name de naleving van de in de Europaovereenkomsten vervatte verbintenissen en vooruitgang bij het voldoen aan de criteria van Kopenhagen. De Raad kan, wanneer een essentieel element ontbreekt, op voorstel van de Commissie met gekwalificeerde meerderheid van stemmen passende maatregelen nemen met betrekking tot de pretoetredingssteun. (4) De Europese Raad van Luxemburg heeft besloten dat de uitvoering van het partnerschap voor de toetreding en de vorderingen bij het overnemen van het acquis in het kader van de bij de Europaovereenkomsten ingestelde organen zullen worden beoordeeld. (5) In haar periodiek verslag voor 2001 geeft de Commissie een objectieve analyse van de voorbereidingen van Roemenië op het lidmaatschap en geeft zij prioritaire gebieden aan waarvoor aanvullende inspanningen vereist zijn. (6) Om zich op het lidmaatschap voor te bereiden, moet Roemenië zijn nationaal programma voor de overname van het acquis verder aanpassen. In dit programma moet een tijdschema zijn opgenomen voor de verwezenlijking van de prioriteiten en tussentijdse doelstellingen van het partnerschap voor de toetreding. (7) Roemenië dient ervoor te zorgen dat de nodige wettelijke en bestuursrechtelijke structuren worden gecreëerd om de communautaire pretoetredingsfondsen te programmeren, coördineren, beheren, controleren en evalueren, BESLUIT: Artikel 1 Overeenkomstig artikel 2 van Verordening (EG) nr. 622/98 zijn de beginselen, prioriteiten, tussentijdse doelstellingen en voorwaarden van het partnerschap voor de toetreding van Roemenië opgenomen in de bijlage bij dit besluit, die een integrerend onderdeel van dit besluit vormt. Artikel 2 De uitvoering van het partnerschap voor de toetreding wordt beoordeeld in het kader van de instanties die bij de Europaovereenkomst zijn ingesteld en door de passende instanties van de Raad, waaraan de Commissie regelmatig verslag uitbrengt. Artikel 3 Dit besluit wordt van kracht op de derde dag volgende op de datum van zijn bekendmaking in het Publicatieblad van de Europese Gemeenschappen. Gedaan te Brussel, 28 januari 2002. Voor de Raad De voorzitter J. Piqué i Camps (1) PB L 85 van 20.3.1998, blz. 1. BIJLAGE 1. Inleiding De Europese Raad van Luxemburg besloot in december 1997 dat het partnerschap voor toetreding de spil vormt van de versterkte pretoetredingsstrategie, waarbij alle vormen van bijstand aan de kandidaat-lidstaten worden ingezet binnen één enkel kader. De Gemeenschap kan zo haar steun aanpassen aan de specifieke behoeften van elke kandidaat-lidstaat, zodat hulp kan worden geboden bij het oplossen van bijzondere problemen in verband met de toetreding. Het eerste partnerschap voor de toetreding voor Roemenië is vastgesteld in maart 1998. Overeenkomstig Verordening (EG) nr. 622/98 (artikel 2) is het partnerschap voor de toetreding een eerste maal aangepast in december 1999, waarbij rekening is gehouden met de verdere ontwikkelingen in Roemenië. Voor deze tweede herziening dient het voorstel dat de Commissie heeft ingediend na besprekingen met Roemenië als basis, en is uitgegaan van de analyse die de Commissie geeft in haar periodiek verslag voor 2001 over de vorderingen van Roemenië op de weg naar toetreding. 2. Doelstellingen Het partnerschap voor de toetreding heeft als doel in één kader vast te leggen welke de prioritaire gebieden voor verdere werkzaamheden zijn, als omschreven in het periodiek verslag voor 2001 van de Commissie over de vorderingen van Roemenië op de weg naar toetreding, welke financiële middelen beschikbaar zijn om Roemenië te helpen bij de tenuitvoerlegging van deze prioriteiten, en welke voorwaarden aan deze bijstand zijn verbonden. Dit partnerschap voor de toetreding vormt de basis voor een aantal beleidsinstrumenten die zullen worden gebruikt om de kandidaat-lidstaten te helpen bij de voorbereiding op het lidmaatschap. Tot die instrumenten behoren het bijgewerkte nationale programma van Roemenië voor de overname van het acquis, de procedure voor budgettaire controle in de pretoetredingsfase, het economische pretoetredingsprogramma, het pretoetredingspact inzake georganiseerde criminaliteit, de nationale ontwikkelingsplannen, de plannen voor plattelandsontwikkeling, een nationale tewerkstellingsstrategie in lijn met de Europese Tewerkstellingsstrategie, en de sectorale plannen die nodig zijn voor de deelname aan de structuurfondsen na de toetreding en de tenuitvoerlegging van ISPA en Sapard vóór de toetreding. Al deze instrumenten zijn verschillend van aard en worden overeenkomstig specifieke procedures uitgewerkt en ten uitvoer gelegd; ook kunnen zij met pretoetredingssteun worden ondersteund. Zij vormen geen integrerend deel van dit partnerschap, maar de prioriteiten die erin zijn vervat zijn daarmee verenigbaar. 3. Beginselen De belangrijkste prioritaire gebieden die voor elke kandidaat-lidstaat zijn vastgesteld hebben betrekking op hun vermogen om de verplichtingen na te komen die voortvloeien uit de criteria van Kopenhagen, volgens welke het lidmaatschap vereist: - stabiele instellingen die de democratie, de rechtsorde, de mensenrechten en de eerbiediging en de bescherming van minderheden garanderen; - een functionerende markteconomie en het vermogen het hoofd te bieden aan de concurrentiedruk en de marktkrachten binnen de Unie; - het vermogen de verplichtingen van het lidmaatschap op zich te nemen, hetgeen mede inhoudt dat de doelstellingen van een politieke, economische en monetaire unie worden onderschreven. De Europese Raad van Madrid (1995) wees erop dat de kandidaat-lidstaten hun administratieve structuren moeten aanpassen om het harmonisch functioneren van het Gemeenschapsbeleid na de toetreding te waarborgen. De Europese Raad van Luxemburg (1997) beklemtoonde dat omzetting van het acquis in wetgeving noodzakelijk is, maar niet voldoende; het moet ook daadwerkelijk worden toegepast. De Europese Raad van Feira (2000) en die van Göteborg (2001) bevestigden het cruciale belang van het vermogen van de kandidaat-lidstaten tot tenuitvoerlegging en handhaving van het acquis en voegden daaraan toe dat dit van de kandidaten omvangrijke inspanningen vereist ter versterking en hervorming van hun bestuurlijke en justitiële structuren. 4. Prioriteiten en tussentijdse doelstellingen Uit de periodieke verslagen van de Commissie is, naast de reeds gemaakte vorderingen, duidelijk de omvang gebleken van de inspanningen die de kandidaat-lidstaten op bepaalde gebieden nog moeten leveren om zich op de toetreding voor te bereiden. Daarom moeten tussentijdse prioriteiten worden vastgesteld, waarbij voor elke prioriteit samen met de betrokken landen nauwkeurig omschreven doelstellingen worden opgesteld. De te verlenen steun en het verloop van de onderhandelingen met Roemenië zijn afhankelijk van de mate waarin deze doelstellingen zijn bereikt. De prioriteiten in het herziene partnerschap voor de toetreding zijn geselecteerd op grond van de omstandigheid dat redelijkerwijs kan worden verwacht dat Roemenië ze in de komende twee jaar (2002-2003) volledig dan wel voor een groot deel zal kunnen verwezenlijken. Binnen deze lijst zijn kwesties die bijzonder dringende maatregelen vereisen als zodanig aangeduid. De vooruitgang ten aanzien van de prioriteiten van het partnerschap voor toetreding voor 1999 worden geëvalueerd in het periodiek verslag voor 2001. Deze evaluatie is gebruikt bij de vaststelling van de prioriteiten voor het huidige partnerschap. Roemenië heeft op 29 juni 2001 een herziene versie van zijn nationale programma voor de overname van het acquis ingediend. Dit programma bevat een tijdschema voor de verwezenlijking van de prioriteiten en tussentijdse doelstellingen, gebaseerd op het partnerschap voor toetreding voor 1999, alsmede de nodige administratieve structuren en financiële middelen. Het toetredingspartnerschap geeft prioriteitsgebieden aan voor de toetredingsvoorbereidingen van Roemenië. Roemenië moet echter alle in het periodiek verslag voor 2001 genoemde problemen aanpakken. Het is tevens van belang dat Roemenië zijn verplichtingen nakomt op het gebied van aanpassing van de wetgeving en tenuitvoerlegging van het acquis, in overeenstemming met de verbintenissen die het in het kader van de Europaovereenkomst en de onderhandelingen is aangegaan. Zoals gezegd is opname van het acquis in de wetgeving op zich niet voldoende: het moet ook daadwerkelijk worden toegepast volgens dezelfde normen als die welke binnen de Unie gelden. Op alle onderstaande terreinen is geloofwaardige en effectieve tenuitvoerlegging en handhaving van het acquis noodzakelijk. Aan de hand van de analyse van het periodiek verslag van de Commissie voor 2001 zijn voor Roemenië onderstaande prioriteiten en tussentijdse doelstellingen vastgesteld. De presentatie van deze prioriteiten stemt overeen met de opbouw van het periodiek verslag(1). Politieke criteria Democratie en de rechtsstaat - Ontwikkeling van het bij de ambtenarenwet van 1999 ingestelde beleidskader door de invoering en tenuitvoerlegging van de nodige secundaire wetgeving. - Vaststelling en tenuitvoerlegging van een alomvattend hervormingspakket voor de overheid. Hierin moeten aan de orde komen: i) het opzetten van mechanismen om de onafhankelijkheid van ongepaste invloeden en de verantwoordingsplicht van ambtenaren te garanderen, ii) verbetering van de basisopleiding en bijscholing, en iii) een carrièrestructuur op basis van transparante promoties en beoordelingen. - Intensivering van de corruptiebestrijding in algemene zin, met name door i) verduidelijking van de bevoegdheden van alle instanties die zich bezighouden met corruptiebestrijding, betere coördinatie tussen deze instanties, en versterking van hun uitvoeringscapaciteit, ii) ratificering van de desbetreffende internationale overeenkomsten tegen corruptie, en iii) invoering van het concept van aansprakelijkheid van rechtspersonen in het Roemeense strafrecht. Zorgen voor onmiddellijke maatregelen met impact op de publieke opinie en transparante overheidsbesluiten. - Verbetering van beleidsopstelling door i) verbetering van de beleidscoördinatie en de overlegprocedures tussen ministeries, ii) raadpleging van belanghebbenden, met name de sociale partners en vertegenwoordigers van het maatschappelijk middenveld, en iii) analyse van alle ontwerp-wetgeving in verband met de budgettaire gevolgen en de compatibiliteit met de Europaovereenkomst, het acquis communautaire en de internationale verplichtingen. - Vermindering van de toepassing van decreten en spoeddecreten als wetsinstrument. - Meer adequate middelen voor lokale overheden zodat middelen en verantwoordelijkheden op elkaar zijn afgestemd. - Garantie voor de onafhankelijkheid van het gerechtelijk apparaat. Verbetering van het functioneren door invoering van objectieve criteria voor rekrutering en carrièreontwikkeling van rechters en aanklagers, en faciliteiten voor passende basisopleiding en bijscholing van rechters, aanklagers en rechtsambtenaren door verdere steun aan het Nationaal Instituut voor de Magistratuur en het Opleidingscentrum voor rechtsambtenaren. Betere toegang tot rechtshulp. - Verbetering van de uitvoering en handhaving van burgerlijke rechtspraak. - Ontwikkeling van een effectief proeftijd-systeem en een beperktere toepassing van voorlopige hechtenis. - Voortzetting van de politiehervorming door i) vaststelling van de ontwerp-wetgeving over de politieorganisatie en de rechtspositie van politiepersoneel, ii) herdefiniëren van de politie als ambtenaar, zij het met een speciale status en iii) het politiepersoneel moet onder de jurisdictie van de burgerlijke rechtbanken komen. - Herziening van de delen van het strafrecht die betrekking hebben op verbaal geweld en belediging van de autoriteiten, zodat deze de legitieme vrijheid van meningsuiting niet belemmeren. Mensenrechten en de bescherming van minderheden - Voltooiing van de hervorming van het stelsel voor kinderzorg overeenkomstig de nationale strategie voor bescherming van kinderen in nood: i) adequate begrotingssteun voor alle hulpbehoevende kinderen in verzorgingstehuizen, ii) aanpak van de bijzondere problemen van kinderen met chronische ziekten en handicaps, iii) aanpak van de bijzondere problemen van jonge volwassenen die instellingen verlaten, en iv) werken aan de sluiting van de bestaande speciale scholen door de ontwikkeling van een alomvattend onderwijsstelsel. - Handhaving van het geldende moratorium op internationale adoptie totdat nieuwe wetgeving is aangenomen die de belangen van het kind beschermt en in overeenstemming is met de verplichtingen van Roemenië, en totdat de administratieve capaciteit om de nieuwe wetgeving uit te voeren gegarandeerd is. - Er moet gezorgd worden voor adequate financiële steun en administratieve capaciteit om de regeringsstrategie voor de verbetering van de situatie van de Rom op nationaal, regionaal en lokaal niveau ten uitvoer te leggen, met bijzondere aandacht voor de bestrijding van discriminatie (ook binnen de overheid) en om te zorgen voor een gelijke toegang tot onderwijs, huisvesting en sociale dienstverlening. - Er moet een efficiënt en goed functionerend stelsel komen voor het onderzoek naar klachten over wangedrag door de politie; de Rom moeten toegang tot dit stelsel hebben. - Er moet gezorgd worden voor adequate financiële steun en administratieve capaciteit om de nationale strategie voor de verbetering van de huidige situatie van gehandicapten aan te nemen en ten uitvoer te leggen. - Instelling van goed functionerende instellingen voor preventie en bestrijding van alle vormen van discriminatie. Economische criteria - Macro-economische stabiliteit, met name door de uitvoering van structurele hervormingen, om te zorgen voor een op middellange termijn haalbaar beleid inzake overheidsfinanciën. - Bevordering van het concurrentievermogen door marktgerichte herstructurering van ondernemingen: i) verdere en verdergaande privatisering met het oog op afronding van het regeringsprogramma, ii) maatregelen om binnenlandse en buitenlandse investeringen te stimuleren, iii) vereenvoudiging van de juridische en administratieve procedures, iv) tenuitvoerlegging van nieuwe faillissementsprocedures, en v) stabilisering en grotere transparantie van de regels voor privatisering en bedrijfsvoering met het oog op correcte privatiseringsprocedures. - In het bijzonder aanpakken van de grote achterstand van bedrijven ten opzichte van andere bedrijven (verschillen tussen openbare bedrijven, maar ook tussen particuliere en openbare bedrijven). - Tenuitvoerlegging van een herstructureringsplan voor de staalsector in overeenstemming met de communautaire eisen, en tenuitvoerlegging van plannen voor levensvatbaarheid in de staalindustrie. - Tenuitvoerlegging van een herstructureringsplan voor de nationale luchtvaartmaatschappij met het oog op het verminderen van de financiële verliezen. - Versnelling van de instelling van een functionerende landmarkt door het ontwikkelen van een beleid voor consolidatie van landbouwgrond, afgifte van eigendomspapieren met betrekking tot grond en duidelijkere eigendomsrechten. - Ontwikkeling van een beleidskader voor financiële en kredietinfrastructuur op het platteland die verenigbaar is met de financiële steun van de IFI en de Gemeenschap. - Instelling van een KMO-vriendelijke economisch-juridische omgeving, voortzetting van de vereenvoudiging van registratie- en vergunningsprocedures. Het vermogen om de verplichtingen van het lidmaatschap op zich te nemen Vrij verkeer van goederen - Voortzetting implementatie \"nieuwe aanpak\"-richtlijnen op basis van de kaderwetgeving, en versterking van de administratieve capaciteit op dit gebied (instellingen voor conformiteitswetgeving). De Roemeense wetgeving inzake farmaceutische producten, chemicaliën, cosmetica, textiel, schoeisel, het ijkwezen, en motorvoertuigen moet in overeenstemming met het acquis worden gebracht, en de aanpassing van de traditionele technische wetgeving moet worden voortgezet. Verdere overname van EN-normen. Instelling van een regeling voor markttoezicht, en voorbereiding van overheid en operatoren op de communautaire beginselen inzake voedselveiligheid. - Correcte implementatie van de nieuwe wetgeving inzake overheidsopdrachten. - Screening van de Roemeense wetgeving op niet-geharmoniseerde terreinen, teneinde na te gaan of deze in overeenstemming is met de artikelen 28, 29 en 30 van het EG-verdrag en voltooien van de bestuurlijke regelingen voor de uitoefening van toezicht op dit terrein in de toekomst. Vrij verkeer van personen - Verdere aanpassing van de wederzijdse erkenning van beroepskwalificaties en diploma's en de invoering van de vereiste administratieve structuren, onderwijs en opleidingsprogramma's. - Voorbereidende maatregelen ter ontwikkeling van administratieve structuren voor de coördinatie van de socialezekerheidsstelsels. Vrijheid van dienstverlening - Verdere aanpassing van de wetgeving inzake de effectenmarkten. - Beter toezicht op financiële dienstverlening. Vrij verkeer van kapitaal - Uitvoering van de aanbevelingen van de Financial Action Task Force. - Voltooiing van de aanpassing van de wetgeving aan de tweede richtlijn inzake witwassen van geld. Vennootschapsrecht - Versterking van de administratieve capaciteit van de handhavingsorganen van intellectuele- en industriële-eigendomsrechten en een krachtige bestrijding van piraterij en namaak. Verbetering van de samenwerking tussen handhavingsorganen, vooral de politie, de douane en het gerechtelijk apparaat. Versterking van de administratieve capaciteit aan de grens en een goede handhaving van wetgeving inzake grenzen. Intensievere opleiding voor handhavingsorganen, rechters en aanklagers. - Voltooiing van de aanpassing aan het acquis, met name door de vaststelling van de noodzakelijke secundaire wetgeving. Mededinging - Voltooiing van het juridisch kader voor staatssteun en anti-trust. Versterking van de administratieve capaciteit van de mededingingsautoriteiten; zorgen voor handhaving van de antitrust- en staatssteun-regels, waaronder aanpassing van incompatibele steunregelingen. Voltooiing van de inventarisatie van de staatssteun en opstelling van jaarlijkse rapporten. Zorgen voor een grotere bekendheid van alle marktdeelnemers en steunverleners met de regelgeving; intensifiëren van de opleiding van de magistratuur op het gebied van mededinging. Landbouw - Organisatie en uitvoering van een landbouwtelling. - Het opzetten van de administratieve structuren voor ontwerp, uitvoering, beheer, toezicht, controle en evaluatie van door de Gemeenschap gefinancierde programma's voor plattelandsontwikkeling. - Versterking van de administratieve structuren om de capaciteit voor beleidsopstelling en economische analyse te verbeteren. - Het voorbereiden van de tenuitvoerlegging en de handhaving van de beheersmechanismen van het gemeenschappelijk landbouwbeleid, met name het geïntegreerd beheers- en controlesysteem met inbegrip van een identificatie- en registratiesysteem voor dieren; instelling van een kadaster, en van de uitvoering en handhaving van de veterinaire en fytosanitaire wetgeving en de voedselveiligheidswetgeving. - Voortzetting van het opzetten van een wijngaardregister en controlesystemen in de wijnsector. - Verdere aanpassing van de wetgeving op veterinair en fytosanitair gebied en verbetering van de inspectieregelingen, met name aan de toekomstige buitengrenzen. - De omzetting van de wetgeving inzake overdraagbare spongiforme encefalopathieën, plantenpaspoorten, maximumwaarden voor residuen en diervoeding, en uitvoering en handhaving, met inbegrip van controle op dierziekten, met name overdraagbare spongiforme encefalopathieën, overeenkomstig het acquis afronden. - Versterking van de administratieve capaciteit voor de implementatie van de voedselveiligheidstrategie. Visserij - Voltooiing van het opzetten van een adequate organisatie, adequate institutionele middelen en uitrusting in verband met de inspectie en controle op centraal en regionaal niveau. Voltooiing van het visregister, waarbij volledig aan de communautaire eisen moet worden voldaan; opzetten van betrouwbare visserijstatistieken. Transportbeleid - Versterking van de administratieve capaciteit en verdere aanpassing van de wetgeving (met name het geleidelijk afschaffen van discriminerende praktijken bij belasting voor het wegvervoer) en beginnen met de uitvoering van een actieplan om Roemeense vrachtwagens te voorzien van snelheidsbegrenzers en tachografen. - Zorgen voor een goede tenuitvoerlegging van het acquis op gebied van de veiligheid op zee, rekening houdend met de laatste ontwikkelingen, en een betere administratieve capaciteit teneinde de prestaties van de vlaggenstaat van de Roemeense vloot te verbeteren. - Herstructurering en modernisering van de Donau-vloot die concurrerender moet worden en de vloot voorbereiden om aan de communautaire technische eisen te voldoen. - Omzetting en uitvoering herziene spoorwegacquis. Belastingen - Aanpassing van wetgeving met bijzondere aandacht voor BTW-vrijstellingen, terugbetalingsvoorwaarden, de lijst van belastbare goederen, nultarief en de hoogte, structuur en vrijstellingen van accijnzen. - De bestaande en toekomstige wetgeving moet voldoen aan de beginselen van de Gedragscode voor de belastingregeling voor ondernemingen. - Versterking van de administratieve capaciteit en de controleprocedures, waaronder administratieve samenwerking en wederzijdse bijstand. Bijzondere aandacht moet worden besteed aan de belastinginning, het opzetten van een register van belastingbetalers, en BTW-teruggave; ontwikkeling van een strategie voor de belastingdienst; er moet een ethische code komen en maatregelen voor de toepassing ervan; de eisen op het gebied van menselijke hulpbronnen van het belastingstelsel en de opzet en uitvoering van een systeem voor basisopleiding en bijscholing moeten worden geëvalueerd. - IT-systemen moeten worden ontwikkeld voor de uitwisseling van elektronische gegevens met de Gemeenschap en de lidstaten. - Uitvoeren van de richtlijn inzake het voorhanden hebben en het verkeer van accijnsproducten. Statistiek - Er moet een bevolkingstelling worden uitgevoerd. - Verbetering van de kwaliteit en dekking van de statistische gegevens door te zorgen voor adequate middelen voor verdere versterking van de statistische capaciteit, ook op regionaal niveau. Sociaal beleid en werkgelegenheid - Opstelling en tenuitvoerlegging van een nationaal werkgelegenheidsbeleid dat in overeenstemming is met de Europese richtlijnen op dit gebied, voorbereiding op deelname aan activiteiten als die van het Europees Sociaal Fonds. - Ontwikkelen van de capaciteit van het Nationale Werkgelegenheidsbureau om actieve maatregelen te nemen en werkgelegenheidsprogramma's uit te voeren en verbetering van de diensten op lokaal niveau op dit terrein, met name wat betreft de samenwerking tussen lokale diensten op het gebied van werkgelegenheid en sociale bijstand. - Voltooiing van wetgeving inzake hervorming van het socialezekerheidsstelsel, financiële decentralisatie van de instellingen. - Verdere aanpassing en correcte implementatie van communautaire wetgeving op het gebied van arbeidsrecht, gelijke behandeling van man en vrouw, veiligheid en gezondheid op het werk, met name door het vaststellen van het nieuwe arbeidsreglement. Versterking van de administratieve en handhavingsstructuren, met inbegrip van de arbeidsinspectie. Vaststelling van secundaire wetgeving tegen discriminatie en opstelling van een tijdschema voor de implementatie. - Omzetting en uitvoering van wetgeving op het gebied van de volksgezondheid en het ontwikkelen van een nationaal systeem voor toezicht en controle in verband met overdraagbare ziekten en een systeem voor gezondheidsmonitoring. - Vaststelling van de noodzakelijke wetgeving ter versterking van de organisaties van werknemers en werkgevers en de ondersteuning van de sociale partners bij het opbouwen van de capaciteit, met name via autonome bipartiete sociale dialoog, voornamelijk met het oog op hun toekomstige rol bij het uitwerken en uitvoeren van het sociale en werkgelegenheidsbeleid van de EU, ook in het kader van het Europees Sociaal Fonds. - Versterking van de capaciteit voor het beheer van de hervormingen van de gezondheidssector, door betere strategische planning in verband met menselijke en financiële hulpbronnen en een efficiënt gebruik van overheidsmiddelen, waarbij ervoor gezorgd moet worden dat iedereen gelijkelijk toegang heeft tot de gezondheidszorg. - Het opstellen van een nationaal beleid, met inbegrip van het verzamelen van gegevens, met het oog op de toekomstige deelname aan de Europese strategie voor sociale integratie. Energie - Ontwikkeling en tenuitvoerlegging van het energiebeleid overeenkomstig de doelstelling van het beleid van de Unie op dit terrein. Naast de voornaamste energiebronnen zou de strategie zich moeten concentreren op een verbeterde energie-efficiëntie, met name op het gebied van verwarming en het verbruik van duurzame energie. - Verdere aanpassing op het gebied van de interne energiemarkt (elektriciteit en gas) door instelling van een onafhankelijke systeemoperator voor het elektriciteitsnetwerk, het elimineren van de resterende energieprijsverstoringen en de voortzetting van de geleidelijke openstelling van de markt, waarbij gezorgd wordt voor onafhankelijke en efficiënte regelgevende mechanismen. - Het opstellen van een strikte en transparante financiële discipline tussen alle actoren van de energiemarkt in Roemenië, met het oog op de geleidelijke invoering van een programma voor kostenterugwinning en reductie van achterstallige betalingen. - Ontwikkeling en aanvang van een programma voor aanpassing aan het acquis betreffende olievoorraden. - Tenuitvoerlegging van de aanbevelingen van het rapport van de Raad inzake \"Kernveiligheid in de context van de uitbreiding\" rekening houdend met de prioriteiten van dit rapport. - Blijven zorgen voor een hoog kernveiligheidsniveau van de kerncentrale Cernavoda. - Versterking van de middelen en capaciteiten van de nationale regelgevende autoriteit op het gebied van kernenergie. Industriebeleid - Herziening van het beleidskader en de wetgeving ter verbetering van de toegang van ondernemingen (vooral MKB) tot investeringsfinanciering. - Tenuitvoerlegging van een marktgericht mededingingsbeleid, waaronder sectoriële herstructureringsprogramma's. Telecommunicatie- en informatietechnologie - Omzetting van het acquis op het gebied van telecommunicatie en post. - Voorbereiding op de volledige liberalisering van de telecommunicatiemarkt door de instelling van een nationale regelgevende autoriteit. Cultureel en audiovisueel beleid - Aanpassing van de wetgeving en versterking van de capaciteiten van de onafhankelijke regelgevende autoriteit voor televisie en radio. Regionaal beleid en de coördinatie van structurele instrumenten - De ontwikkeling van een nationaal beleid voor economische sociale cohesie, waarbij het nationaal ontwikkelingsplan regelmatig wordt herzien en verbeterd. - Het opzetten van de vereiste evaluatie- en controleprocedures, met name de ex-ante en ex-post-evaluaties en het verzamelen van statische informatie en indicatoren. - Versterking van de institutionele en administratieve capaciteit van de organen die belast zijn met de programmering en het beheer van fondsen voor economische en sociale cohesie, overeenkomstig de benadering van de Structuurfondsen; met name de definitie van de uitvoerende en betalingsinstanties; er moet een duidelijke verdeling van verantwoordelijkheden komen op nationaal en regionaal niveau en een verbetering van de administratieve capaciteit op het gebied van rekrutering, carrièreprofielen en opleiding. Er moet gezorgd worden voor samenwerking tussen de ministeries. - Voorbereidingen moeten worden getroffen om te voldoen aan de belangrijkste bepalingen op het gebied van financieel beheer en controle die zijn opgenomen in de regelgeving betreffende de Structuurfondsen. Milieu - Volledige omzetting en een begin maken met de handhaving van het acquis in de sectoren van de horizontale wetgeving (milieueffectbeoordeling), afvalbeheer, waterkwaliteit, controle en risicobeheer, industriële vervuiling (geïntegreerde preventie en controle van vervuiling, grote verbrandingscentrales, risicobeheersing met betrekking tot ongelukken met gevaarlijke stoffen). - Ontwikkeling van richtsnoer-specifieke uitvoeringsplannen, ook financiële, met bijzondere aandacht voor afvalbeheer (o.a. een afvalbeheerstrategie op lokaal en regionaal niveau), controle waterkwaliteit en controle van industriële vervuiling en risicobeheer (geïntegreerde preventie en controle van vervuiling en ongelukken met gevaarlijke stoffen). - Versterking van de administratieve capaciteit op nationaal niveau voor de beleidsopstelling en economische analyse. Bijzondere aandacht nodig voor de handhavingscapaciteit van de milieu-inspectie op lokaal niveau. - Integratie van de milieubeschermingseisen in alle sectorieel beleid (opstelling en uitvoering) ter bevordering van duurzame ontwikkeling. Consumenten en gezondheidsbescherming - Verdere aanpassing van wetgeving, versterking van de autoriteit van markttoezicht en -handhaving, vooral de daadwerkelijke tenuitvoerlegging van de vijfjarenstrategie voor de Nationale Instantie voor Consumentenbescherming. Samenwerking op het gebied van justitie en binnenlandse zaken - Beter grensbeheer door i) ontwikkeling van een strategie voor geïntegreerd grensbeheer, ii) vaststelling en tenuitvoerlegging van wetgeving voor de wet op het gebied van staatsgrenzen en de wet op de organisatie en het functioneren van de grenspolitie, iii) het niet langer gebruikmaken van dienstplichtigen in de grenspolitie, en iv) aanpassing van wetgeving en praktijken betreffende de strijd tegen illegale migratie en mensenhandel, vooral waar het vrouwen en kinderen betreft. - Opstelling en indiening van een Schengen-actieplan. - Verdere geleidelijke aanpassing van wetgeving en praktijk op visumgebied. - Ontwikkeling en aanvang met de uitvoering van een geïntegreerde strategie voor de bestrijding van de georganiseerde misdaad en een betere coördinatie tussen de instanties voor wetshandhaving, van preventie tot vervolging. - Ontwikkeling en tenuitvoerlegging van een nationaal drugsbeleid en de oprichting van een nationaal centraal informatiepunt voor contacten met het Europees Observatiecentrum voor drugs en drugsverslaving. - Verdere aanpassing van het acquis op het gebied van witwassen; ratificering en tenuitvoerlegging van de Conventie van de Raad van Europa van 1981 en versterking van de administratieve capaciteit van het Nationaal Bureau Preventie en Bestrijding van witwassen. - Er moeten stappen worden genomen om te zorgen voor de tenuitvoerlegging van de communautaire instrumenten op het gebied van judiciële samenwerking in burgerlijke zaken. - Er moeten stappen worden genomen voor de aanpassing van de wetgeving aan de Overeenkomst aangaande de bescherming van de financiële belangen van de Europese Gemeenschappen en de bijbehorende protocollen. Douane-unie - Er moet verder gewerkt worden aan de tenuitvoerlegging van het ethische douanebeleid. Maatregelen om de wachttijden aan de grens te voorkomen, het grensoverschrijdend verkeer van illegaal geproduceerde en namaakgoederen te bestrijden en de bestrijding van economische en georganiseerde misdaad. - Versterking van de administratieve en operationele capaciteit op het gebied van de douanehandhaving door samenwerking tussen diensten. De behoefte aan menselijke hulpbronnen moet worden geanalyseerd en een gecentraliseerde opleiding moet worden ontwikkeld. - Een snellere tenuitvoerlegging van de IT-strategie voor de Roemeense douane; ontwikkeling van IT-systemen voor de uitwisseling van geautomatiseerde gegevens tussen de Gemeenschap en Roemenië. Financiële controle - Opstelling van een beleidsdocument voor interne financiële controle bij de overheid, gevolgd door wetgeving, regels en procedures die in overeenstemming zijn met internationaal geaccepteerde normen, die op geïntegreerde wijze de volgende terreinen bestrijkt: i) financieel beheer en de controleverantwoordelijkheden van de beheerder van de begrotingsuitgaven (verantwoordingsplicht); ii) ex-ante-controle door het Ministerie van financiën, preventieve financiële controlesystemen en, iii) interne audit met functionele onafhankelijkheid. - Opstelling en kwantificering van de behoefte op het gebied van organisatie, personele middelen en investeringen om een interne financiële controle en een interne audit in te stellen overeenkomstig het beleidsdocument, in de belangrijkste centra voor overheidsuitgaven; het opstellen en uitvoeren van plannen voor institutionele versterking en de ontwikkeling van menselijke hulpbronnen op het gebied van interne financiële controle en interne audit. - Versterking van de institutionele capaciteiten van de Rekenkamer met het oog op de invoering van moderne audit-procedures die voldoen aan internationale normen en beste praktijken. - Versterking van de fraudebestrijding, vooral wat betreft de bescherming van de communautaire financiële belangen. - Opzetten van een centraal contactpunt voor de bescherming van de communautaire financiële belangen van de Europese Gemeenschappen en beginnen met een effectieve samenwerking met OLAF via dit contactpunt. - Meer inspanningen voor een correct gebruik, controle, toezicht en evaluatie van de communautaire pretoetredingsfondsen; dit is een essentiële indicator voor het vermogen van Roemenië om het acquis inzake financiële controle ten uitvoer te leggen. 5. Programmering De financiële bijstand aan Roemenië in de periode 2000-2006 omvat naast Phare ook steun voor pretoetredingsmaatregelen op het gebied van landbouw en plattelandsontwikkeling via het pretoetredingsinstrument Sapard (Verordening (EG) nr. 1268/1999 van de Raad, PB L 161 van 26.6.1999, blz. 87) en steun voor infrastructuurprojecten op het gebied van milieu en vervoer door middel van het structuurinstrument ISPA (Verordening (EG) nr. 1267/1999 van de Raad, PB L 161 van 26.6.1999, blz. 73), dat in de pretoetredingsperiode maatregelen ondersteunt die vergelijkbaar zijn met het cohesiefonds. Uit deze nationale toewijzing kan Roemenië ook gedeeltelijk de deelname aan communautaire programma's financieren, zoals de kaderprogramma's voor onderzoek en technologische ontwikkeling en programma's op het gebied van het onderwijs en het bedrijfsleven. Bovendien krijgt Roemenië toegang tot financiering uit meerlandenprogramma's en horizontale programma's die direct verband houden met het acquis. Medefinanciering door de kandidaat-lidstaten is voor alle investeringsprojecten vereist. De Commissie heeft sedert 1998 samengewerkt met de Europese Investeringsbank en de internationale financiële instellingen, met name de Europese Bank voor Wederopbouw en Ontwikkeling en de Wereldbank, om de medefinanciering van projecten die betrekking hebben op de pretoetredingsprioriteiten te vergemakkelijken. 6. Conditionaliteit De bijstand van de Gemeenschap voor de financiering van projecten via de drie pretoetredingsinstrumenten Phare, ISPA en Sapard wordt verstrekt op voorwaarde dat Roemenië zijn verplichtingen krachtens de Europaovereenkomst nakomt en verdere stappen zet om te voldoen aan de criteria van Kopenhagen, en vooral dat het vorderingen maakt bij het verwezenlijken van de specifieke prioriteiten van dit herziene toetredingspartnerschap. Bij niet-naleving van deze algemene voorwaarden kan de Raad op grond van artikel 4 van Verordening (EG) nr. 622/98 besluiten de financiële bijstand op te schorten. 7. Toezicht Op de uitvoering van het partnerschap voor toetreding wordt toezicht gehouden in het kader van de Europaovereenkomst. Zoals de Europese Raad in Luxemburg heeft benadrukt is het van belang dat de bij de Europaovereenkomst ingestelde organen het kader blijven vormen waarbinnen de stand van de overname en tenuitvoerlegging van het acquis kan worden beoordeeld. De relevante onderdelen van het partnerschap voor toetreding worden in het daarvoor bestemde subcomité besproken. Het Associatiecomité bespreekt algemene ontwikkelingen, vooruitgang en problemen bij het verwezenlijken van de prioriteiten en tussentijdse doelstellingen van het partnerschap, en specifiekere zaken die door de subcomités worden doorverwezen. Het comité van beheer van Phare ziet erop toe dat maatregelen die krachtens de drie pretoetredingsinstrumenten Phare, ISPA en Sapard worden gefinancierd, onderling en met de partnerschappen voor toetreding verenigbaar zijn, zoals voorgeschreven in de coördinatieverordening (Verordening (EG) nr. 1266/1999 van de Raad, PB L 161 van 26.6.1999, blz. 68). Het partnerschap voor toetreding zal ook in de toekomst indien nodig worden gewijzigd, in overeenstemming met artikel 2 van Verordening (EG) nr. 622/98. (1) De volgorde van presentatie is die van het periodiek verslag voor 2000.",
  "source": "EUR LEX"
}