{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31987D0068:NL:HTML\">",
  "content": "EUR-Lex - 31987D0068 - NL Avis juridique important | 31987D0068 87/68/EEG: Besluit van de Raad van 26 januari 1987 houdende aanvaarding, namens de Gemeenschap, van de Europese Overeenkomst betreffende de uitwisseling van testsera voor bloedgroepenonderzoek Publicatieblad Nr. L 037 van 07/02/1987 blz. 0030 - 0030 Bijzondere uitgave in het Fins: Hoofdstuk 11 Deel 11 blz. 0375 Bijzondere uitgave in het Zweeds: Hoofdstuk 11 Deel 11 blz. 0375 BESLUIT VAN DE RAAD van 26 januari 1987 houdende aanvaarding, namens de Gemeenschap, van de Europese Overeenkomst betreffende de uitwisseling van testsera voor bloedgroepenonderzoek (87/68/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 28, Gezien het voorstel van de Commissie, Overwegende dat bij de Europese Overeenkomst betreffende de uitwisseling van testsera voor bloedgroepenonderzoek, opgesteld op initiatief van de Raad van Europa, in artikel 5, eerste alinea, wordt bepaald dat de Overeenkomstsluitende Partijen alle nodige maatregelen zullen treffen ten einde de hun door andere Partijen ter beschikking gestelde testsera voor bloedgroepenonderzoek vrij te stellen van alle invoerrechten; Overwegende dat elke afwijking van het gemeenschappelijk douanetarief, ongeacht of deze autonoom of conventioneel is, onder de uitsluitende bevoegdheid van de Gemeenschap valt; Overwegende dat de inwerkingtreding van het Aanvullend Protocol bij de Overeenkomst dat de Europese Economische Gemeenschap de mogelijkheid biedt Overeenkomstsluitende Partij bij de Overeenkomst te worden, haar in staat stelt deze bevoegdheid uit te oefenen ; dat de bij de Overeenkomst vastgestelde afwijkingen reeds zijn toegestaan bij de communautaire wetgeving inzake douanevrijstellingen; Overwegende dat het derhalve wenselijk is dat de Gemeenschap Overeenkomstsluitende Partij bij deze Overeenkomst wordt, BESLUIT: Artikel 1 De Europese Overeenkomst betreffende de uitwisseling van testsera voor bloedgroepenonderzoek wordt namens de Gemeenschap aanvaard. De tekst van de Overeenkomst is aan dit besluit gehecht. Artikel 2 De Voorzitter van de Raad is gemachtigd de personen aan te wijzen die bevoegd zijn de Overeenkomst te ondertekenen ten einde daardoor de Gemeenschap te binden. Gedaan te Brussel, 26 januari 1987. Voor de Raad De Voorzitter L. TINDEMANS",
  "source": "EUR LEX"
}