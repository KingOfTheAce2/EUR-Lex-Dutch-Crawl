{
  "url": "http://www.w3.org/1999/xhtml\">",
  "content": "L_2016120NL.01000401.xml 5.5.2016 NL Publicatieblad van de Europese Unie L 120/4 VERORDENING (EU) 2016/691 VAN DE COMMISSIE van 4 mei 2016 tot wijziging van bijlage II bij Verordening (EG) nr. 1333/2008 van het Europees Parlement en de Raad wat betreft het gebruik van levensmiddelenadditieven in voor menselijke voeding bestemde caseïnaten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, Overwegende hetgeen volgt: (1) In bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen toegestane levensmiddelenadditieven en van de gebruiksvoorwaarden daarvoor. (2) Die lijst kan op initiatief van de Commissie of ingevolge een aanvraag worden gewijzigd volgens de uniforme procedure van artikel 3, lid 1, van Verordening (EG) nr. 1331/2008 van het Europees Parlement en de Raad ( 2 ) . (3) Richtlijn (EU) 2015/2203 van het Europees Parlement en de Raad ( 3 ) bevat een lijst met levensmiddelenadditieven die kunnen worden gebruikt in voor menselijke voeding bestemde caseïnaten. Die richtlijn is een herschikking van Richtlijn 83/417/EEG van de Raad ( 4 ) inzake bepaalde voor menselijke voeding bestemde melkeiwitten (caseïne en caseïnaten). (4) Richtlijn (EU) 2015/2203 biedt duidelijkheid over de indeling van bepaalde stoffen in voor menselijke voeding bestemde caseïnaten die als levensmiddelenadditieven worden beschouwd. De bepalingen inzake levensmiddelenadditieven in Richtlijn (EU) 2015/2203 moeten worden weerspiegeld in bijlage II bij Verordening (EG) nr. 1333/2008. (5) Voor menselijke voeding bestemde caseïnaten behoren tot de zuivelproducten. Deze groep is echter niet gedefinieerd in bijlage II bij Verordening (EG) nr. 1333/2008. Daarom moet een levensmiddelencategorie „Voor menselijke voeding bestemde caseïnaten” worden geïntroduceerd en moeten de additieven die zijn toegestaan voor gebruik in voor menselijke voeding bestemde caseïnaten, worden opgenomen in de respectieve gebruiksvoorwaarden. (6) De overdracht zorgt voor juridische duidelijkheid en introduceert geen nieuwe toepassingen van levensmiddelenadditieven. De uitbreiding van het gebruik van deze additieven betekent een bijwerking van de EU-lijst die geen gevolgen zal hebben voor de gezondheid van de mens. Daarom hoeft het advies van de Europese Autoriteit voor voedselveiligheid niet te worden ingewonnen. (7) Bijlage II bij Verordening (EG) nr. 1333/2008 moet bijgevolg dienovereenkomstig worden gewijzigd. (8) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 mei 2016. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 16 . ( 2 ) Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( PB L 354 van 31.12.2008, blz. 1 ). ( 3 ) Richtlijn (EU) 2015/2203 van het Europees Parlement en de Raad van 25 november 2015 inzake de onderlinge aanpassing van de wetgevingen van de lidstaten met betrekking tot voor menselijke voeding bestemde caseïne en caseïnaten en tot intrekking van Richtlijn 83/417/EEG van de Raad ( PB L 314 van 1.12.2015, blz. 1 ). ( 4 ) Richtlijn 83/417/EEG van de Raad van 25 juli 1983 betreffende de onderlinge aanpassing van de wetgevingen van de lidstaten inzake bepaalde voor menselijke voeding bestemde melkeiwitten (caseïne en caseïnaten) ( PB L 237 van 26.8.1983, blz. 25 ). BIJLAGE Bijlage II bij Verordening (EG) nr. 1333/2008 wordt als volgt gewijzigd: 1) In deel D wordt de volgende vermelding ingevoegd na de vermelding voor levensmiddelencategorie „01.8 Zuivelanalogen, inclusief koffiewitmakers”: „01.9 Voor menselijke voeding bestemde caseïnaten” 2) In deel E wordt de volgende vermelding ingevoegd na de vermelding voor levensmiddelencategorie „01.8 Zuivelanalogen, inclusief koffiewitmakers”: „01.9 Voor menselijke voeding bestemde caseïnaten E 170 Calciumcarbonaat quantum satis E 331 Natriumcitraten quantum satis E 332 Kaliumcitraten quantum satis E 333 Calciumcitraten quantum satis E 380 Triammoniumcitraat quantum satis E 500 Natriumcarbonaten quantum satis E 501 Kaliumcarbonaten quantum satis E 503 Ammoniumcarbonaten quantum satis E 504 Magnesiumcarbonaten quantum satis E 524 Natriumhydroxide quantum satis E 525 Kaliumhydroxide quantum satis E 526 Calciumhydroxide quantum satis E 527 Ammoniumhydroxide quantum satis E 528 Magnesiumhydroxide quantum satis ”",
  "source": "EUR LEX"
}