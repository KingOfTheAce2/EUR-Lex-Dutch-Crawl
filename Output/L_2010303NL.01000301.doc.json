{
  "url": "http://www.w3.org/1999/xhtml\">",
  "content": "L_2010303NL.01000301.xml 19.11.2010 NL Publicatieblad van de Europese Unie L 303/3 VERORDENING (EU) Nr. 1054/2010 VAN DE COMMISSIE van 18 november 2010 houdende wijziging van Verordening (EG) nr. 391/2007 tot vaststelling van uitvoeringsbepalingen van Verordening (EG) nr. 861/2006 van de Raad, wat betreft de uitgaven die de lidstaten doen bij de tenuitvoerlegging van de in het kader van het gemeenschappelijk visserijbeleid geldende toezicht- en controleregelingen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 861/2006 van de Raad van 22 mei 2006 houdende communautaire financieringsmaatregelen voor de tenuitvoerlegging van het gemeenschappelijk visserijbeleid en op het gebied van het zeerecht ( 1 ) , en met name artikel 31, Overwegende hetgeen volgt: (1) Acties van de lidstaten op het gebied van visserijcontrole en wetshandhaving worden sinds 1990 door de Unie gefinancierd in overeenstemming met de doelstellingen van het gemeenschappelijk visserijbeleid die met name bij Verordening (EG) nr. 2371/2002 van de Raad ( 2 ) zijn vastgesteld. (2) Verordening (EG) nr. 861/2006 voorziet onder meer in maatregelen voor EU-financiering van uitgaven inzake visserijcontrole, -inspectie en -bewaking in de periode 2007-2013. Bij Verordening (EG) nr. 391/2007 van de Commissie ( 3 ) zijn bepalingen voor de uitvoering van dergelijke maatregelen vastgesteld. (3) Overeenkomstig het beginsel van goed financieel beheer moeten de lidstaten degelijk worden geïnformeerd over de geldende voorschriften inzake steunverlening door de Unie voor uitgaven op het gebied van visserijcontrole en wetshandhaving. (4) De voorschriften inzake de steunverlening door de Unie voor nationale controleprogramma’s moeten worden vereenvoudigd en verduidelijkt. (5) Aangezien de lidstaten voor bepaalde grote investeringen soms meer dan de nu toegestane tijd nodig hebben om juridische verbintenissen en vastleggingen in de begroting aan te gaan, moet, teneinde problemen met vergoedingen in de toekomst te beperken, een langere termijn worden toegepast met ingang van 22 juni 2010, de dag waarop het eerste financieringsbesluit van de Commissie van 2010 is vastgesteld. (6) Vergoedingen voor vaar- en vliegtuigen die niet voor 100 % van de tijd voor visserijcontroledoeleinden worden gebruikt, moeten worden betaald pro rata van het gebruik dat ervan wordt gemaakt. (7) Een verzoek om een voorschot hoeft slechts vergezeld te gaan van een contract tussen de betrokken instantie en de leverancier indien een dergelijk contract vanwege de aard van het project noodzakelijk is. (8) Verordening (EG) nr. 391/2007 moet daarom dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Verordening (EG) nr. 391/2007 wordt als volgt gewijzigd: 1) Artikel 4 wordt vervangen door: „Artikel 4 Vastlegging van uitgaven 1.   De lidstaten gaan uiterlijk 12 maanden na het einde van het jaar waarin hun het in artikel 21 van Verordening (EG) nr. 861/2006 bedoelde besluit is meegedeeld, juridische verbintenissen en vastleggingen in de begroting aan voor acties die krachtens dat besluit subsidiabel zijn. 2.   Onverminderd lid 1 gaan de lidstaten uiterlijk 24 maanden na het einde van het jaar waarin hun het in artikel 21 van Verordening (EG) nr. 861/2006 bedoelde besluit is meegedeeld, juridische verbintenissen en vastleggingen in de begroting aan voor projecten inzake de aankoop of de modernisering van vaar- of vliegtuigen. 3.   Lid 2 is van toepassing met ingang van 22 juni 2010, de dag waarop het eerste financieringsbesluit van de Commissie van 2010 is vastgesteld.” 2) Artikel 6, lid 2, wordt vervangen door: „2.   Voor de aankoop of de modernisering van vaar- of vliegtuigen gedane uitgaven zijn subsidiabel, voor zover de door de lidstaten gemelde uitgaven voldoen aan het bepaalde in bijlage III en de vaar- of vliegtuigen ten minste 25 % van de tijd worden gebruikt voor toezicht op en controle van visserijactiviteiten. De vergoeding voor vaar- of vliegtuigen die minder dan 100 % van de tijd voor toezicht op en controle van visserijactiviteiten worden gebruikt, wordt berekend pro rata het gebruik dat ervan wordt gemaakt.” 3) Artikel 10, lid 2, wordt vervangen door: „2.   Indien op grond van de aard van een project een contract tussen de betrokken instantie en de leverancier vereist is, moet het verzoek van de lidstaat vergezeld gaan van een gewaarmerkt afschrift van dat contract.” Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 november 2010. Voor de Commissie De voorzitter José Manuel BARROSO ( 1 ) PB L 160 van 14.6.2006, blz. 1 . ( 2 ) PB L 358 van 31.12.2002, blz. 59 . ( 3 ) PB L 97 van 12.4.2007, blz. 30 .",
  "source": "EUR LEX"
}