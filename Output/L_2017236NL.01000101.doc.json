{
  "url": "http://www.w3.org/1999/xhtml\">",
  "content": "L_2017236NL.01000101.xml 14.9.2017 NL Publicatieblad van de Europese Unie L 236/1 BESLUIT (EU) 2017/1541 VAN DE RAAD van 17 juli 2017 betreffende de sluiting, namens de Europese Unie, van de wijziging van Kigali van het Protocol van Montreal betreffende stoffen die de ozonlaag afbreken DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 192, lid 1, juncto artikel 218, lid 6, tweede alinea, onder a), Gezien het voorstel van de Europese Commissie, Gezien de goedkeuring door het Europees Parlement ( 1 ) , Overwegende hetgeen volgt: (1) De Unie werd bij Beschikking 88/540/EEG van de Raad ( 2 ) partij bij het Verdrag van Wenen ter bescherming van de ozonlaag („het Verdrag van Wenen”) en het Protocol van Montreal betreffende stoffen die de ozonlaag afbreken („het Protocol van Montreal”). Daarna werden de volgende wijzigingen van het Protocol van Montreal goedgekeurd: de eerste wijziging bij Beschikking 91/690/EEG ( 3 ) ; de tweede wijziging bij Beschikking 94/68/EG ( 4 ) ; de derde wijziging bij Besluit 2000/646/EG ( 5 ) ; en de vierde wijziging bij Besluit 2002/215/EG ( 6 ) . (2) Tijdens de 28e vergadering van de Partijen bij het Protocol van Montreal, die plaatsvond van 10 tot en met 15 oktober 2016 in Kigali, Rwanda, is de tekst aangenomen van een aanvullende wijziging van het protocol van Montreal („wijziging van Kigali”), waarin een stapsgewijze verlaging van het gebruik en de productie van fluorkoolwaterstoffen wordt toegevoegd aan de beheersingsmaatregelen van het Protocol van Montreal. (3) Een stapsgewijze verlaging van het gebruik en de productie van fluorkoolwaterstoffen is nodig om de bijdrage van deze stoffen aan de klimaatverandering te verminderen, en te voorkomen dat deze stoffen, in het bijzonder in ontwikkelingslanden, onbegrensd in de handel worden gebracht. (4) De wijziging van Kigali is een noodzakelijke bijdrage aan de uitvoering van de Overeenkomst van Parijs, die bij Besluit (EU) 2016/1841 is goedgekeurd ( 7 ) , met betrekking tot de doelstelling ervan om de wereldwijde temperatuurstijging ruim onder 2 °C boven het pre-industriële niveau te houden en om inspanningen te blijven leveren zodat de stijging verder beperkt wordt tot 1,5 °C boven het pre-industriële niveau. (5) De omvang van de bevoegdheid van de Unie ten aanzien van de aangelegenheden die onder het Verdrag van Wenen en het Protocol van Montreal vallen, is sinds 1988 aanzienlijk geëvolueerd. Overeenkomstig artikel 13, lid 3, van het Verdrag van Wenen dient de depositaris van elke belangrijke wijziging betreffende de omvang van de bevoegdheid van de Unie in die aangelegenheden in kennis te worden gesteld. (6) De Unie heeft reeds instrumenten vastgesteld inzake de aangelegenheden die onder de wijziging van Kigali vallen, onder meer Verordening (EU) nr. 517/2014 van het Europees Parlement en de Raad ( 8 ) . (7) De wijziging van Kigali moet worden goedgekeurd, HEEFT HET VOLGENDE BESLUIT VASTGESTELD: Artikel 1 De wijziging van Kigali van het Protocol van Montreal betreffende stoffen die de ozonlaag afbreken wordt namens de Europese Unie goedgekeurd. De bevoegdheidsverklaring uit hoofde van artikel 13, lid 3, van het Verdrag van Wenen wordt eveneens goedgekeurd. De tekst van de wijziging van Kigali en die van de bevoegdheidsverklaring zijn aan dit besluit gehecht. Artikel 2 De voorzitter van de Raad wijst de persoon (personen) aan die namens de Unie gemachtigd is (zijn) de akte van goedkeuring neer te leggen, overeenkomstig artikel 13, lid 1, van het Verdrag van Wenen, samen met de bevoegdheidsverklaring ( 9 ) . Artikel 3 Dit besluit treedt in werking op de datum na die van de vaststelling ervan. Gedaan te Brussel, 17 juli 2017. Voor de Raad De voorzitter T. TAMM ( 1 ) Goedkeuring van 5 juli 2017 (nog niet bekendgemaakt in het Publicatieblad). ( 2 ) Besluit 88/540/EEG van de Raad van 14 oktober 1988 betreffende goedkeuring van het Verdrag van Wenen ter bescherming van de ozonlaag en van het Protocol van Montreal betreffende stoffen die de ozonlaag afbreken ( PB L 297 van 31.10.1988, blz. 8 ). ( 3 ) Besluit 91/690/EEG van de Raad van 12 december 1991 inzake sluiting van de wijziging van het Protocol van Montreal betreffende stoffen die de ozonlaag afbreken, zoals in juni 1990 te Londen goedgekeurd door de Partijen bij het Protocol ( PB L 377 van 31.12.1991, blz. 28 ). ( 4 ) Besluit 94/68/EG van de Raad van 2 december 1993 betreffende de sluiting van de wijziging van het Protocol van Montreal betreffende stoffen die de ozonlaag afbreken ( PB L 33 van 7.2.1994, blz. 1 ). ( 5 ) Besluit 2000/646/EG van de Raad van 17 oktober 2000 betreffende de sluiting van de wijziging van het Protocol van Montreal betreffende stoffen die de ozonlaag afbreken ( PB L 272 van 25.10.2000, blz. 26 ). ( 6 ) Besluit 2002/215/EG van de Raad van 4 maart 2002 betreffende de sluiting van de wijziging van het Protocol van Montreal betreffende stoffen die de ozonlaag afbreken ( PB L 72 van 14.3.2002, blz. 18 ). ( 7 ) Besluit (EU) 2016/1841 van de Raad van 5 oktober 2016 betreffende de ondertekening namens de Europese Unie van de Overeenkomst van Parijs, die is aangenomen in het kader van het Raamverdrag van de Verenigde Naties inzake klimaatverandering ( PB L 282 van 19.10.2016, blz. 1 ). ( 8 ) Verordening (EU) nr. 517/2014 van het Europees Parlement en de Raad van 16 april 2014 betreffende gefluoreerde broeikasgassen en tot intrekking van Verordening (EG) nr. 842/2006 ( PB L 150 van 20.5.2014, blz. 195 ). ( 9 ) De datum van inwerkingtreding van de wijziging van Kigali zal door het secretariaat-generaal van de Raad worden bekendgemaakt in het Publicatieblad van de Europese Unie .",
  "source": "EUR LEX"
}