{
  "url": "http://www.w3.org/1999/xhtml\"><!--",
  "content": "LI2017265NL.01000101.xml 16.10.2017 NL Publicatieblad van de Europese Unie LI 265/1 VERORDENING (EU) 2017/1858 VAN DE RAAD van 16 oktober 2017 tot wijziging van Verordening (EU) 2017/1509 betreffende beperkende maatregelen tegen de Democratische Volksrepubliek Korea DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit (GBVB) 2016/849 van de Raad van 27 mei 2016 betreffende beperkende maatregelen tegen de Democratische Volksrepubliek Korea en tot intrekking van Besluit 2013/183/GBVB ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Verordening (EU) 2017/1509 ( 2 ) geeft uitvoering aan de maatregelen waarin is voorzien bij Besluit (GBVB) 2016/849 van de Raad. (2) Op 5 augustus 2017 en 11 september 2017 heeft de Veiligheidsraad van de Verenigde Naties („VN-Veiligheidsraad”) zijn goedkeuring gehecht aan de Resoluties 2371 (2017) en 2375 (2017), waarin ernstige bezorgdheid werd geuit over de door de Democratische Volksrepubliek Korea („Noord-Korea”) op 3 juli 2017 en 28 juli 2017 uitgevoerde proeven met ballistische raketten en de kernproef van 2 september 2017. Bijgevolg heeft de Veiligheidsraad nieuwe maatregelen tegen Noord-Korea ingesteld. Deze maatregelen zijn een verdere versterking van de beperkende maatregelen die zijn opgelegd bij de Resoluties 1718 (2006), 1874 (2009), 2087 (2013), 2094 (2013), 2270 (2016), 2321 (2016) en 2356 (2017) van de VN-Veiligheidsraad. (3) De Raad heeft op 14 september 2017 Besluit (GBVB) 2017/1562 ( 3 ) en op 10 oktober 2017 Besluit (GBVB) 2017/1838 ( 4 ) vastgesteld tot wijziging van Besluit (GBVB) 2016/849 om uitvoering te geven aan de nieuwe maatregelen van de Resoluties 2371 (2017) en 2375 (2017) van de VN-Veiligheidsraad. (4) De Raad heeft op 14 september 2017 Verordening (EU) 2017/1548 ( 5 ) en 10 oktober 2017 Verordening (EU) 2017/1836 ( 6 ) vastgesteld, die beide Verordening (EU) 2017/1509 wijzigen om uitvoering te geven aan de maatregelen van Besluit (GBVB) 2016/849. (5) Op 16 oktober 2017 heeft de Raad besloten tot een verdere uitbreiding van het verbod op EU-investeringen in en met Noord-Korea voor alle sectoren, een vermindering van de persoonlijke geldovermakingen naar Noord-Korea van 15 000 EUR tot 5 000 EUR, en het opleggen van een uitvoerverbod op aardolie naar de DVK. (6) Deze maatregelen vallen onder het toepassingsgebied van het Verdrag en met name om te garanderen dat ze in alle lidstaten eenvormig worden toegepast, is regelgevende actie op Unieniveau noodzakelijk. (7) Verordening (EU) 2017/1509 dient derhalve dienovereenkomstig te worden gewijzigd. (8) Teneinde de effectiviteit van de maatregelen waarin deze verordening voorziet te waarborgen, dient deze verordening onmiddellijk in werking te treden, HEEFT DE VOLGENDE VERORDENING VASTGESTELD: Artikel 1 Verordening (EU) 2017/1509 wordt als volgt gewijzigd: 1) Artikel 16 sexies wordt vervangen door: „Artikel 16 sexies 1.   In afwijking van artikel 16 quinquies kunnen de bevoegde autoriteiten van de lidstaten toestemming verlenen voor transacties in geraffineerde aardolieproducten waarvan blijkt dat ze uitsluitend voor humanitaire doelstellingen worden gebruikt, op voorwaarde dat voldaan is aan alle onderstaande voorwaarden: a) bij de transacties zijn geen personen of entiteiten betrokken die banden hebben met de programma's van Noord-Korea in verband met kernwapens, ballistische raketten of andere bij de Resoluties 1718 (2006), 1874 (2009), 2087 (2013), 2094 (2013), 2270 (2016), 2321 (2016), 2356 (2017), 2371 (2017) of 2375 (2017) van de VN-Veiligheidsraad verboden activiteiten, waaronder de personen, entiteiten en lichamen die in de bijlagen XIII, XV, XVI en XVII zijn vermeld; b) de transacties houden geen verband met het genereren van inkomsten voor de programma's van Noord-Korea in verband met kernwapens, ballistische raketten of andere bij de Resoluties 1718 (2006), 1874 (2009), 2087 (2013), 2094 (2013), 2270 (2016), 2321 (2016), 2356 (2017), 2371 (2017) of 2375 (2017) van de VN-Veiligheidsraad verboden activiteiten; c) het Sanctiecomité heeft de lidstaten er niet van in kennis gesteld dat 90 % van het totale jaarlijkse maximum is bereikt, en d) de betrokken lidstaat stelt het Sanctiecomité om de dertig dagen in kennis van het bedrag van de uitvoer en de informatie over alle partijen bij de transacties. 2.   De betrokken lidstaat stelt de andere lidstaten en de Commissie in kennis van elke overeenkomstig lid 1 verleende toestemming.”. 2) Artikel 16 octies wordt vervangen door: „Artikel 16 octies 1.   In afwijking van artikel 16 septies kunnen de bevoegde autoriteiten van de lidstaten toestemming verlenen voor transacties in ruwe olie op voorwaarde dat voldaan is aan alle onderstaande voorwaarden: a) de bevoegde autoriteit van de lidstaat heeft bepaald dat de transactie uitsluitend dient voor humanitaire doeleinden, en b) de lidstaat heeft op voorhand voor elk individueel geval de goedkeuring gekregen van het Sanctiecomité, overeenkomstig punt 15 van Resolutie 2375 (2017) van de VN-Veiligheidsraad. 2.   De betrokken lidstaat stelt de andere lidstaten en de Commissie in kennis van elke overeenkomstig de lid 1 verleende toestemming.”. 3) In artikel 17, lid 2, wordt punt a) vervangen door: „a) het oprichten, onderhouden of beheren van een joint venture of een coöperatieve entiteit met enige natuurlijke of rechtspersoon, entiteit of lichaam bedoeld in lid 1 of die is gevestigd in Noord-Korea, of het nemen, onderhouden of uitbreiden van een eigendomsbelang in, met inbegrip van de volledige verwerving of de verwerving van aandelen en andere effecten die een deelnamerecht vertegenwoordigen, enige rechtspersoon, entiteit of lichaam, bedoeld in lid 1 of die is gevestigd in Noord-Korea, of in activiteiten of activa in Noord-Korea;”. 4) Artikel 17 bis wordt vervangen door: „Artikel 17 bis 1.   In afwijking van het verbod uit hoofde van artikel 17, lid 2, onder a), kunnen de bevoegde autoriteiten van de lidstaten toestemming verlenen voor in dat punt genoemde activiteiten, met name met betrekking tot joint ventures of coöperatieve entiteiten die niet-commerciële openbare nutsinfrastructuurprojecten zijn die geen winst genereren, op voorwaarde dat de lidstaat op voorhand per geval de goedkeuring heeft gekregen van het Sanctiecomité. 2.   In afwijking van het verbod uit hoofde van artikel 17, lid 2, onder a), en inzover zij geen betrekking hebben op joint ventures of coöperatieve entiteiten, kunnen de bevoegde autoriteiten van de lidstaten toestemming verlenen voor in dat punt genoemde activiteiten, op voorwaarde dat de lidstaat heeft vastgesteld dat zulke activiteiten uitsluitend humanitaire doeleinden dienen en niet de mijnbouw-, de raffinage- en de chemische industrie, de metaal- en de metaalbewerkingsindustrie, de ruimtevaartindustrie of industrie voor conventionele wapens betreffen. De betrokken lidstaat zal de andere lidstaten en de Commissie in kennis stellen van enige op grond van lid 1 of 2 verleende toestemming.”. 5) Artikel 21 wordt als volgt gewijzigd: a) lid 4 wordt vervangen door: „4.   De verbodsbepalingen van de leden 1 en 2 zijn niet van toepassing op de volgende transacties, op voorwaarde dat het gaat om geldovermakingen voor een bedrag dat gelijk is aan of lager is dan 15 000 EUR of een gelijkwaardig bedrag in een andere munteenheid: a) transacties met betrekking tot voedsel, gezondheidszorg, medische uitrusting of landbouw- of humanitaire doeleinden; b) transacties in verband met de in deze verordening voorziene uitzonderingen; c) transacties in verband met een specifiek handelscontract dat niet verboden is op grond van deze verordening; d) transacties die uitsluitend verband houden met de uitvoering van ontwikkelingsprojecten die worden gefinancierd door de Unie of haar lidstaten en die zich rechtstreeks richten op de behoeften van de burgerbevolking of de bevordering van denuclearisatie, en e) transacties met betrekking tot een diplomatieke of consulaire missie of internationale organisatie die immuniteit geniet op grond van het internationaal recht, voor zover die transacties bestemd zijn voor de officiële doelen van de diplomatieke of consulaire missie of de internationale organisatie.”; b) het volgende lid wordt toegevoegd: „5.   De verbodsbepalingen van de leden 1 en 2 zijn niet van toepassing op transacties in verband met persoonlijke geldovermakingen, op voorwaarde dat het bedrag ervan gelijk is aan of lager is dan 5 000 EUR of een gelijkwaardig bedrag in een andere munteenheid.”. 6. Artikel 22 wordt als volgt gewijzigd: a) lid 1 wordt vervangen door: „1.   In afwijking van de verbodsbepalingen van artikel 21, leden 1 en 2, kunnen de bevoegde autoriteiten van de lidstaten toestemming verlenen voor: a) de in artikel 21, lid 4, onder a) tot en met e), bedoelde transacties voor een bedrag van meer dan 15 000 EUR of een gelijkwaardig bedrag in een andere munteenheid, en b) de in artikel 21, lid 5, vermelde transacties voor een bedrag van meer dan 5 000 EUR of een gelijkwaardig bedrag in een andere munteenheid.”; b) lid 2 wordt vervangen door: „2.   De vereiste van lid 1 inzake toestemming is van toepassing ongeacht of de geldovermaking in één enkele operatie geschiedt of in verschillende operaties die aan elkaar gekoppeld lijken te zijn. Voor de toepassing van deze verordening omvatten „operaties die aan elkaar gekoppeld lijken te zijn”: a) een reeks van opeenvolgende overmakingen van of naar een kredietinstelling of financiële instelling als bedoeld in artikel 21, lid 2, naar of van dezelfde persoon, entiteit of hetzelfde lichaam van de DVK, die betrekking hebben op één enkele verplichting tot geldovermaking, en waarbij elke individuele overmaking minder dan 15 000 EUR (voor in artikel 21, lid 4, bedoelde transacties) of 5 000 EUR (voor in artikel 21, lid 5, bedoelde transacties) bedraagt, maar bij elkaar opgeteld wel onder de criteria voor toestemming vallen, en b) een reeks overmakingen door verschillende betalingsdienstaanbieders, natuurlijke personen of rechtspersonen die één enkele verplichting vormt tot geldovermaking.”. Artikel 2 Deze verordening treedt in werking op de dag van bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 16 oktober 2017. Voor de Raad De voorzitter F. MOGHERINI ( 1 ) PB L 141 van 28.5.2016, blz. 79 . ( 2 ) Verordening (EU) 2017/1509 van de Raad van 30 augustus 2017 betreffende beperkende maatregelen tegen de Democratische Volksrepubliek Korea en tot intrekking van Verordening (EG) nr. 329/2007 ( PB L 224 van 31.8.2017, blz. 1 ). ( 3 ) Besluit (GBVB) 2017/1562 van de Raad van 14 september 2017 tot wijziging van Besluit (GBVB) 2016/849 betreffende beperkende maatregelen tegen de Democratische Volksrepubliek Korea ( PB L 237 van 15.9.2017, blz. 86 ). ( 4 ) Besluit (GBVB) 2017/1838 van de Raad van 10 oktober 2017 tot wijziging van Besluit (GBVB) 2016/849 betreffende beperkende maatregelen tegen de Democratische Volksrepubliek Korea ( PB L 261 van 11.10.2017, blz. 17 ) ( 5 ) Verordening (EU) 2017/1548 van de Raad van 14 september 2017 tot wijziging van Verordening (EU) 2017/1509 betreffende beperkende maatregelen tegen de Democratische Volksrepubliek Korea ( PB L 237, 15.9.2017, blz. 39 ). ( 6 ) Verordening (EU) 2017/1836 van de Raad van 10 oktober 2017 tot wijziging van Verordening (EU) 2017/1509 betreffende beperkende maatregelen tegen de Democratische Volksrepubliek Korea ( PB L 261 van 11.10.2017, blz. 1 )",
  "source": "EUR LEX"
}