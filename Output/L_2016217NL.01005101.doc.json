{
  "url": "http://www.w3.org/1999/xhtml\">",
  "content": "L_2016217NL.01005101.xml 12.8.2016 NL Publicatieblad van de Europese Unie L 217/51 UITVOERINGSBESLUIT (EU) 2016/1373 VAN DE COMMISSIE van 11 augustus 2016 tot goedkeuring van het netwerkprestatieplan voor de tweede referentieperiode van de prestatieregeling voor het gemeenschappelijke Europese luchtruim (2015-2019) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 549/2004 van het Europees Parlement en de Raad van 10 maart 2004 tot vaststelling van het kader voor de totstandbrenging van het gemeenschappelijke Europese luchtruim („de kaderverordening”) ( 1 ) , en met name artikel 11, lid 1, Gezien Uitvoeringsverordening (EU) nr. 390/2013 van de Commissie van 3 mei 2013 houdende vaststelling van een prestatieregeling voor luchtvaartnavigatiediensten en netwerkfuncties ( 2 ) , en met name artikel 6, onder d), Overwegende hetgeen volgt: (1) Overeenkomstig Verordening (EU) nr. 677/2011 van de Commissie ( 3 ) moet de netwerkbeheerder bijdragen tot de uitvoering van de prestatieregeling. (2) Overeenkomstig Uitvoeringsverordening (EU) nr. 390/2013 heeft de netwerkbeheerder het netwerkprestatieplan voor de tweede referentieperiode van de prestatieregeling voor het gemeenschappelijke Europese luchtruim (2015-2019) opgesteld en aan de Commissie voorgelegd. (3) De Commissie, bijgestaan door het prestatiebeoordelingsorgaan, heeft het netwerkprestatieplan beoordeeld in het licht van de EU-wijde prestatiedoelstellingen en, mutatis mutandis, de criteria van bijlage IV bij Uitvoeringsverordening (EU) nr. 390/2013, alsook de overige vereisten van die verordening. (4) Uit die beoordeling is gebleken dat het netwerkprestatieplan in overeenstemming is met die doelstellingen, criteria en vereisten. Met name met betrekking tot de prestatiekerngebieden veiligheid, milieu en capaciteit zijn de doelstellingen in het plan gelijk aan de respectieve EU-wijde doelstellingen en derhalve in overeenstemming met die EU-wijde doelstellingen. Wat het prestatiekerngebied kostenefficiëntie betreft, zijn de doelstellingen in het plan ook in overeenstemming met de EU-wijde doelstellingen, aangezien de tendens van de vermindering van de vastgestelde eenheidskosten boven de EU-wijde doelstelling ligt. (5) Het is dan ook passend dat de Commissie de definitieve versie goedkeurt van het netwerkprestatieplan, in zijn editie van juni 2015 en zoals opgesteld door de netwerkbeheerder en voorgelegd aan de Commissie, HEEFT HET VOLGENDE BESLUIT VASTGESTELD: Artikel 1 Het netwerkprestatieplan voor de tweede referentieperiode van de prestatieregeling voor het gemeenschappelijke Europese luchtruim (2015-2019), in zijn editie van juni 2015 en zoals ingediend door de netwerkbeheerder, wordt goedgekeurd. Artikel 2 Dit besluit treedt in werking op de twintigste dag na de bekendmaking ervan in het Publicatieblad van de Europese Unie . Gedaan te Brussel, 11 augustus 2016. Voor de Commissie De voorzitter Jean-Claude JUNCKER ( 1 ) PB L 96 van 31.3.2004, blz. 1 . ( 2 ) PB L 128 van 9.5.2013, blz. 1 . ( 3 ) Verordening (EU) nr. 677/2011 van de Commissie van 7 juli 2011 tot vaststelling van nadere regels ter uitvoering van de netwerkfuncties voor luchtverkeersbeheer en tot wijziging van Verordening (EU) nr. 691/2010 ( PB L 185 van 15.7.2011, blz. 1 ).",
  "source": "EUR LEX"
}