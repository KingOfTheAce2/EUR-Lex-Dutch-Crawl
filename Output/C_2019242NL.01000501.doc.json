{
  "url": "http://www.w3.org/1999/xhtml\"><!--",
  "content": "C_2019242NL.01000501.xml 18.7.2019 NL Publicatieblad van de Europese Unie C 242/5 UITVOERINGSBESLUIT VAN DE COMMISSIE van 15 juli 2019 tot bekendmaking in het Publicatieblad van de Europese Unie van de aanvraag tot goedkeuring van een niet-minimale wijziging van een productdossier als bedoeld in artikel 53 van Verordening (EU) nr. 1151/2012 van het Europees Parlement en de Raad voor de naam “Cordero Manchego” (BGA) (2019/C 242/04) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 50, lid 2, onder a), in samenhang met artikel 53, lid 2, Overwegende hetgeen volgt: (1) Spanje heeft overeenkomstig artikel 49, lid 4, van Verordening (EU) nr. 1151/2012 een aanvraag tot goedkeuring van een niet-minimale wijziging van het productdossier van “Cordero Manchego” (BGA) ingediend. (2) Overeenkomstig artikel 50 van Verordening (EU) nr. 1151/2012 heeft de Commissie die aanvraag onderzocht en zij heeft geconcludeerd dat is voldaan aan de in die verordening vastgestelde voorwaarden. (3) Met het oog op de indiening van aankondigingen van bezwaar overeenkomstig artikel 51 van Verordening (EU) nr. 1151/2012, moet de aanvraag tot goedkeuring van een niet-minimale wijziging van het productdossier als bedoeld in artikel 10, lid 1, eerste alinea, van Uitvoeringsverordening (EU) nr. 668/2014 van de Commissie ( 2 ) , met inbegrip van het gewijzigde enig document en de publicatiegegevens van het desbetreffende productdossier, voor de geregistreerde naam “Cordero Manchego” (BGA) worden bekendgemaakt in het Publicatieblad van de Europese Unie , BESLUIT: Enig artikel De aanvraag tot goedkeuring van een niet-minimale wijziging van het productdossier als bedoeld in artikel 10, lid 1, eerste alinea, van Uitvoeringsverordening (EU) nr. 668/2014 van de Commissie, met inbegrip van het gewijzigde enig document en de publicatiegegevens van het desbetreffende productdossier, voor de geregistreerde naam “Cordero Manchego” (BGA) is opgenomen in de bijlage bij dit besluit. Overeenkomstig artikel 51 van Verordening (EU) nr. 1151/2012 geeft de bekendmaking van dit besluit het recht om uiterlijk drie maanden na de bekendmaking ervan in het Publicatieblad van de Europese Unie bezwaar te maken tegen de in de eerste alinea van dit artikel bedoelde wijziging. Gedaan te Brussel, 15 juli 2019. Voor de Commissie Phil HOGAN Lid van de Commissie ( 1 ) PB L 343 van 14.12.2012, blz. 1 . ( 2 ) Uitvoeringsverordening (EU) nr. 668/2014 van de Commissie van 13 juni 2014 houdende uitvoeringsbepalingen van Verordening (EU) nr. 1151/2012 van het Europees Parlement en de Raad inzake kwaliteitsregelingen voor landbouwproducten en levensmiddelen ( PB L 179 van 19.6.2014, blz. 36 ). BIJLAGE AANVRAAG TOT GOEDKEURING VAN EEN NIET-MINIMALE WIJZIGING VAN HET PRODUCTDOSSIER INZAKE BESCHERMDE OORSPRONGSBENAMINGEN/BESCHERMDE GEOGRAFISCHE AANDUIDINGEN Aanvraag tot goedkeuring van een wijziging overeenkomstig artikel 53, lid 2, eerste alinea, van Verordening (EU) nr. 1151/2012 “CORDERO MANCHEGO” EU-nr.: PGI-ES-02213 — 2.1.2017 BOB ( ) BGA ( X ) 1. Aanvragende groepering en rechtmatig belang Fundación Consejo Regulador de la Denominación Específica Cordero Manchego (IGP) Crtra. De Las Peñas Km 3,2 (Albacete) Tel. +34 967224020 Fax +34 967224020 E-mail: admon@corderomanchego.org La Fundación Consejo Regulador de la Denominación Específica Cordero Manchego is gerechtigd om een aanvraag tot wijziging in te dienen krachtens artikel 29 van de wet 7/2007 van 15 maart 2007 inzake de voedselkwaliteit van Castilië-La Mancha. Evenzo heeft de Fundación CR IGP Cordero Manchego overeenkomstig artikel 8, onder b, van zijn statuten onder andere de herziening van het productdossier van de BGA “Cordero Manchego” en het voorstellen van de nodige wijzigingen tot taak. 2. Lidstaat of derde land Ministerio de Agricultura y Pesca, Alimentación y Medio Ambiente Subdirección General de Calidad Diferenciada y Agricultura Ecológica Dirección General de la Industria Alimentaria P o de la Infanta Isabel, 1 28071 Madrid Madrid SPANJE Tel. +34 913475394 Fax +34 913475410 E-mail: sgcdae@magrama.es 3. Rubriek van het productdossier waarop de wijziging(en) betrekking heeft/hebben — ☐ Naam van het product — ☒ Beschrijving van het product — ☐ Geografisch gebied — ☒ Bewijs van oorsprong — ☒ Werkwijze voor het verkrijgen van het product — ☐ Verband — ☒ Etikettering — ☒ Andere: Wijziging van de controlevoorwaarden en -structuur 4. Aard van de wijziging(en) — ☒ Wijziging van een productdossier van een geregistreerde BOB of BGA die overeenkomstig artikel 53, lid 2, derde alinea, van Verordening (EU) nr. 1151/2012 niet als minimaal kan worden beschouwd. — ☐ Wijziging van een productdossier van een geregistreerde BOB of BGA waarvoor geen enig document (of geen gelijkwaardig document) is bekendgemaakt, die overeenkomstig artikel 53, lid 2, derde alinea, van Verordening (EU) nr. 1151/2012 niet als minimaal kan worden beschouwd. 5. Wijzigingen Beschrijving. De criteria inzake leeftijd en levend gewicht van de lammeren worden verwijderd uit deze rubriek en verplaatst naar de rubriek “Werkwijze voor het verkrijgen van het product”. Bewijs van oorsprong. De combinatie van twee hoofdletters gevolgd door het acroniem “CM” dat op het oormerk van het dier wordt gedragen om zijn beslag van oorsprong te identificeren, wordt vervangen door de code van het bedrijf van het Registro General de Explotaciones Ganaderas (algemeen register van de veehouderijen, REGA), wat nauwkeuriger en conform de geldende wettelijke regeling is. Productiemethode. De vermeldingen van het levend slachtgewicht tussen 22 en 28 kg en de slachtleeftijd tussen 60 en 90 dagen worden verwijderd. Deze parameters vormen immers een verdubbeling van een maatregel die reeds wordt gecontroleerd aan de hand van het gewicht van het karkas, dat nauwkeuriger en objectiever is en rechtstreeks verbonden is met de leeftijd en het gewicht van het dier bij de slacht. De minimale periode voor natuurlijke zoging van 30 dagen wordt geschrapt omdat de duur van deze periode niet voor elk individu kan worden bepaald aangezien hij afhangt van de fysiologische ontwikkeling van het lam, namelijk van de ontwikkeling van het gebit en het spijsverteringsstelsel van het dier, die ervoor zorgt dat het lam zich van zooglam tot herkauwer ontwikkelt. Het spenen gebeurt op het moment — dat niet op voorhand kan worden bepaald (en varieert van individu tot individu) — dat het lam zichzelf kan voeden met krachtvoer. De gewichtsmarge van het karkas wordt verbreed en ligt voortaan tussen 10 en 15 kg. Onze ervaring toont aan dat door het gewicht van het karkas te verhogen met 1 kg terwijl de classificering wordt behouden volgens dezelfde presentatie-, bevleesdheids-, vetmestings- en kleurcriteria, de kwaliteit van het karkas en het vlees kan worden behouden en aan de vraag naar dit soort lammeren tegemoet kan worden gekomen, want die is geëvolueerd op bepaalde markten waar de “Cordero Manchego” traditioneel wordt verhandeld. De combinatie van twee hoofdletters gevolgd door het acroniem “CM” dat op het oormerk van het dier wordt gedragen om zijn beslag van oorsprong te identificeren, wordt vervangen door de code van het bedrijf van het Registro General de Explotaciones Ganaderas (algemeen register van de veehouderijen, REGA), wat nauwkeuriger en conform de geldende wettelijke regeling is. De minimale rusttijd voor de slachting wordt geschrapt, rekening houdend met de eis geformuleerd in punt 1.2 van bijlage III (operationele regels voor slachthuizen) bij Verordening (EG) nr. 1099/2009 van de Raad van 24 september 2009 inzake de bescherming van dieren bij het doden, die stelt dat “de dieren zo spoedig mogelijk na aankomst [worden] uitgeladen en vervolgens zonder onnodige vertraging geslacht”. De verplichting om suikerwater (1 % suiker) vrij beschikbaar te stellen aan de dieren, wordt geschrapt; als ze immers geen lange rusttijd krijgen, hebben ze geen calorie-inname nodig. Controlestructuur. Overeenkomstig artikel 37, lid 1, onder b), van Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen, en rekening houdend met lid 3 van het voornoemde artikel en gezien het feit dat de FUNDACIÓN CONSEJO REGULADOR DE LA DENOMINACIÓN ESPECÍFICA CORDERO MANCHEGO (BGA) niet het controleorganisme is dat momenteel erkend is om na te gaan of het huidige productdossier wordt nageleefd, moet de tekst van deze rubriek van het productdossier in zijn geheel worden vervangen. Huidige tekst van het productdossier: De specifieke benamingscontrole (BGA) wordt uitgevoerd door het Consejo Regulador, een beroepsorgaan dat bestaat uit vertegenwoordigers van de kweek- en verwerkingssector, met name: a) een voorzitter, die door de Consejería de Agricultura y Medio Ambiente de la Junta de Comunidades de Castilla-La Mancha wordt aangesteld; b) een vicevoorzitter, die door de kweek- en verwerkingssector wordt gekozen; c) vier vertegenwoordigers van de kweeksector en evenveel vertegenwoordigers voor de verwerkingssector. Deze vertegenwoordigers worden democratisch verkozen via rechtstreekse verkiezingen, elk door de kwekers en verwerkers die in de overeenkomstige registers zijn ingeschreven; d) twee experten in de schapenhouderij die werden aangesteld door de Consejería de Agricultura y Medio Ambiente de la Junta de Comunidades de Castilla-La Mancha; e) een vertegenwoordiger van de Asociación Nacional de Criadores de Ganado Ovino Selecto de Raza Manchega. Bevoegdheidsgebied Zijn bevoegdheidsgebied is beperkt: — vanuit territoriaal oogpunt, tot de betrokken productiezone, — vanuit het oogpunt van de lammeren, tot de dieren die beschermd zijn door de specifieke benaming bij alle stappen van hun productie, vetweiderij, vervoer en afzet, — vanuit het oogpunt van de personen, tot diegenen die in de verschillende registers staan ingeschreven. Taken — de verschillende registers aanleggen en controleren; — begeleiden van, toezien op en controleren van de productie, verpakking en kwaliteit van het beschermde vlees. De controle- en toezichtactiviteiten worden verricht door inspecteurs die door de bevoegde autoriteit zijn gemachtigd en die onpartijdig optreden ten overstaan van de producenten en verwerkers; — kwalificeren van het product; — de specifieke benaming bevorderen en beschermen; — met volle verantwoordelijkheid en alle nodige rechtsbevoegdheid handelen teneinde zich in te zetten en in rechte te verschijnen door handelingen uit te voeren die de Consejo Regulador toevallen in het kader van zijn taken die bestaan uit het vertegenwoordigen en verdedigen van de algemene belangen van de specifieke benaming. Voorgestelde tekst: De informatie over de erkende controleorganisaties voor de controle van het huidige productdossier werd bijgewerkt op de volgende webpagina: http://pagina.jccm.es/agricul/paginas/comercial-industrial/figuras_calidad/fig_calidad/resultado_reg_ent.php?seccion=CERTIFICACI%D3N&subseccion=PRODUCTOS+CON+IGP&alcance=IGP+CORDERO+MANCHEGO&nombre_ent=&Aceptar=Aceptar De huidige controleorganisatie is de volgende certificeringsinstantie: Naam: CERTICAR, S.L. Adres: C/Infanta Mercedes, 13 4 o Planta 28020 Madrid Madrid SPANJE Tel. +34 915711105 Deze controleorganisatie is erkend door de autonome Gemeenschap van Castilië-La Mancha en gecertificeerd conform de norm UNE-EN 45011 (“Algemene voorwaarden van toepassing op de entiteiten die verantwoordelijk zijn voor de certificering van het product”) door de ENAC. De controleorganisatie moet de nodige stappen ondernemen om de overeenstemming met het productdossier te controleren, conform de vereisten van het certificatiesysteem van het specifieke product. De controleorganisatie moet de toepasselijke regels, en alle andere vereisten, respecteren zoals de bemonsteringsbewijzen, beproevingen en inspectie, die de basis vormen van het certificeringssysteem in het kwaliteitshandboek. De specifieke functies zijn: — steekproeven, — conformiteitsbeoordeling van de eigenschappen van het product zoals vastgesteld in het productdossier, — audit van de productieregisters van de beschermde lammeren. Etikettering. Met betrekking tot de merking die na de classificatie van de karkassen plaatsvindt, wordt de zin “met de vermelding “Cordero Manchego”, gevolgd door het betrokken identificatienummer in elk geregistreerd slachthuis” vervangen door de volgende tekst: “door het acroniem “CM” met onuitwisbare inkt aan te brengen op de poten, de schouders en de borst van het geselecteerde karkas en door een etiket met het logo van de BGA en een individueel nummer voor elk karkas hieraan vast te hechten.” Aangezien het merk rechtstreeks op het vlees wordt aangebracht, is het hygiënischer om het acroniem “CM” te gebruiken dan de term “cordero manchego” en is het ook eenvoudiger om elk karkas apart te identificeren met behulp van een etiket met inkt. Het BGA-logo “Cordero Manchego” Andere. De uitdrukking “specifieke benaming” wordt vervangen door de uitdrukking “beschermde geografische aanduiding”, conform de huidige nomenclatuur. ENIG DOCUMENT “CORDERO MANCHEGO” EU-nr.: PGI-ES-02213 — 2.1.2017 BOB ( ) BGA ( X ) 1. Naam “Cordero Manchego” 2. Lidstaat of derde land Spanje 3. Beschrijving van het landbouwproduct of het levensmiddel 3.1. Productcategorie Categorie 1.1. Vers vlees (en verse slachtafval) 3.2. Beschrijving van het product waarvoor de in punt 1 vermelde naam van toepassing is Vers vlees, uitsluitend afkomstig van lammeren van het ras Manchega, zonder onderscheid naar geslacht, gevoed met moedermelk, aangevuld met graanstro en krachtvoer. Karkassen van de categorieën extra en 1, met een gewicht tussen 10 en 15 kg. Lange ledematen met licht afgeronde contouren en harmonieuze proporties. Mager tot gemiddeld vet vlees, bedekt met een dun laagje wit vet op de rug, aan het begin van de staart en ter hoogte van de schouder en de nieren, dat de spieren van de poten en de rug, alsook de trapeziumspieren bedekt laat. Lichtroze vlees, erg zacht en sappig, licht intramusculair doorregen waardoor het een zeer aangename specifieke geur heeft. 3.3. Diervoeders (alleen voor producten van dierlijke oorsprong) en grondstoffen (alleen voor verwerkte producten) De lammeren worden op stal gevoerd met melk van het moederdier die onbeperkt mag worden aangevuld met graanstro en met bij de huidige wetgeving toegestaan krachtvoer totdat de lammeren in staat zijn om, zodra ze gespeend zijn, zich uitsluitend met graanstro en dit krachtvoer te voeden. 3.4. Specifieke onderdelen van het productieproces die in het afgebakende geografische gebied moeten plaatsvinden De teelt en vetweiderij van de schapen moeten plaatsvinden binnen het afgebakende geografische gebied. 3.5. Specifieke voorschriften betreffende het in plakken snijden, het raspen, het verpakken enz. van het product waarnaar de geregistreerde naam verwijst — 3.6. Specifieke voorschriften betreffende de etikettering van het product waarnaar de geregistreerde naam verwijst De karkassen die onder de BGA vallen, krijgen met onuitwisbare inkt het acroniem “CM” gemarkeerd op de poten, de schouders, de borst en worden voorzien van een etiket met een individueel nummer en het BGA-logo “Cordero Manchego”. Het BGA-logo “Cordero Manchego” 4. Beknopte beschrijving van het afgebakende geografische gebied Het afgebakende geografische gebied waarin de schapen van het ras Manchega grazen en groeien omvat de volledige natuurlijke regio van La Mancha, de provincies Albacete, Ciudad Real, Cuenca en Toledo inbegrepen. Het omvat de gemeentes La Mancha, La Manchuela, Centro en Almansa (Albacete), La Mancha, Campo de Calatrava en Campo de Montiel (Ciudad Real), La Manchuela, La Mancha Baja en La Mancha Alta (Cuenca) en La Mancha (Toledo). 5. Verband met het geografische gebied 5.1. Specificiteit van het geografische gebied La Mancha is een oud Romeins kamp met alfavegetatie, dat de Arabieren “Manyá” noemden, wat betekent “zonder water”. Deze twee benamingen worden duidelijk bepaald door het karakter van de regio. Hoewel die traditioneel wordt beschouwd als een plat gebied waarvan het meest kenmerkende gedeelte de natuurlijke regio van La Mancha is, lijkt de provincie van Castilië-La Mancha in werkelijkheid meer op een hoogvlakte die wordt doorsneden door bergen waarvan twee derde zich op meer dan 600 meter hoogte bevindt en waarvan geen enkele zone minder dan 200 meter boven zeeniveau ligt. Het gaat dus over een gebied dat wordt gekenmerkt door vlakke en hoge gronden en een geheel aan bergachtige zones, zowel aan de rand van de regio als erbinnen, die voor een grote topografische en landschappelijke verscheidenheid zorgen. Vanuit geologisch oogpunt gaat het om een vlakte vol miocene sedimenten die op een hoogte tussen 650 en 800 meter boven zeeniveau liggen. Doordat het terrein vlak is, ontstaan er tijdens de regenperiodes grote vijvers en ondiepe lagunes waarin het water voor een zekere tijd wordt vastgehouden. De belangrijkste waterwegen zijn: De Taag, de Haut Guadiana, de Júcar (bovenloop en middenloop), de Záncara, de Cigüela, de Jabalón en de Riánsares die, hoewel zij erg onregelmatige debieten hebben, intensief worden geëxploiteerd voor bevloeiingsdoeleinden, met name tijdens de laatste jaren waarin er grote bevloeide gebieden werden geschapen. Uit de analyse van de jaarlijkse gemiddelde temperaturen in vier gemeentes van de regio blijkt dat de hoogste maximumtemperaturen meer dan 35 °C kunnen bedragen in de zomer, wanneer de gemiddelde temperaturen 25 °C bedragen met als warmste maand, de maand juli. De jaarlijkse neerslag wordt gekenmerkt door gemiddelde waarden van bij de 400 mm tegenover een gemiddelde van 600 mm in Spanje. Deze neerslag is niet enkel schaars, maar hij is ook ongelijk verdeeld. Deze situatie wordt allereerst verklaard door de grote onregelmatigheid van de neerslag van jaar tot jaar waardoor er sterk schommelende volumes worden vastgesteld in een klimaatreeks en, ten tweede, door de jaarlijkse verdeling van de neerslag, die aantoont dat de zomer het droogste seizoen is met slechts 10 tot 15 % van de jaarlijkse neerslag. De lente en de herfst vormen daarentegen de meest regenachtige seizoenen. 5.2. Specificiteit van het product De gevarieerde voeding van de ooien is afkomstig van de weilanden in de aride gebieden en dankzij de kenmerken van het ras verkrijgt men lammeren waarvan de sappigheid, het aroma en de kleur van het vlees verbonden zijn met de geografische oorsprong: Mager tot gemiddeld vet vlees, bedekt met een dun laagje wit vet op de rug, aan het begin van de staart en ter hoogte van de schouder en de nieren, dat de spieren van de poten en de rug, alsook de trapeziumspieren bedekt laat. Lichtroze vlees, erg zacht en sappig, licht intramusculair doorregen waardoor het een zeer aangename specifieke geur heeft. Het zijn de ooien die gaan grazen en zo voordeel halen uit de natuurlijke hulpbronnen (flora, weilanden, grasland, braakland, stoppelland en maquis); een hechte band verbindt de ooien dus met het afgebakende geografische gebied. De drachtige ooien blijven grazen waardoor ze gedurende vijf maanden een band behouden tussen het geografische gebied en het kleintje (het lam) dat ze dragen, via de foetoplacentale wand. Na het kalven blijft het pasgeboren lam in de schapenstal en gaat het niet buiten grazen. Dankzij de natuurlijke zoging wordt de band die het heeft met het geografische gebied echter behouden via de moedermelk aangezien de ooien grazen. 5.3. Causaal verband tussen het geografische gebied en de kwaliteit of de kenmerken van het product (voor een BOB) dan wel een bepaalde hoedanigheid, de faam of een ander kenmerk van het product (voor een BGA). Het ras Manchega is een autochtoon schapenras dat zich al sinds lang heeft aangepast aan deze regio en een van zijn voornaamste bronnen van rijkdom vormt. Het heeft zijn zuiverheid kunnen bewaren en is niet gekruist, het heeft zich mettertijd aangepast aan de exploitatie van weilanden in aride gebieden. De dieren van dit ras profiteren in de eerste plaats van de natuurlijke hulpbronnen waarover ze kunnen beschikken (flora, weilanden, grasland, braakland, stoppelland en maquis). Dankzij deze gevarieerde voeding van de ooien en de specifieke kenmerken van het ras kunnen lammeren worden verkregen waarvan de sappigheid, het aroma en de kleur van het vlees verbonden zijn met de geografische oorsprong. De lammeren die afkomstig zijn van de ooien van het ras Machega worden al sinds erg lang geëxploiteerd. In de loop van de eeuwen hebben de veehouderijpraktijken en mestmethoden de kwaliteit van dit traditioneel La Mancha-vlees geoptimaliseerd. Verwijzing naar de bekendmaking van het productdossier (artikel 6, lid 1, tweede alinea, van de onderhavige verordening) http://pagina.jccm.es/agricul/paginas/comercial-industrial/consejos_new/pliegos/Pliego_modificado_scc_web.pdf",
  "source": "EUR LEX"
}