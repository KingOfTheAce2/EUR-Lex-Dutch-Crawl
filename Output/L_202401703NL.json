{
  "url": "http://www.w3.org/1999/xhtml\"><!--",
  "content": "L_202401703NL.000101.fmx.xml Publicatieblad van de Europese Unie NL L-serie 2024/1703 18.6.2024 GEDELEGEERDE VERORDENING (EU) 2024/1703 VAN DE COMMISSIE van 11 maart 2024 tot wijziging van Gedelegeerde Verordening (EU) 2020/1732 wat betreft de harmonisatie van bepaalde aspecten van door de Europese Autoriteit voor effecten en markten aan securitisatieregisters aangerekende vergoedingen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/2402 van het Europees Parlement en de Raad van 12 december 2017 tot vaststelling van een algemeen kader voor securitisatie en tot instelling van een specifiek kader voor eenvoudige, transparante en gestandaardiseerde securitisatie, en tot wijziging van de Richtlijnen 2009/65/EG, 2009/138/EG en 2011/61/EU en de Verordeningen (EG) nr. 1060/2009 en (EU) nr. 648/2012 ( 1 ) , en met name artikel 16, lid 2, Overwegende hetgeen volgt: (1) Gedelegeerde Verordening (EU) 2020/1732 van de Commissie ( 2 ) specificeert de soort en het bedrag van de vergoedingen die de Europese Autoriteit voor effecten en markten (ESMA) aan securitisatieregisters aanrekent, en de betalingsvoorwaarden daarvoor. (2) In 2018 werd zowel in het verslag van de dienst Interne Audit van de Commissie als in het verslag van de Europese Rekenkamer ( 3 ) geconcludeerd dat het financieringssysteem van de ESMA nodeloos complex is. Om de inning van vergoedingen te vereenvoudigen en de risico’s in verband met de onjuiste berekening of inefficiënte toewijzing van vergoedingen te verminderen, moet worden gezorgd voor consistentie van de technische aspecten van de verschillende gedelegeerde handelingen inzake vergoedingen die door de ESMA worden aangerekend. (3) Om de uitgaven van de ESMA in verband met het toezicht op securitisatieregisters volledig te dekken, moeten de jaarlijkse toezichtvergoedingen worden vastgesteld op basis van de jaarlijkse raming van alle directe kosten die nodig zijn voor de toezichtstaken van de ESMA en een redelijke verdeling van de vaste en variabele overheadkosten van de ESMA. (4) Overeenkomstig gedelegeerde Verordening (EU) 2019/715 van de Commissie ( 4 ) , moeten de aan de securitisatieregisters aangerekende vergoedingen worden vastgesteld op een niveau dat de kosten van de door de ESMA verleende diensten dekt, zonder dat er tekorten of significante overschotten ontstaan. Wanneer een significant positief of negatief begrotingssaldo recurrent wordt, wordt de hoogte van de vergoedingen herzien. (5) De ESMA moet haar jaarlijkse begroting tijdig kunnen opstellen op basis van gecertificeerde omzetgegevens. Om de ESMA in staat te stellen de jaarlijkse toezichtvergoedingen te berekenen, moet een termijn worden vastgesteld waarbinnen securitisatieregisters hun gecontroleerde rekeningen bij de ESMA moeten indienen. (6) De toepasselijke omzet van securitisatieregisters wordt berekend in euro. Daarom is het nodig een mechanisme vast te stellen om in andere valuta gegenereerde inkomsten om te zetten in euro. (7) De vergoeding voor registratie en uitbreiding van registratie is bedoeld om de kosten te dekken die de ESMA maakt om na te gaan of het betrokken securitisatieregister voldoet aan alle voorwaarden voor registratie of uitbreiding van de registratie. Wanneer een aanvragend securitisatieregister zijn aanvraag intrekt, zal de ESMA kosten hebben gemaakt en is zij niet verplicht vergoedingen in verband met een dergelijke registratie of uitbreiding van de registratie terug te betalen. (8) Voor een securitisatieregister dat in december geregistreerd is, zijn de administratieve kosten voor het eerste jaar van de toezichtvergoeding niet evenredig met de vergoeding zelf. Een securitisatieregister dat in december geregistreerd is, moet daarom worden vrijgesteld van de jaarlijkse toezichtvergoeding voor het jaar waarin dat securitisatieregister werd geregistreerd. (9) Met het oog op de consistentie tussen de gedelegeerde handelingen betreffende de aan de ESMA te betalen vergoedingen, moet de ESMA de boete bij betalingsachterstand berekenen overeenkomstig de in artikel 99 van Verordening (EU, Euratom) 2018/1046 van het Europees Parlement en de Raad ( 5 ) neergelegde bepalingen inzake achterstandsrente. (10) Om het beheer van de vergoedingen verder te vereenvoudigen en ervoor te zorgen dat de ESMA over de nodige middelen beschikt om haar geplande toezichtsactiviteiten uit te voeren, mag de ESMA geen jaarlijkse toezichtvergoedingen terugbetalen. (11) Om rechtsonzekerheid voor de lopende inningsprocedure van de vergoedingen te voorkomen, moet deze verordening van toepassing zijn vanaf 1 januari 2025. (12) Gedelegeerde Verordening (EU) 2020/1732 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Wijzigingen van Gedelegeerde Verordening (EU) 2020/1732 Gedelegeerde Verordening (EU) 2020/1732 wordt als volgt gewijzigd: 1) Artikel 1 wordt vervangen door: “Artikel 1 Volledige dekking van toezichtkosten De aan securitisatieregisters aangerekende vergoedingen dekken: a) alle directe en indirecte kosten in verband met de registratie van en het toezicht op securitisatieregisters door de ESMA overeenkomstig Verordening (EU) 2017/2402, waaronder de kosten die voortvloeien uit de uitbreiding van de registratie van transactieregisters die reeds op grond van titel VI, hoofdstuk 1, van Verordening (EU) nr. 648/2012 of hoofdstuk III van Verordening (EU) 2015/2365 zijn geregistreerd; b) alle kosten voor de terugbetaling van directe en indirecte kosten van bevoegde autoriteiten die werkzaamheden hebben verricht overeenkomstig Verordening (EU) 2017/2402, en als gevolg van elke delegatie van taken overeenkomstig artikel 14, lid 1, van die verordening.”. 2) Artikel 2 wordt als volgt gewijzigd: a) het volgende lid 4 bis wordt ingevoegd: “4 bis.   Securitisatieregisters verschaffen de ESMA, op jaarbasis, de in lid 1 bedoelde gecontroleerde jaarrekening. De documenten worden uiterlijk op 30 september van elk jaar n-1 langs elektronische weg bij de ESMA ingediend.” ; b) het volgende lid 5 bis wordt toegevoegd: “5 bis.   Indien de in dit artikel bedoelde inkomsten in een andere valuta dan de euro worden gerapporteerd, zet de ESMA deze inkomsten om in euro aan de hand van de gemiddelde wisselkoers van de euro die van toepassing was in de periode waarin die inkomsten werden geboekt. Daartoe maakt de ESMA gebruik van de referentiewisselkoers van de euro die de Europese Centrale Bank bekendmaakt.” . 3) In artikel 4 worden de leden 2 en 3 vervangen door: “2.   De jaarlijkse toezichtvergoeding die door een securitisatieregister moet worden betaald voor het jaar waarin dat securitisatieregister werd geregistreerd, is gelijk aan de op grond van artikel 3 verschuldigde registratievergoeding, vermenigvuldigd met het aantal kalenderdagen vanaf de datum van registratie van het securitisatieregister tot het einde van dat jaar en gedeeld door het totale aantal dagen in dat jaar. In afwijking van de eerste alinea, hoeft een securitisatieregister dat in december is geregistreerd, echter geen jaarlijkse toezichtvergoeding te betalen voor het jaar waarin het is geregistreerd. 3.   De jaarlijkse toezichtvergoeding voor een gegeven jaar n die moet worden betaald door een securitisatieregister dat op of na 1 oktober van het voorgaande jaar is geregistreerd, is gelijk aan de op grond van artikel 3 verschuldigde registratievergoeding.” . 4) In artikel 5 wordt lid 2 vervangen door: “2.   Bij betalingsachterstand is de in artikel 99 van Verordening (EU, Euratom) 2018/1046 van het Europees Parlement en de Raad ( *1 ) vastgestelde achterstandsrente verschuldigd. ( *1 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 , ELI: http://data.europa.eu/eli/reg/2018/1046/oj .”.\" 5) Artikel 6 wordt als volgt gewijzigd: a) de titel wordt vervangen door: “ Betaling van registratievergoedingen ”; b) lid 2 wordt vervangen door: “2.   De ESMA betaalt geen registratievergoedingen of vergoedingen voor uitbreiding van registratie terug wanneer een aanvrager zijn aanvraag tot registratie of uitbreiding van registratie intrekt.” ; c) lid 3 wordt geschrapt. 6) Aan artikel 7 wordt de volgende alinea toegevoegd: “De ESMA betaalt de jaarlijkse toezichtvergoeding niet terug.”. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 maart 2024. Voor de Commissie De voorzitter Ursula VON DER LEYEN ( 1 ) PB L 347 van 28.12.2017, blz. 35 , ELI: http://data.europa.eu/eli/reg/2017/2402/oj . ( 2 ) Gedelegeerde Verordening (EU) 2020/1732 van de Commissie van 18 september 2020 tot aanvulling van Verordening (EU) 2017/2402 van het Europees Parlement en de Raad met betrekking tot door de Europese Autoriteit voor effecten en markten aan securitisatieregisters aangerekende vergoedingen ( PB L 390 van 20.11.2020, blz. 1 , ELI: http://data.europa.eu/eli/reg_del/2020/1732/oj ). ( 3 ) Europese Rekenkamer, Jaarverslag over de EU-agentschappen betreffende het begrotingsjaar 2018 ( PB C 417 van 11.12.2019, blz. 29 en blz. 85 e.v.). ( 4 ) Gedelegeerde Verordening (EU) 2019/715 van de Commissie van 18 december 2018 houdende de financiële kaderregeling van de bij het VWEU en het Euratom-Verdrag opgerichte organen, bedoeld in artikel 70 van Verordening (EU, Euratom) 2018/1046 van het Europees Parlement en de Raad ( PB L 122 van 10.5.2019, blz. 1 , ELI: http://data.europa.eu/eli/reg_del/2019/715/oj ). ( 5 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 , ELI: http://data.europa.eu/eli/reg/2018/1046/oj ). ELI: http://data.europa.eu/eli/reg_del/2024/1703/oj ISSN 1977-0758 (electronic edition)",
  "source": "EUR LEX"
}