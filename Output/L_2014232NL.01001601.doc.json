{
  "url": "http://www.w3.org/1999/xhtml\"><!--",
  "content": "L_2014232NL.01001601.xml 5.8.2014 NL Publicatieblad van de Europese Unie L 232/16 UITVOERINGSVERORDENING (EU) Nr. 849/2014 VAN DE COMMISSIE van 4 augustus 2014 tot verlening van een vergunning voor de preparaten van Pediococcus acidilactici NCIMB 30005, Lactobacillus paracasei NCIMB 30151 en Lactobacillus plantarum DSMZ 16627 als toevoegingsmiddelen voor voeding voor alle diersoorten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 9, lid 2, Overwegende hetgeen volgt: (1) De verlening van vergunningen voor toevoegingsmiddelen voor diervoeding, met inbegrip van de vergunningsgronden en -procedures, is geregeld bij Verordening (EG) nr. 1831/2003. Artikel 10, lid 7, van Verordening (EG) nr. 1831/2003 in samenhang met artikel 10, leden 1 tot en met 4, stelt specifieke bepalingen vast voor de evaluatie van in de Unie als toevoegingsmiddelen voor inkuiltoevoegingsmiddelen gebruikte producten. (2) Overeenkomstig artikel 10, lid 1, onder b), van Verordening (EG) nr. 1831/2003 zijn de preparaten van Pediococcus acidilactici NCIMB 30005, Lactobacillus paracasei NCIMB 30151 en Lactobacillus plantarum DSMZ 16627 in het repertorium van toevoegingsmiddelen voor diervoeding opgenomen als bestaande producten behorende tot de functionele groep inkuiltoevoegingsmiddelen voor alle diersoorten. (3) Overeenkomstig artikel 10, lid 2, van Verordening (EG) nr. 1831/2003 in samenhang met artikel 7 ervan zijn aanvragen ingediend voor de verlening van een vergunning voor deze preparaten als toevoegingsmiddelen voor diervoeding voor alle diersoorten, waarbij is verzocht om die toevoegingsmiddelen in te delen in de categorie „technologische toevoegingsmiddelen” en de functionele groep „inkuiltoevoegingsmiddelen”. De krachtens artikel 7, lid 3, van Verordening (EG) nr. 1831/2003 vereiste gegevens en documenten waren bij de aanvragen gevoegd. (4) De Europese Autoriteit voor voedselveiligheid (EFSA) concludeerde in haar adviezen van 6 maart 2014 ( 2 ) dat de desbetreffende preparaten onder de voorgestelde gebruiksvoorwaarden geen ongunstige gevolgen voor de diergezondheid, de gezondheid van de mens, of het milieu hebben.De EFSA concludeerde tevens dat de preparaten van Pediococcus acidilactici NCIMB 30005, Lactobacillus paracasei NCIMB 30151 en Lactobacillus plantarum DSMZ 16627 de productie van kuilvoer kunnen verbeteren door het melkzuurgehalte te verhogen en het verlies aan droge stof te verminderen. Specifieke eisen voor toezicht na het in de handel brengen acht de EFSA niet nodig. Zij heeft ook het verslag over de analysemethoden voor de toevoegingsmiddelen voor diervoeding geverifieerd dat door het bij Verordening (EG) nr. 1831/2003 ingestelde referentielaboratorium was ingediend. (5) Uit de beoordeling van de preparaten van Pediococcus acidilactici NCIMB 30005, Lactobacillus paracasei NCIMB 30151 en Lactobacillus plantarum DSMZ 16627 blijkt dat aan de in artikel 5 van Verordening (EG) nr. 1831/2003 vermelde voorwaarden voor de verlening van een vergunning wordt voldaan. Het gebruik van deze preparaten zoals gespecificeerd in de bijlage bij deze verordening moet daarom worden toegestaan. (6) Aangezien veiligheidsredenen de onmiddellijke toepassing van de wijzigingen van de vergunningsvoorwaarden niet vereisen, moet een overgangsperiode worden vastgesteld om de belanghebbende partijen in staat te stellen zich voor te bereiden om aan de nieuwe eisen van de vergunning te voldoen. (7) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Verlening van de vergunning Voor de in de bijlage gespecificeerde preparaten, die behoren tot de categorie „technologische toevoegingsmiddelen” en de functionele groep „inkuiltoevoegingsmiddelen”, wordt onder de in die bijlage vastgestelde voorwaarden een vergunning voor gebruik als toevoegingsmiddel voor diervoeding verleend. Artikel 2 Overgangsmaatregelen De in de bijlage gespecificeerde preparaten en de diervoeding die deze preparaten bevat, die vóór 25 februari 2015 zijn geproduceerd en geëtiketteerd overeenkomstig de voorschriften die vóór 25 augustus 2014 van toepassing waren, mogen verder in de handel worden gebracht en worden gebruikt tot de bestaande voorraden zijn opgemaakt. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 augustus 2014. Voor de Commissie De voorzitter José Manuel BARROSO ( 1 ) PB L 268 van 18.10.2003, blz. 29 . ( 2 ) EFSA Journal 2014; 12(3):3613; EFSA Journal 2014; 12(3):3611; EFSA Journal 2014; 12(3):3612. BIJLAGE Identificatienummer van het toevoegingsmiddel Naam van de vergunninghouder Toevoegingsmiddel Samenstelling, chemische formule, beschrijving, analysemethode Diersoort of -categorie Maximumleeftijd Minimumgehalte Maximumgehalte Overige bepalingen Einde van de vergunningsperiode CFU/kg vers materiaal Categorie technologische toevoegingsmiddelen. Functionele groep: inkuiltoevoegingsmiddelen. 1k21013 — Pediococcus acidilactici NCIMB 30005 Samenstelling van het toevoegingsmiddel: Bereiding van Pediococcus acidilactici NCIMB 30005 met minimaal 1 × 10 7 CFU/g toevoegingsmiddel. Karakterisering van de werkzame stof: Levensvatbare cellen van Pediococcus acidilactici NCIMB 30005. Analysemethode ( 1 ) Kwantificering in het toevoegingsmiddel voor diervoeding: spreidplaatmethode onder gebruikmaking van MRS-agar (EN 15786). Identificatie: pulsed-field-gelelektroforese (PFGE) Alle diersoorten — — — 1. In de aanwijzingen voor het gebruik van het toevoegingsmiddel en het voormengsel opslagcondities aangeven. 2. Aanbevolen minimumgehalte van het toevoegingsmiddel indien niet gecombineerd met andere micro-organismen als inkuiltoevoegingsmiddel: 5 × 10 7 CFU/kg vers materiaal. 3. Voor de veiligheid: er wordt aanbevolen om tijdens de hantering gebruik te maken van ademhalings- en oogbescherming en handschoenen. 25 augustus 2024 1k20748 — Lactobacillus paracasei NCIMB 30151 Samenstelling van het toevoegingsmiddel: Preparaat van Lactobacillus paracasei NCIMB 30151 met minimaal: 1 × 10 7 CFU/g toevoegingsmiddel. Karakterisering van de werkzame stof: Levensvatbare cellen van Lactobacillus paracasei NCIMB 30151. Analysemethode ( 1 ) Kwantificering in het toevoegingsmiddel voor diervoeding: spreidplaatmethode onder gebruikmaking van MRS-agar (EN 15787). Identificatie: pulsed-field-gelelektroforese (PFGE) Alle diersoorten 1. In de aanwijzingen voor het gebruik van het toevoegingsmiddel en het voormengsel opslagcondities aangeven. 2. Aanbevolen minimumgehalte van het toevoegingsmiddel indien niet gecombineerd met andere micro-organismen als inkuiltoevoegingsmiddel: 5 × 10 7 CFU/kg vers materiaal. 3. Voor de veiligheid: er wordt aanbevolen om tijdens de hantering gebruik te maken van ademhalings- en oogbescherming en handschoenen. 1k20749 — Lactobacillus plantarum DSMZ 16627 Samenstelling van het toevoegingsmiddel: Bereiding van Lactobacillus plantarum (DSMZ 16627) met ten minste 1 × 10 7 CFU/g toevoegingsmiddel. Karakterisering van de werkzame stof: Levensvatbare cellen van Lactobacillus plantarum DSMZ 16627 Analysemethode ( 1 ) Kwantificering in het toevoegingsmiddel voor diervoeding: spreidplaatmethode onder gebruikmaking van MRS-agar (EN 15787). Identificatie: Pulsed-field-gelelektroforese (PFGE) Alle diersoorten — — — 1. In de aanwijzingen voor het gebruik van het toevoegingsmiddel en het voormengsel opslagcondities aangeven. 2. Aanbevolen minimumgehalte van het toevoegingsmiddel indien niet gecombineerd met andere micro-organismen als inkuiltoevoegingsmiddel: 5 × 10 7 CFU/kg vers materiaal. 3. Voor de veiligheid: er wordt aanbevolen om tijdens de hantering gebruik te maken van ademhalings- en oogbescherming en handschoenen. 25 augustus 2024 ( 1 ) Nadere bijzonderheden over de analysemethoden zijn te vinden op het volgende adres van het referentielaboratorium: www.irmm.jrc.be/eurl-feed-additives.",
  "source": "EUR LEX"
}