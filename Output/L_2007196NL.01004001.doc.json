{
  "url": "http://www.w3.org/1999/xhtml\">",
  "content": "L_2007196NL.01004001.xml 28.7.2007 NL Publicatieblad van de Europese Unie L 196/40 BESCHIKKING VAN DE COMMISSIE van 13 september 2006 in een procedure op grond van artikel 81 van het Verdrag tot oprichting van de Europese Gemeenschap (Zaak COMP/F/38.456 — Bitumen (Nederland)) (Kennisgeving geschied onder nummer C(2006) 4090) (Slechts de teksten in de Nederlandse, de Engelse, de Franse en de Duitse taal zijn authentiek) (2007/534/EG) 1.   SAMENVATTING VAN DE INBREUK (1) De adressaten van de beschikking hebben deelgenomen aan één enkele, voortdurende inbreuk van artikel 81 van het EG-Verdrag, waarbij prijsafspraken werden gemaakt voor het wegenbouwbitumen in Nederland. 1.1.   De bedrijfstak van het wegenbouwbitumen (2) Bitumen is een bijproduct bij de productie van brandstof. Gewoonlijk wordt bitumen geproduceerd bij de destillatie van speciale zware ruwe aardolie. Door gebruikmaking van verschillende aardoliën en verschillende verhoudingen tussen de componenten kunnen uiteenlopende soorten bitumen worden geproduceerd die nog verder kunnen worden gemodificeerd door de toevoeging van polymeren om de prestaties te verbeteren. Bitumen wordt in hoofdzaak gebruikt bij de productie van asfalt, waar het als bindmiddel wordt gebruikt om de overige materialen samen te voegen. De rest wordt voor verschillende industriële toepassingen gebruikt. (3) Het product waarop deze beschikking betrekking heeft, is bitumen dat gebruikt wordt voor de aanleg van wegen en soortgelijke toepassingen. Dit product wordt ook wel penetratiebitumen genoemd. In deze beschikking zal echter de term „wegenbouwbitumen” worden gebruikt. (4) Uit het onderzoek bleek dat het kartel het gehele grondgebied van Nederland bestreek. In 2001, het laatste volledige jaar van de inbreuk, had het kartel naar schatting een omvang van ongeveer 62 miljoen EUR. Een bijzonder kenmerk van de regelingen is dat de collusie niet alleen tussen verkopers, zoals gewoonlijk het geval is, maar tussen verkopers en kopers samen voorkwam. Acht van de negen leveranciers van wegenbouwbitumen en de zes (thans vijf) grootste wegenbouwers, afnemers van het product, namen deel aan het kartel. (5) De onderstaande adressaten namen deel aan één enkele en voortdurende inbreuk op artikel 81 van het EG-Verdrag. Deze inbreuk bestreek het gehele Nederlandse grondgebied en had als de belangrijkste kenmerken dat leveranciers en afnemers gezamenlijke afspraken maakten over de prijzen en de kortingen voor het desbetreffende product. 1.2.   Adressaten en duur van de inbreuk (6) Volgende ondernemingen — waarvan sommige als moederonderneming aansprakelijk worden gesteld — hebben met hun rechtspersonen gedurende de aangegeven perioden aan de inbreuk deelgenomen. De aandacht wordt erop gevestigd dat voor bepaalde ondernemingen de beschikking tot meer dan een rechtspersoon is gericht: Leveranciers: a) BP: BP plc. van 1 april 1994 tot 15 april 2002, BP Nederland BV van 1 april 1994 tot 1 januari 2000 en BP Refining & Petrochemicals GmbH van 31 december 1999 tot 15 april 2002; b) Esha: Esha Holding BV, Smid & Hollander BV en Esha Port Services Amsterdam BV, van 1 april 1994 tot 15 april 2002; c) Klöckner: Klöckner Bitumen BV van 1 april 1994 tot 15 april 2002 en Sideron Industrial Development van 1 januari 2000 tot 15 april 2002; d) Kuwait Petroleum: Kuwait Petroleum Corporation, Kuwait Petroleum International Ltd en Kuwait Petroleum (Nederland) BV, van 1 april 1994 tot 15 april 2002; e) Nynäs: AB Nynäs Petroleum en Nynäs Belgium AB van 1 april 1994 tot 15 april 2002; f) Shell: Shell Petroleum NV, The Shell Transport and Trading Company Ltd en Shell Nederland Verkoopmaatschappij BV van 1 april 1994 tot 15 april 2002; g) Total: Total Nederland NV van 1 april 1994 tot 15 april 2002 en Total SA van 1 november 1999 tot 15 april 2002; h) Wintershall: Wintershall AG van 1 april 1994 tot 31 december 1999. Afnemers: i) Ballast Nedam: Ballast Nedam NV en Ballast Nedam Infra BV, van 21 juni 1996 tot 15 april 2002; j) BAM: BAM NBM Wegenbouw BV van 1 april 1994 tot 15 april 2002 en Koninklijke BAM Groep NV van 1 november 2000 tot 15 april 2002; k) Dura Vermeer: Vermeer Infrastructuur BV van 1 april 1994 tot 15 april 2002, Dura Vermeer Groep NV van 13 november 1998 tot 15 april 2002 en Dura Vermeer Infra BV van 1 juli 2000 tot 15 april 2002; l) HBG: HBG Civiel BV van 1 april 1994 tot 15 april 2002; m) Heijmans: Heijmans NV en Heijmans Infrastructuur BV, van 1 april 1994 tot 15 april 2002; n) KWS: Koninklijke Volker Wessels Stevin NV en Koninklijke Wegenbouw Stevin BV, van 1 april 1994 tot 15 april 2002. 1.3.   Werking van het kartel (7) De heimelijke praktijken kunnen als volgt worden samengevat: de inbreuk bestond hoofdzakelijk uit prijsafspraakpraktijken met betrekking tot wegenbouwbitumen in Nederland tussen de leveranciers, tussen de afnemers alsook tussen deze leveranciers en afnemers. (8) De bewijsstukken die het bestaan van het kartel aantonen, hebben betrekking op de periode tussen 1 april 1994 en 15 april 2002 en houden hoofdzakelijk verband met de praktijk om regelmatig voor de verkoop en afname van wegenbouwbitumen gemeenschappelijke regelingen te treffen over de brutoprijs, over een standaardkorting op de brutoprijs voor de deelnemende wegenbouwers en over een lagere maximale korting op de brutoprijs voor de overige wegenbouwers. (9) De Commissie is van oordeel dat het gehele systeem van voorbereidende en gemeenschappelijke vergaderingen, waarbij tussen de groep bitumenleveranciers en de groep wegenbouwers overeenkomsten worden gesloten over brutoprijzen en kortingen voor wegenbouwbitumen in Nederland deel uitmaakt van een algemeen plan en derhalve één enkele en voortgezette inbreuk vormt op artikel 81 van het Verdrag. 2.   GELDBOETEN 2.1.   Basisbedrag (10) Het basisbedrag van de geldboete wordt bepaald op basis van de zwaarte en de duur van de inbreuk. Ernst (11) De Commissie houdt bij haar beoordeling van de ernst van de inbreuk rekening met de aard ervan, de feitelijke impact ervan voor de markt — voor zover dat meetbaar is — en de omvang van de desbetreffende geografische markt. (12) Gezien de aard van de gepleegde inbreuk, het feit dat deze gevolgen moet hebben gehad en het feit dat zij zich over een aanzienlijk deel van de gemeenschappelijke markt uitstrekte, is de Commissie van oordeel dat de ondernemingen waaraan deze beschikking is gericht een zeer ernstige inbreuk op artikel 81 van het Verdrag hebben begaan. Gedifferentieerde behandeling (13) In de categorie zeer zware inbreuken biedt het scala aan mogelijke boetebedragen de mogelijkheid ondernemingen verschillend te behandelen teneinde rekening te houden met verschillen in het daadwerkelijke economische vermogen van de inbreukmakers om de mededinging aanzienlijke schade te berokkenen. Dit is aangewezen wanneer de respectieve marktaandelen van de bij de inbreuk betrokken ondernemingen aanzienlijk verschillen, zoals in deze zaak het geval is. (14) De ondernemingen werden ingedeeld in zes categorieën, naargelang van hun relatieve belang op de relevante markt in 2001, het laatste volledige jaar van de inbreuk. Voldoende afschrikkende werking (15) De Commissie wijst erop dat de bij deze procedure betrokken ondernemingen Shell, BP, Total en Kuwait Petroleum in het boekjaar 2005, het recentste boekjaar vóór deze beschikking, respectievelijk een wereldwijde omzet hadden van 246 miljard EUR, 203 miljard EUR, 143 miljard EUR en 37 miljard EUR. De wereldwijde omzet van alle andere ondernemingen bedroeg minder dan 10 miljard EUR. (16) De Commissie is van mening dat het voor deze ondernemingen met een wereldwijde omzet van minder dan 10 miljard EUR, gelet op de omstandigheden van deze zaak, niet nodig is een vermenigvuldigingsfactor toe te passen om een voldoende afschrikkende werking van de geldboeten te garanderen. De Commissie overweegt alleen de geldboeten voor Shell, BP, Total en Kuwait Petroleum te vermenigvuldigen met een factor die is aan de omstandigheden van de zaak is aangepast. Duur (17) Geïndividualiseerde vermenigvuldigingsfactoren worden toegepast overeenkomstig de duur van de door elke onderneming gemaakte inbreuk, die van anderhalf tot acht jaar (zie punt 6) kan variëren. 2.2.   Verzwarende en verzachtende omstandigheden Verzwarende omstandigheden (18) Toen de inbreuk plaatsvond, had de Commissie al verbodsbeschikkingen wegens kartelactiviteiten tegen Shell uitgevaardigd ( 1 ) . Deze recidive vormt een verzwarende omstandigheid die een verhoging met 50 % van het basisbedrag van de aan Shell op te leggen geldboete rechtvaardigt. (19) Tijdens de inspecties weigerde KWS zich te onderwerpen aan de verificatie, hetgeen de inspecteurs ertoe noopte de nationale mededingingsautoriteit en de politie om bijstand te verzoeken. Deze belemmering vormt voor de Commissie een verzwarende omstandigheid, die een verhoging met 10 % van het basisbedrag van de aan KWS op te leggen geldboete rechtvaardigt. (20) Shell, binnen de groep van bitumenleveranciers, en KWS, binnen de groep van bitumenafnemers, dragen een bijzondere verantwoordelijkheid voor hun rol als aanstichter en kopstuk van het kartel. Beide ondernemingen waren de drijvende krachten achter het kartel. Deze rol rechtvaardigt een verhoging met 50 % van het basisbedrag van de aan Shell en KWS op te leggen geldboete. 2.3.   Toepassing van het 10 %-omzetplafond (21) In artikel 23, lid 2, van Verordening (EG) nr. 1/2003 van de Raad ( 2 ) wordt bepaald dat de geldboete die aan iedere onderneming word opgelegd, niet meer mag bedragen dan 10 % van haar totale omzet. Deze drempelwaarde wordt toegepast op de geldboeten die werden berekend voor Esha (Esha Holding BV, Smid & Hollander BV en Esha Port Services Amsterdam BV) en Klöckner Bitumen BV. 2.4.   Toepassing van de clementieregeling Immuniteit (22) BP heeft de Commissie als eerste op de hoogte gebracht van het bestaan van een bitumenkartel in Nederland en de Commissie verleende BP voorwaardelijke immuniteit voor geldboeten, overeenkomstig punt 15, onder a), van de clementieregeling. BP heeft gedurende de administratieve procedure van de Commissie, onafgebroken en zonder dralen haar volledige medewerking verleend. BP heeft haar betrokkenheid bij de vermoedelijke inbreuk uiterlijk beëindigd op het tijdstip waarop zij op grond van de clementieregeling haar bewijsmateriaal indiende en heeft andere ondernemingen niet tot deelneming aan de inbreuk gedwongen. Derhalve komt BP in aanmerking voor volledige immuniteit. Punt 23, onder b), eerste streepje (vermindering van 30 tot 50 %) (23) Kuwait Petroleum was de tweede onderneming die de Commissie op grond van de clementieregeling benaderde en was ook de eerste onderneming die voldeed aan punt 21 van die regeling. Het door Kuwait Petroleum verstrekte bewijsmateriaal versterkte door de aard ervan het vermogen van de Commissie om de desbetreffende feiten te bewijzen en had bijgevolg een toegevoegde waarde ten opzichte van het bewijsmateriaal waarover de Commissie op dat tijdstip reeds beschikte. Deze toegevoegde waarde was significant; de bestaande informatie werd bevestigd en samen met de informatie waarover de Commissie reeds beschikte, stelde het nieuwe bewijsmateriaal de Commissie in staat om de inbreuk te bewijzen. Er moet rekening mee worden gehouden dat BP slechts af en toe aan het bitumenoverleg met de bitumenafnemers deelnam en dat Kuwait Petroleum als eerste rechtstreeks bewijsmateriaal verstrekte over dit centrale onderdeel van de werking van het kartel. Overeenkomstig punt 23 van de clementieregeling komt Kuwait Petroleum derhalve in aanmerking voor een vermindering van de geldboete ten belope van 30 tot 50 %. (24) Voor het vaststellen van de exacte vermindering van de aan Kuwait Petroleum op te leggen geldboete moet ermee rekening worden gehouden dat het door Kuwait Petroleum ingediende clementieverzoek en het door de onderneming verstrekte aanvullende bewijsmateriaal door de nauwkeurigheid ervan, het vermogen van de Commissie om de betrokken feiten te bewijzen, versterkte. Er moet evenwel ook rekening worden gehouden met het feit dat het clementieverzoek meer dan elf maanden na de inspecties van de Commissie werd ingediend en dit pas nadat de Commissie de partijen een verzoek om inlichtingen had toegezonden, waarin zij om nadere feitelijke informatie verzocht. Voorts tilt de Commissie er zwaar aan dat bepaalde belangrijke verklaringen van Kuwait Petroleum over de vermoedelijke deelneming van ExxonMobil aan het kartel naderhand door Kuwait Petroleum werden geherformuleerd en niet konden worden gebruikt als bewijsmateriaal tegen deze onderneming. De Commissie komt dan ook tot de conclusie dat Kuwait Petroleum recht heeft op een vermindering met 30 % van de geldboete die de onderneming anders zou zijn opgelegd. Andere clementieverzoeken (25) Shell heeft eveneens een verzoek ingediend op grond van deel B van de clementieregeling, maar dit verzoek werd niet gehonoreerd wegens het gebrek aan significante toegevoegde waarde van het erin vervatte bewijsmateriaal. (26) Nynäs en Total betogen ook dat zij de Commissie vrijwillig zelfincriminerende informatie hebben verstrekt. De Commissie is evenwel van mening dat de verstrekte informatie geen significant toegevoegde waarde heeft op basis waarvan zij de geldboete zou moeten verminderen. (27) Wintershall betoogt dat het clementieverzoek van BP ook voor haar zou moeten gelden. Wintershall bestaat evenwel nog steeds los van BP en het was BP, en niet Wintershall, dat besloot bij de Commissie om immuniteit te verzoeken. 3.   BESCHIKKING (28) De volgende ondernemingen hebben inbreuk gemaakt op artikel 81 van het EG-Verdrag door, gedurende de aangegeven perioden, regelmatig voor de verkoop en afname van wegenbouwbitumen in Nederland gemeenschappelijke regelingen te treffen over de brutoprijs, over een standaardkorting op de brutoprijs voor de deelnemende wegenbouwers en over een lagere maximale korting op de brutoprijs voor de overige wegenbouwers: a) Ballast Nedam: Ballast Nedam NV en Ballast Nedam Infra BV, van 21 juni 1996 tot 15 april 2002; b) BAM NBM: BAM NBM Wegenbouw BV van 1 april 1994 tot 15 april 2002 en Koninklijke BAM Groep NV van 1 november 2000 tot 15 april 2002; c) BP: BP plc. van 1 april 1994 tot 15 april 2002, BP Nederland BV van 1 april 1994 tot 1 januari 2000 en BP Refining & Petrochemicals GmbH van 31 december 1999 tot 15 april 2002; d) Dura Vermeer: Vermeer Infrastructuur BV van 1 april 1994 tot 15 april 2002, Dura Vermeer Groep NV van 13 november 1998 tot 15 april 2002 en Dura Vermeer Infra BV van 30 juni 2000 tot 15 april 2002; e) Esha: Esha Holding BV, Smid & Hollander BV en Esha Port Services Amsterdam BV, van 1 april 1994 tot 15 april 2002; f) HBG: HBG Civiel BV van 1 april 1994 tot 15 april 2002; g) Heijmans: Heijmans NV en Heijmans Infrastructuur BV, van 1 april 1994 tot 15 april 2002; h) Klöckner: Klöckner Bitumen BV van 1 april 1994 tot 15 april 2002 en Sideron Industrial Development van 1 januari 2000 tot 15 april 2002; i) Kuwait Petroleum: Kuwait Petroleum Corporation, Kuwait Petroleum International Ltd en Kuwait Petroleum (Nederland) BV, van 1 april 1994 tot 15 april 2002; j) KWS: Koninklijke Volker Wessels Stevin NV en Koninklijke Wegenbouw Stevin BV, van 1 april 1994 tot 15 april 2002; k) Nynäs: AB Nynäs Petroleum en Nynäs Belgium AB van 1 april 1994 tot 15 april 2002; l) Shell: Shell Petroleum NV, The Shell Transport and Trading Company Ltd en Shell Nederland Verkoopmaatschappij BV van 1 april 1994 tot 15 april 2002; m) Total: Total Nederland NV van 1 april 1994 tot 15 april 2002 en Total SA van 1 november 1999 tot 15 april 2002; n) Wintershall AG van 1 april 1994 tot 31 december 1999. (29) Wegens deze in het vorige punt vermelde inbreuken worden de volgende geldboeten opgelegd: a) Ballast Nedam: Ballast Nedam NV en Ballast Nedam Infra BV, hoofdelijk aansprakelijk: 4,65 miljoen EUR; b) BAM NBM: BAM NBM Wegenbouw BV: 13,5 miljoen EUR, waarvan Koninklijke BAM Groep NV hoofdelijk aansprakelijk is voor 9 miljoen EUR; c) BP: BP plc.: 0 miljoen EUR, waarvan BP Nederland BV hoofdelijk aansprakelijk is voor 0 miljoen EUR en BP Refining & Chemicals GmbH hoofdelijk aansprakelijk is voor 0 miljoen EUR; d) Dura Vermeer: Vermeer Infrastructuur BV: 5,4 miljoen EUR, waarvan Dura Vermeer Groep NV hoofdelijk aansprakelijk is voor 3,9 miljoen EUR en Dura Vermeer Infra BV hoofdelijk aansprakelijk is voor 3,45 miljoen EUR; e) Esha: Esha Holding BV, Smid & Hollander BV en Esha Port Services Amsterdam BV, hoofdelijk aansprakelijk: 11,5 miljoen EUR; f) HBG: HBG Civiel BV: 7,2 miljoen EUR; g) Heijmans: Heijmans NV en Heijmans Infrastructuur BV, hoofdelijk aansprakelijk: 17,1 miljoen EUR; h) Klöckner: Klöckner Bitumen BV: 10 miljoen EUR, waarvan Sideron Industrial Development BV hoofdelijk aansprakelijk is voor 9 miljoen EUR; i) Kuwait Petroleum: Kuwait Petroleum Corporation, Kuwait Petroleum International Ltd en Kuwait Petroleum (Nederland) BV, hoofdelijk aansprakelijk: 16,632 miljoen EUR; j) KWS: Koninklijke Volker Wessels Stevin NV en Koninklijke Wegenbouw Stevin BV, hoofdelijk aansprakelijk: 27,36 miljoen EUR; k) Nynäs: AB Nynäs Petroleum en Nynäs Belgium AB, hoofdelijk aansprakelijk: 13,5 miljoen EUR; l) Shell: Shell Petroleum NV, The Shell Transport and Trading Company Ltd en Shell Nederland Verkoopmaatschappij BV, hoofdelijk aansprakelijk: 108 miljoen EUR; m) Total: Total Nederland NV: 20,25 miljoen EUR, waarvan Total SA hoofdelijk aansprakelijk is voor 13,5 miljoen EUR; n) Wintershall AG: 11,625 miljoen EUR. (30) De bovengenoemde ondernemingen maken onverwijld een einde aan de in punt 29 bedoelde inbreuken, voor zover zij zulks nog niet hebben gedaan. Zij onthouden zich voortaan van elke handeling of gedraging als die welke in punt 29 wordt beschreven, alsook van iedere handeling of gedraging die eenzelfde of soortgelijk doel of gevolg heeft als de inbreuk. (31) Een niet-vertrouwelijke versie van de beschikking in de authentieke talen van de zaak kan worden geraadpleegd op de website van DG COMP op het volgende adres: http://ec.europa.eu/comm/competition/index_en.html ( 1 ) Beschikking 86/398/EEG van de Commissie van 23 april 1986 inzake een procedure op grond van artikel 85 van het EEG-Verdrag (IV/31.149 — Polypropyleen ( PB L 230 van 18.8.1986, blz. 1 )) en Beschikking 94/599/EG van de Commissie van 27 juli 1994 inzake een procedure op grond van artikel 85 van het EEG-Verdrag (IV/31865 — PVC II ( PB L 239 van 14.9.1994, blz. 14 )). ( 2 ) PB L 1 van 4.1.2003, blz. 1 . Verordening laatstelijk gewijzigd bij Verordening (EG) nr. 1419/2006 ( PB L 269 van 28.9.2006, blz. 1 ).",
  "source": "EUR LEX"
}