{
  "url": "http://www.w3.org/1999/xhtml\"><!--",
  "content": "L_2022139NL.01001301.xml 18.5.2022 NL Publicatieblad van de Europese Unie L 139/13 GEDELEGEERDE VERORDENING (EU) 2022/760 VAN DE COMMISSIE van 8 april 2022 tot wijziging van Gedelegeerde Verordening (EU) 2021/2306 wat betreft de overgangsbepalingen voor in Oekraïne afgegeven inspectiecertificaten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/848 van het Europees Parlement en de Raad van 30 mei 2018 inzake de biologische productie en de etikettering van biologische producten en tot intrekking van Verordening (EG) nr. 834/2007 van de Raad ( 1 ) , en met name artikel 38, lid 8, punt a), ii), artikel 46, lid 7, punt b), en artikel 57, lid 3, Overwegende hetgeen volgt: (1) Gedelegeerde Verordening (EU) 2021/2306 van de Commissie ( 2 ) voorziet in regels betreffende de officiële controles van zendingen biologische producten en omschakelingsproducten die bestemd zijn voor invoer in de Unie en betreffende het inspectiecertificaat. (2) Overeenkomstig artikel 5, lid 3, eerste alinea, van Gedelegeerde Verordening (EU) 2021/2306 wordt het inspectiecertificaat afgegeven in Traces en voorzien van een gekwalificeerd elektronisch zegel. De in artikel 11, lid 1, van die verordening vastgestelde overgangsbepaling bepaalt dat het inspectiecertificaat, in afwijking van artikel 5, lid 3, eerste alinea, van die verordening, tot en met 30 juni 2022 op papier mag worden afgegeven nadat het in Traces is ingevuld en is afgedrukt. De procedure voor de inschrijving van de controleautoriteiten en controleorganen voor het gekwalificeerde elektronische zegel is lopende. (3) De invasie van Oekraïne door Rusland op 24 februari 2022 vormt een uitzonderlijke en ongekende uitdaging voor de controleautoriteiten en controleorganen die erkend zijn met het oog op de uitvoer van biologische producten van Oekraïne naar de Unie. In Oekraïne zijn ook de postdiensten verstoord. (4) Een in Oekraïne gevestigde gemachtigde persoon van een controleautoriteit die of een controleorgaan dat nog niet is uitgerust met een gekwalificeerd elektronisch zegel, kan dus geen elektronische inspectiecertificaten afgeven overeenkomstig artikel 5, lid 3, eerste alinea, van Gedelegeerde Verordening (EU) 2021/2306. Bovendien kan die gemachtigde persoon evenmin gebruikmaken van de mogelijkheid om het inspectiecertificaat op papier af te geven overeenkomstig de overgangsbepaling van artikel 11, lid 1, van die verordening, aangezien de postdiensten in Oekraïne momenteel verstoord zijn. (5) In dit verband is het noodzakelijk om toe te staan dat een in Oekraïne gevestigde gemachtigde persoon van een controleautoriteit die of een controleorgaan dat nog niet met een gekwalificeerd elektronisch zegel is uitgerust, het inspectiecertificaat in elektronische vorm in Traces aanmaakt en indient zonder aanbrenging van een gekwalificeerd elektronisch zegel in vak 18 van dat certificaat. Evenzo is het noodzakelijk om toe te staan dat de bevoegde autoriteiten in de lidstaten aan grenscontroleposten of punten van vrijgave voor het vrije verkeer invoercontroles uitvoeren op dergelijke inspectiecertificaten en deze in Traces viseren met een gekwalificeerd elektronisch zegel of op papier met de handtekening van de gemachtigde persoon nadat die certificaten in Traces zijn ingevuld en zijn afgedrukt. (6) Gedelegeerde Verordening (EU) 2021/2306 moet daarom dienovereenkomstig worden gewijzigd. (7) Gezien de invasie van Oekraïne door Rusland en de onmiddellijke reactie die nodig is, moet deze verordening met terugwerkende kracht van toepassing zijn met ingang van 24 februari 2022, HEEFT DE VOLGENDE VERORDENING VASTGESTELD: Artikel 1 Wijzigingen van Gedelegeerde Verordening (EU) 2021/2306 Artikel 11 van Gedelegeerde Verordening (EU) 2021/2306 wordt als volgt gewijzigd: 1) Het volgende lid 1 bis wordt ingevoegd: “1   bis. In afwijking van artikel 5, lid 3, eerste alinea, mag een in Oekraïne gevestigde gemachtigde persoon van een controleautoriteit die of een controleorgaan dat nog niet met een gekwalificeerd elektronisch zegel is uitgerust, het inspectiecertificaat tot en met 30 juni 2022 in elektronische vorm in Traces aanmaken en indienen zonder aanbrenging van een gekwalificeerd elektronisch zegel in vak 18 daarvan. Een dergelijk certificaat wordt afgegeven voordat de zending waarop het betrekking heeft, het derde land van uitvoer of oorsprong verlaat.”. 2) In lid 2 wordt het volgende punt c) toegevoegd: “c) indien het inspectiecertificaat overeenkomstig lid 1 bis in elektronische vorm in Traces wordt aangemaakt en ingediend, wordt dat certificaat geviseerd in Traces met een gekwalificeerd elektronisch zegel of op papier met de handtekening van de gemachtigde persoon van de bevoegde autoriteit aan de grenscontrolepost of aan het punt van vrijgave voor het vrije verkeer, in de vakken 23, 25 en 30, al naargelang, nadat het in Traces is ingevuld en is afgedrukt.”. Artikel 2 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 24 februari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 april 2022. Voor de Commissie De voorzitter Ursula VON DER LEYEN ( 1 ) PB L 150 van 14.6.2018, blz. 1 . ( 2 ) Gedelegeerde Verordening (EU) 2021/2306 van de Commissie van 21 oktober 2021 tot aanvulling van Verordening (EU) 2018/848 van het Europees Parlement en de Raad met regels betreffende de officiële controles van zendingen biologische producten en omschakelingsproducten die bestemd zijn voor invoer in de Unie en betreffende het inspectiecertificaat ( PB L 461 van 27.12.2021, blz. 13 ).",
  "source": "EUR LEX"
}