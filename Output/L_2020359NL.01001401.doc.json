{
  "url": "http://www.w3.org/1999/xhtml\"><!--",
  "content": "L_2020359NL.01001401.xml 29.10.2020 NL Publicatieblad van de Europese Unie L 359/14 BESLUIT (EU) 2020/1575 VAN DE EUROPESE CENTRALE BANK van 27 oktober 2020 betreffende de beoordeling en opvolging van via het klokkenluidersinstrument gemelde informatie over inbreuken waarbij een hoge ambtenaar van de Europese Centrale Bank is betrokken (ECB/2020/54) DE RAAD VAN BESTUUR VAN DE EUROPESE CENTRALE BANK, Gezien de statuten van het Europees Stelsel van centrale banken en van de Europese Centrale Bank, en met name artikel 12.3, Overwegende dat: (1) Het klokkenluidersbeleid van de Europese Centrale Bank (ECB) is onlangs uitgebreid in het ethische kader van de ECB ( 1 ) . Informatie over inbreuken die via het daartoe door de ECB opgezette interne rapportageplatform (het “klokkenluidersinstrument”) wordt gemeld, kan betrekking hebben op hoge ambtenaren van de ECB, d.w.z. de ambtenaren zoals vermeld in de artikelen 1.1, 1.2 en 1.4 van de gedragscode voor hoge ambtenaren van de Europese Centrale Bank ( 2 ) . (2) Teneinde doeltreffend te zijn, dient het klokkenluidersbeleid van de ECB te voorzien in een grondige beoordeling en opvolging van alle meldingen die via het nieuwe rapportage-instrument worden ingediend. Deze beoordeling en opvolging dienen te worden uitgevoerd op basis van een geharmoniseerde procedure die onder de verantwoordelijkheid van een aangewezen bevoegde autoriteit valt. (3) Het is wenselijk de procedure te specificeren die van toepassing zal zijn op de beoordeling en de opvolging van via het klokkenluidersinstrument gemelde informatie over inbreuken waarbij in een melding een hoge ambtenaar van de ECB wordt genoemd als persoon aan wie een inbreuk wordt toegeschreven of met wie die persoon in verband wordt gebracht. (4) Om een soepele tenuitvoerlegging van het uitgebreide kader te verzekeren en rechtsonzekerheid te vermijden inzake de beoordeling en de opvolging van via het klokkenluidersinstrument gemelde informatie over inbreuken waarbij in een melding een hoge ambtenaar van de ECB wordt genoemd als persoon aan wie een inbreuk wordt toegeschreven of met wie die persoon in verband wordt gebracht, dient dit besluit in werking te treden op de derde dag na die van de bekendmaking ervan in het Publicatieblad van de Europese Unie , HEEFT HET VOLGENDE BESLUIT VASTGESTELD: Artikel 1 Definities Tenzij anders bepaald, hebben de in dit besluit gebruikte termen dezelfde betekenis als die welke zijn gedefinieerd in het ethische kader van de ECB. Artikel 2 Bevoegde autoriteit Indien in meldingen van informatie over inbreuken die via het klokkenluidersinstrument zijn ontvangen een hoge ambtenaar van de ECB wordt genoemd als persoon aan wie een inbreuk wordt toegeschreven of met wie die persoon in verband wordt gebracht, is de bevoegde autoriteit om dergelijke meldingen te beoordelen en feedback te geven aan de klokkenluider, en/of opvolging te geven aan dergelijke meldingen: a) de president, of b) wanneer de in de melding genoemde hoge ambtenaar van de ECB de president is, de vicepresident. Artikel 3 Procedure voor beoordeling en opvolging 1.   Aan via het klokkenluidersinstrument ontvangen meldingen van informatie over inbreuken waarin een hoge ambtenaar van de ECB wordt genoemd als persoon aan wie een inbreuk wordt toegeschreven of met wie die persoon in verband wordt gebracht, wordt overeenkomstig Besluit (EU) 2016/456 van de Europese Centrale Bank (ECB/2016/3) ( 3 ) opvolging gegeven indien dergelijke meldingen binnen het toepassingsgebied van dat besluit vallen. 2.   Wanneer de in lid 1 bedoelde meldingen van informatie over inbreuken niet binnen het toepassingsgebied van Besluit (EU) 2016/456 (ECB/2016/3) vallen, wordt hieraan opvolging gegeven in overeenstemming met de administratieve circulaire 01/2006 betreffende interne administratieve onderzoeken ( 4 ) . 3.   Niettegenstaande lid 2 kan de uit hoofde van artikel 2 aangewezen bevoegde autoriteit: a) alvorens te besluiten of de ontvangen informatie al dan niet een intern onderzoek rechtvaardigt, de ontvangen informatie doorsturen naar het Ethisch comité van de ECB voor advies hierover; b) indien de bevoegde autoriteit concludeert dat de ontvangen informatie een intern administratief onderzoek rechtvaardigt, besluiten om in afwijking van artikel 4, leden 1 tot en met 4, van de administratieve circulaire 01/2006 rechtstreeks een administratief onderzoek te openen, en het desbetreffende besluit overeenkomstig artikel 4, leden 5 en 6, van de administratieve circulaire 01/2006 nemen, met inbegrip van de mogelijkheid dat de krachtens artikel 2 aangewezen bevoegde autoriteit bij wijze van uitzondering besluit het administratief onderzoek zelf uit te voeren, waarbij in het onderhavige geval hetzij een persoon, hetzij een panel met voldoende anciënniteit wordt aangewezen om het onderzoek te verrichten. Artikel 4 Inwerkingtreding Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Frankfurt am Main, 27 oktober 2020. De president van de ECB Christine LAGARDE ( 1 ) Wijziging van het ethische kader van de ECB (nog niet bekendgemaakt in het Publicatieblad). ( 2 ) Gedragscode voor hoge ambtenaren van de Europese Centrale Bank (2019/C 89/03) ( PB C 89 van 8.3.2019, blz. 2 ). ( 3 ) Besluit (EU) 2016/456 van de Europese Centrale Bank van 4 maart 2016 betreffende de voorwaarden voor onderzoeken door het Europees Bureau voor fraudebestrijding ten aanzien van de Europese Centrale Bank, op het gebied van fraudepreventie, corruptie en elke andere onwettige activiteit die de financiële belangen van de unie schaadt (ECB/2016/3) ( PB L 79 van 30.3.2016, blz. 34 ). ( 4 ) De administratieve circulaire 01/2006werd op 21 maart 2006 vastgesteld en is in het Engels beschikbaar op de website van de ECB.",
  "source": "EUR LEX"
}