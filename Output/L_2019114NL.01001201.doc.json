{
  "url": "http://www.w3.org/1999/xhtml\">",
  "content": "L_2019114NL.01001201.xml 30.4.2019 NL Publicatieblad van de Europese Unie L 114/12 UITVOERINGSVERORDENING (EU) 2019/676 VAN DE COMMISSIE van 29 april 2019 tot goedkeuring van de werkzame stof met een laag risico ABE-IT 56 (bestanddelen van het lysaat van Saccharomyces cerevisiae stam DDSF623) overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van de bijlage bij Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 22, lid 1, in samenhang met artikel 13, lid 2, Overwegende hetgeen volgt: (1) Overeenkomstig artikel 7, lid 1, van Verordening (EG) nr. 1107/2009 heeft de taskforce ABE-IT 56 op 1 april 2016 bij Frankrijk een aanvraag ingediend voor de goedkeuring van de werkzame stof ABE-IT 56 (bestanddelen van het lysaat van Saccharomyces cerevisiae stam DDSF623) (hierna \"ABE-IT 56\"). (2) Overeenkomstig artikel 9, lid 3, van Verordening (EG) nr. 1107/2009 heeft Frankrijk, als lidstaat-rapporteur, de aanvrager, de andere lidstaten, de Commissie en de Europese Autoriteit voor voedselveiligheid (EFSA) op 25 mei 2016 in kennis gesteld van de ontvankelijkheid van de aanvraag. (3) Op 20 juni 2017 heeft de lidstaat-rapporteur een ontwerpbeoordelingsverslag ingediend bij de Commissie, met kopie aan de EFSA, waarin wordt beoordeeld of de werkzame stof naar verwachting aan de in artikel 4 van Verordening (EG) nr. 1107/2009 vermelde goedkeuringscriteria zal voldoen. (4) De EFSA heeft uitvoering gegeven aan artikel 12, lid 1, van Verordening (EG) nr. 1107/2009. Overeenkomstig artikel 12, lid 3, van die verordening heeft zij de aanvrager verzocht de lidstaten, de Commissie en de EFSA aanvullende informatie te verstrekken. De beoordeling van de aanvullende informatie door de lidstaat-rapporteur is in mei 2018 bij de EFSA ingediend in de vorm van een bijgewerkt ontwerpbeoordelingsverslag. (5) Op 26 juli 2018 heeft de EFSA aan de aanvrager, de lidstaten en de Commissie haar conclusie meegedeeld met betrekking tot de vraag of de werkzame stof ABE-IT 56 naar verwachting aan de goedkeuringscriteria van artikel 4 van Verordening (EG) nr. 1107/2009 zal voldoen ( 2 ) . De EFSA heeft haar conclusie toegankelijk gemaakt voor het publiek. (6) De Commissie heeft op 23 oktober 2018 bij het Permanent Comité voor planten, dieren, levensmiddelen en diervoeders het evaluatieverslag voor ABE-IT 56 ingediend, en op 22 maart 2019 een ontwerpverordening betreffende de goedkeuring van ABE-IT 56. (7) De aanvrager heeft de mogelijkheid gekregen om opmerkingen over het evaluatieverslag in te dienen. (8) Voor één of meer representatieve gebruiksdoeleinden van minstens één gewasbeschermingsmiddel dat de werkzame stof bevat, en met name voor de gebruiksdoeleinden die zijn onderzocht en zijn opgenomen in het evaluatieverslag, is vastgesteld dat aan de goedkeuringscriteria van artikel 4 van Verordening (EG) nr. 1107/2009 is voldaan. Het is derhalve passend ABE-IT 56 goed te keuren. (9) De Commissie is voorts van oordeel dat ABE-IT 56 een werkzame stof met een laag risico is overeenkomstig artikel 22 van Verordening (EG) nr. 1107/2009. ABE-IT 56 is geen tot bezorgdheid aanleiding gevende stof en voldoet aan de voorwaarden die zijn vastgesteld in punt 5 van bijlage II bij Verordening (EG) nr. 1107/2009. ABE-IT 56 is een fractioneringsproduct van het lysaat van Saccharomyces cerevisiae stam DDSF623. Saccharomyces cerevisiae is de meest gebruikte gist in de industriële/commerciële voedsel- en drankenproductie en komt overal in het milieu voor. Het organisme is niet pathogeen voor mens of dier en ook niet besmettelijk voor mensen. Het komt in het algemeen in de natuur voor en vormt geen onderscheiden risico voor welk onderdeel van het milieu dan ook. (10) Het is derhalve passend ABE-IT 56 voor een periode van 15 jaar goed te keuren als werkzame stof met een laag risico. (11) Overeenkomstig artikel 13, lid 4, van Verordening (EG) nr. 1107/2009 moet de bijlage bij Uitvoeringsverordening (EU) nr. 540/2011 van de Commissie ( 3 ) dienovereenkomstig worden gewijzigd. (12) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Goedkeuring van de werkzame stof De in bijlage I gespecificeerde werkzame stof ABE-IT 56 (bestanddelen van het lysaat van Saccharomyces cerevisiae stam DDSF623) wordt goedgekeurd onder de in die bijlage vastgestelde voorwaarden. Artikel 2 Wijzigingen van Uitvoeringsverordening (EU) nr. 540/2011 De bijlage bij Uitvoeringsverordening (EU) nr. 540/2011 wordt gewijzigd overeenkomstig bijlage II bij deze verordening. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 april 2019. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Conclusie over de intercollegiale toetsing van de pesticide-risicobeoordeling van de werkzame stof ABE-IT 56 (bestanddelen van het lysaat van Saccharomyces cerevisiae stam DDSF623). EFSA Journal 2018;16(9):5400, 14 blz. https://doi.org/10.2903/j.efsa.2018.5400 ( 3 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). BIJLAGE I Benaming, Identificatienummers IUPAC-benaming Zuiverheid ( 1 ) Datum van goedkeuring Geldigheidsduur Specifieke bepalingen ABE-IT 56 (bestanddelen van het lysaat van Saccharomyces cerevisiae stam DDSF623) Niet van toepassing 1 000  g/kg (werkzame stof) 20 mei 2019 20 mei 2034 Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen moet rekening worden gehouden met de conclusies van het evaluatieverslag over ABE-IT 56 (bestanddelen van het lysaat van Saccharomyces cerevisiae stam DDSF623), en met name met de aanhangsels I en II daarvan. ( 1 ) Het evaluatieverslag bevat nadere gegevens over de identiteit en de specificatie van de werkzame stof. BIJLAGE II Aan deel D van de bijlage bij Uitvoeringsverordening (EU) nr. 540/2011 wordt de volgende vermelding toegevoegd: Nummer Benaming, Identificatienummers IUPAC-benaming Zuiverheid ( 1 ) Datum van goedkeuring Geldigheidsduur Specifieke bepalingen \"16 ABE-IT 56 (bestanddelen van het lysaat van Saccharomyces cerevisiae stam DDSF623) Niet van toepassing 1 000  g/kg (werkzame stof) 20 mei 2019 20 mei 2034 Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen moet rekening worden gehouden met de conclusies van het evaluatieverslag over ABE-IT 56 (bestanddelen van het lysaat van Saccharomyces cerevisiae stam DDSF623), en met name met de aanhangsels I en II daarvan.\" ( 1 ) Het evaluatieverslag bevat nadere gegevens over de identiteit en de specificatie van de werkzame stof.",
  "source": "EUR LEX"
}