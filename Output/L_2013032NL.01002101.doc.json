{
  "url": "http://www.w3.org/1999/xhtml\">",
  "content": "L_2013032NL.01002101.xml 1.2.2013 NL Publicatieblad van de Europese Unie L 32/21 UITVOERINGSBESLUIT 2013/73/GBVB VAN DE RAAD van 31 januari 2013 tot uitvoering van Besluit 2011/486/GBVB betreffende beperkende maatregelen tegen bepaalde personen, groepen, ondernemingen en entiteiten in verband met de situatie in Afghanistan DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2011/486/GBVB van de Raad van 1 augustus 2011 betreffende beperkende maatregelen tegen bepaalde personen, groepen, ondernemingen en entiteiten in verband met de situatie in Afghanistan ( 1 ) , en met name artikel 5 en artikel 6, lid 1, Overwegende hetgeen volgt: (1) De Raad heeft op 1 augustus 2011 Besluit 2011/486/GBVB vastgesteld. (2) Het comité van de Veiligheidsraad van de Verenigde Naties, ingesteld krachtens punt 30 van Resolutie 1988 (2011) van de Veiligheidsraad, heeft op 19 en 28 december 2012 en op 15 januari 2013 de lijst van personen, groepen, ondernemingen en entiteiten waarvoor beperkende maatregelen gelden, gewijzigd. (3) De bijlage bij Besluit 2011/486/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2011/486/GBVB wordt gewijzigd zoals aangegeven in de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie. Gedaan te Brussel, 31 januari 2013. Voor de Raad De voorzitter C. ASHTON ( 1 ) PB L 199 van 2.8.2011, blz. 57 . BIJLAGE I. De vermelding in de lijst in de bijlage bij Besluit 2011/486/GBVB betreffende de volgende persoon wordt vervangen door de onderstaande vermelding. A. Met de Taliban verbonden personen Badruddin Haqqani (ook bekend als Atiqullah) Adres: Miram Shah, Pakistan. Geboortedatum: omstreeks 1975-1979. Geboorteplaats : Miram Shah, Noord-Waziristan, Pakistan. Andere informatie: a) operationeel bevelhebber van het Haqqani-netwerk en lid van de Taliban-raad in Miram Shah; b) heeft meegewerkt aan de leiding van aanvallen tegen doelwitten in Zuidoost-Afghanistan; c) zoon van Jalaluddin Haqqani, broer van Sirajuddin Jallaloudine Haqqani en Nasiruddin Haqqani, neef van Khalil Ahmed Haqqani; d) zou zijn overleden eind augustus 2012. Datum van plaatsing op de VN-lijst: 11.5.2011. Aanvullende informatie uit de beschrijving van de redenen die is verstrekt door het Sanctiecomité: Badruddin Haqqani is operationeel commandant van het Haqqani-netwerk, een aan de Taliban gelieerde groep strijders die opereert vanuit het agentschap Noord-Waziristan binnen de federaal bestuurde stamgebieden van Pakistan. Het Haqqani-netwerk heeft steeds een prominente rol gespeeld onder de opstandelingen in Afghanistan, en is verantwoordelijk voor diverse opvallende aanslagen. De leiding van het Haqqani-netwerk wordt gevormd door de oudste drie zoons van oprichter Jalaluddin Haqqani, die zich halverwege de jaren negentig achter het Taliban-regime van Moellah Mohammed Omar schaarde. Badruddin is een zoon van Jalaluddin en een broer van Nasiruddin Haqqani en Sirajuddin Haqqani, en een neef van Mohammed Ibrahim Omari en Khalil Ahmed Haqqani. Badruddin gidst de met de Taliban samenwerkende opstandelingen en buitenlandse strijders naar doelwitten in Zuidoost-Afghanistan. Hij heeft zitting in de Talibanraad van Miram Shah, waaronder de activiteiten van het Haqqani-netwerk ressorteren. Aangenomen wordt dat Badruddin binnen het Haqqani-netwerk, dat ongeveer duizend strijders onder zijn commando heeft, een van de belangrijkste militaire leiders en een van de belangrijkste planners van zelfmoordaanslagen is. Het Haqqani-netwerk is verantwoordelijk voor een groot aantal aanslagen in Oost-Afghanistan en Kabul. Badruddin zou rechtstreeks betrokken zijn bij aanslagen tegen de buitenlandse en Afghaanse strijdkrachten en op burgers; hij werkt nauw samen met andere terroristische organisaties zoals Al Qaida en de Islamitische Beweging van Oezbekistan. Badruddin zou ook de man zijn achter ontvoeringen door het Haqqani-netwerk. Tal van Afghanen en buitenlanders zijn in de Afghaans-Pakistaanse grensstreek onder zijn verantwoordelijkheid ontvoerd. II. De vermeldingen in de lijst in de bijlage bij Besluit 2011/486/GBVB betreffende de onderstaande personen worden geschrapt. A. Met de Taliban verbonden personen 1. Abdul Razaq Ekhtiyar Mohammad 2. Zabihullah Hamidi (ook bekend als Taj Mir) 3. Abdul Wahab Abdul Ghafar (ook bekend als Abdul Wahab).",
  "source": "EUR LEX"
}