{
  "url": "http://www.w3.org/1999/xhtml\">",
  "content": "C_202406842NL.000101.fmx.xml Publicatieblad van de Europese Unie NL C-serie C/2024/6842 12.11.2024 ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS BESLUIT nr. E8 van 14 maart 2024 betreffende het instellen van een procedure voor het beheren van wijzigingen die van toepassing is op de gegevens van de in artikel 1 van Verordening (EG) nr. 883/2004 van het Europees Parlement en de Raad gedefinieerde organen, welke zijn opgenomen in het elektronische repertorium dat deel uitmaakt van EESSI (Voor de EER en voor de overeenkomst EU/Zwitserland relevante tekst) (C/2024/6842) DE ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS, Gezien artikel 72, punt d), van Verordening (EG) nr. 883/2004 van het Europees Parlement en de Raad van 29 april 2004 betreffende de coördinatie van de socialezekerheidsstelsels ( 1 ) , uit hoofde waarvan de Administratieve Commissie verantwoordelijk is voor de vaststelling van gemeenschappelijke structurele voorschriften voor de voorzieningen voor elektronische uitwisseling en voor de ontwikkeling van voorschriften voor de werking van het gemeenschappelijk gedeelte van deze voorzieningen, Gezien artikel 88 van Verordening (EG) nr. 987/2009 van het Europees Parlement en de Raad ( 2 ) (hierna “toepassingsverordening” genoemd) Handelend overeenkomstig de voorwaarden van artikel 71, lid 2, van Verordening (EG) nr. 883/2004, Overwegende hetgeen volgt: (1) Een van de elementen voor de modernisering van het systeem voor coördinatie tussen de nationale socialezekerheidsstelsels is het opzetten van een elektronisch repertorium (hierna “Register van organen” (Institution Repository -IR) genoemd) dat de gegevens bevat van de nationale instanties die betrokken zijn bij de toepassing van de Verordeningen (EG) nr. 883/2004 en (EG) nr. 987/2009, zoals gedefinieerd in bijlage 4, punt 1, van de uitvoeringsverordening. (2) De lidstaten zijn verantwoordelijk voor de nauwkeurigheid en kwaliteit van de in het register van organen (IR) ingevoerde informatie en voor het bijwerken ervan. (3) Het is nodig een procedure voor wijzigingen in te stellen die waarborgt dat wijzigingen van de in het register van organen (IR) opgenomen gegevens op een gestructureerde, consistente, controleerbare en tijdige manier worden verwerkt. (4) Artikel 88, lid 1, van de toepassingsverordening verplicht de lidstaten van de Europese Commissie in kennis te stellen van de gegevens betreffende de in artikel 1, punten m), q) en r), van Verordening (EG) nr. 883/2004 en artikel 1, lid 2, punten a) en b), van de toepassingsverordening bedoelde organen en betreffende de overeenkomstig toepassingsverordening aangewezen instellingen. (5) De Europese Commissie heeft ermee ingestemd deze informatie door te geven aan de Administratieve Commissie. (6) Overeenkomstig artikel 88, lid 3, van de toepassingsverordening stelt de Administratieve Commissie de structuur, de inhoud en de exacte wijze van kennisgeving vast, met inbegrip van de gemeenschappelijke vorm en het model van de kennisgeving, BESLUIT: 1. In dit besluit worden regels vastgesteld voor een procedure voor het beheren van wijzigingen met betrekking tot gegevens van bevoegde autoriteiten, nationale organen, verbindingsorganen en toegangspunten, zoals gedefinieerd in artikel 1, punten m), q) en r), van Verordening (EG) nr. 883/2004 en artikel 1, lid 2, punten a) en b), van de toepassingsverordening. 2. De procedure voor het beheren van wijzigingen is van toepassing op de inhoud van het elektronische repertorium, het register van organen (IR) genoemd. 3. Het register van organen (IR) bevat de nationale organen: a) die deelnemen aan de elektronische uitwisseling van informatie tussen de socialezekerheidsinstanties en -organen van de lidstaten, b) waarnaar wordt verwezen in de gestructureerde elektronische documenten (zoals gedefinieerd in artikel 1, lid 2, punt d), van de toepassingsverordening), c) die in het verleden diensten aan burgers hebben verleend en nu zijn gesloten. 4. Het register van organen (IR) bevat ook de bevoegdheden van deze nationale organen, zoals omschreven in punt 9, c). 5. Het register van organen (IR) is de enige betrouwbare bron voor het vaststellen van de bevoegde autoriteiten, nationale organen, verbindingsorganen en toegangspunten. 6. Elke lidstaat wijst verantwoordelijke contactpersonen aan voor de eerste invoering en het latere beheer van de zakelijke en technische informatie in het register van organen (IR) (d.w.z. het zakelijk centraal contactpunt van het IR, hierna “IR Business SPOC” genoemd en het technisch centraal contactpunt van het IR, hierna “IR Technical SPOC” genoemd). Elke lidstaat wijst ook een plaatsvervanger aan voor elk van de IR-SPOC’s (d.w.z. respectievelijk IR Business SPOC en IR Technical SPOC). 7. Elke lidstaat wijst eveneens een centraal contactpunt voor EESSI aan voor elk toegangspunt (Access Point Single Point of Contact, hierna AP SPOC genoemd). Elke lidstaat wijst ook een plaatsvervanger aan voor elk van de AP-SPOC’s. Zij zijn de contactpunten voor de instellingen en organen die verbonden zijn met dat toegangspunt. 8. Voor het doel van deze procedure wordt een substantiële wijziging gedefinieerd als een wijziging die de toepassing van de verordeningen, en daarmee de coördinatie, beïnvloedt in die zin dat de verzending of routering van gestructureerde elektronische documenten (SED’s) aan het betrokken orgaan of de betrokken instelling hinder kan ondervinden. 9. Een substantiële wijziging houdt onder meer in: a) invoering van een orgaan, instelling of toegangspunt (AP) in EESSI; b) wijzigingen in verband met de functie van een orgaan of instelling; c) wijzigingen in verband met de bevoegdheid van een orgaan of instelling, d.w.z. het vermogen om BUC’s te behandelen voor elke socialezekerheidssector met de hoedanigheid van initiatiefnemer (zaakeigenaar) en/of ontvanger van een zaak (tegenpartij); d) het vaststellen van de datum van “intentie om te sluiten” voor een orgaan, instelling of toegangspunt (AP); waardoor het orgaan of de instelling bevoegd blijft voor het beheer van lopende zaken; e) het vaststellen van de datum van “feitelijke afsluiting” in EESSI voor een orgaan, instelling of toegangspunt (AP); f) wederopneming in EESSI van een gesloten orgaan, instelling of toegangspunt (AP); g) wijzigingen in verband met de identificatie-informatie van een toegangspunt (AP). 10. Elke lidstaat stelt de Europese Commissie in kennis van substantiële wijzigingen in de gegevens betreffende zijn bevoegde autoriteiten, nationale organen, verbindingsorganen of toegangspunten, overeenkomstig de stappen die zijn beschreven in de nota van de Administratieve Commissie over de procedure en de kennisgevingstermijnen voor de kennisgeving van substantiële wijzigingen . 11. De lidstaten delen de substantiële wijzigingen mee voordat de wijziging van kracht wordt en nemen de kennisgevingstermijn in acht die is vastgesteld in de nota van de Administratieve Commissie over de procedure en de kennisgevingstermijnen voor de kennisgeving van substantiële wijzigingen . Dit biedt de andere lidstaten voldoende tijd om de informatie te verwerken en mee te delen en hun instellingen voor te bereiden op de komende veranderingen. 12. In geval van sluiting van een orgaan of instelling of wijziging van hun functie of bevoegdheid geeft de lidstaat aan welk orgaan of welke instelling de betrokken functie of bevoegdheid zal overnemen en op welke datum de wijziging van kracht wordt. In geval van sluiting van een toegangspunt geeft de lidstaat aan welk toegangspunt overneemt. 13. De Administratieve Commissie evalueert binnen één jaar na de bekendmaking van het besluit in het Publicatieblad de ervaringen van de lidstaten met de toepassing van dit besluit. 14. Dit besluit wordt bekendgemaakt in het Publicatieblad van de Europese Unie . Het is van toepassing met ingang van de eerste dag van de tweede maand na de bekendmaking daarvan. 15. Dit besluit vervangt Besluit nr. E2 van 3 maart 2010 ( 3 ) . De voorzitter van de Administratieve Commissie Marc MORSA ( 1 ) PB L 166 van 30.4.2004, blz. 1 . ( 2 ) PB L 284 van 30.10.2009, blz. 1 . ( 3 ) PB C 187 van 10.7.2010, blz. 5 . ELI: http://data.europa.eu/eli/C/2024/6842/oj ISSN 1977-0995 (electronic edition)",
  "source": "EUR LEX"
}