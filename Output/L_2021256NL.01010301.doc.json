{
  "url": "http://www.w3.org/1999/xhtml\">",
  "content": "L_2021256NL.01010301.xml 19.7.2021 NL Publicatieblad van de Europese Unie L 256/103 UITVOERINGSBESLUIT (EU) 2021/1183 VAN DE COMMISSIE van 16 juli 2021 tot wijziging van Uitvoeringsbesluit (EU) 2019/450 wat betreft de bekendmaking van referentienummers van Europese beoordelingsdocumenten voor bepaalde bouwproducten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 305/2011 van het Europees Parlement en de Raad van 9 maart 2011 tot vaststelling van geharmoniseerde voorwaarden voor het verhandelen van bouwproducten en tot intrekking van Richtlijn 89/106/EEG van de Raad ( 1 ) , en met name artikel 22, Overwegende hetgeen volgt: (1) Overeenkomstig Verordening (EU) nr. 305/2011 moeten technische beoordelingsinstanties bij de beoordeling van de prestaties van bouwproducten die vallen onder de Europese beoordelingsdocumenten waarvan de referentienummers in het Publicatieblad van de Europese Unie zijn bekendgemaakt, de methoden en criteria van die beoordelingsdocumenten gebruiken. (2) Overeenkomstig artikel 19 van Verordening (EU) nr. 305/2011 heeft de organisatie van technische beoordelingsinstanties 16 Europese beoordelingsdocumenten en één correctie ( 2 ) opgesteld en aangenomen op grond van verschillende verzoeken van fabrikanten om Europese technische beoordelingen. (3) De door de technische beoordelingsinstanties opgestelde en aangenomen Europese beoordelingsdocumenten hebben betrekking op de volgende bouwproducten: — sets voor enkele en dubbele brand- en/of rookwerende deuren met speciale staalframeprofielen; — glasvezelgaas voor het versterken van pleisterwerk van cement of op cementbasis; — minerale wol plafondtegels met een coating; — samengestelde systemen voor externe thermische isolatie (ETICS) met pleisterwerk op een isolatie van polystyreencement; — gelijmd gelamineerd hout van massief hardhout; — L- of Z-vormige metalen platen voor het verhogen van de ponsweerstand van vlakke platen of funderingen en bodemplaten; — koppelingen voor mechanische betonstaalverbindingen; — geprefabriceerde waterzuiveringsinstallaties voor 51 tot 500 PT; — droge-estrichsystemen voor thermische en akoestische isolatie met geprefabriceerde dekvloerelementen; — set voor dragende buiten- en binnenmuren; — mengsel voor het waterdicht maken van beton; — kunststof pluggen voor meervoudig gebruik in niet-dragende systemen in beton en metselwerk; — puntbevestiging voor glazen bekledingen; — bouwset met constructiepanelen; — modulaire geprefabriceerde constructie voor begraafplaatsen; — drainagesysteem voor ondergrondse steengrotten; — pennen voor constructieve verbindingen onder statische en quasi-statische belasting. (4) De Europese beoordelingsdocumenten die door de organisatie van technische beoordelingsinstanties zijn opgesteld en aangenomen, voldoen aan de fundamentele eisen voor bouwwerken in bijlage I bij Verordening (EU) nr. 305/2011. Daarom is het passend de referentienummers van die Europese beoordelingsdocumenten bekend te maken in het Publicatieblad van de Europese Unie . (5) De lijst van referentienummers van Europese beoordelingsdocumenten is bij Uitvoeringsbesluit (EU) 2019/450 van de Commissie ( 3 ) bekendgemaakt. Duidelijkheidshalve moeten de referentienummers van nieuwe Europese beoordelingsdocumenten aan die lijst worden toegevoegd. (6) Uitvoeringsbesluit (EU) 2019/450 moet daarom dienovereenkomstig worden gewijzigd. (7) Om de Europese beoordelingsdocumenten zo snel mogelijk voor gebruik beschikbaar te stellen, moet dit besluit op de dag van de bekendmaking ervan in werking treden, HEEFT HET VOLGENDE BESLUIT VASTGESTELD: Artikel 1 De bijlage bij Uitvoeringsbesluit (EU) 2019/450 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 16 juli 2021. Voor de Commissie De voorzitter Ursula VON DER LEYEN ( 1 ) PB L 88 van 4.4.2011, blz. 5 . ( 2 ) Het Europees beoordelingsdocument met betrekking tot “pennen voor constructieve verbindingen onder statische en quasi-statische belasting” is een correctie van het Europees beoordelingsdocument dat in PB L 359 van 29.10.2020 is gepubliceerd. ( 3 ) Uitvoeringsbesluit (EU) 2019/450 van de Commissie van 19 maart 2019 inzake de bekendmaking van de Europese beoordelingsdocumenten (EBD’s) voor bouwproducten die zijn opgesteld ter ondersteuning van Verordening (EU) nr. 305/2011 van het Europees Parlement en de Raad ( PB L 77 van 20.3.2019, blz. 78 ). BIJLAGE De bijlage bij Uitvoeringsverordening (EU) 2019/450 wordt als volgt gewijzigd: a) In de bijlage worden de volgende rijen ingevoegd in volgorde van de referentienummers: “020062-00-1102 Sets voor enkele en dubbele brand- en/of rookwerende deuren met speciale staalframeprofielen” “040016-01-0404 Glasvezelgaas voor het versterken van pleisterwerk van cement of op cementbasis (vervangt EAD 040016-00-0404)” “040036-00-0501 Minerale wol plafondtegels met een coating” “040759-00-0404 Samengestelde systemen voor externe thermische isolatie (ETICS) met pleisterwerk op een isolatie van polystyreencement” “130320-00-0304 Gelijmd gelamineerd hout van massief hardhout” “160057-00-0301 L- of Z-vormige metalen platen voor het verhogen van de ponsweerstand van vlakke platen of funderingen en bodemplaten” “160129-00-0301 Koppelingen voor mechanische betonstaalverbindingen” “180025-00-0704 Geprefabriceerde waterzuiveringsinstallaties voor 51 tot 500 PT” “190013-00-0502 Droge-estrichsystemen voor thermische en akoestische isolatie met geprefabriceerde dekvloerelementen” “200207-00-0302 Set voor dragende buiten- en binnenmuren” “260026-00-0301 Mengsel voor het waterdicht maken van beton” “330284-00-0604 Kunststof pluggen voor meervoudig gebruik in niet-dragende systemen in beton en metselwerk (vervangt technische specificatie ETAG 020)” “332229-00-0602 Puntbevestiging voor glazen bekledingen” “340179-00-0203 Bouwset met constructiepanelen” “340383-00-0203 Modulaire geprefabriceerde constructie voor begraafplaatsen” “360027-00-0101 Drainagesysteem voor ondergrondse steengrotten” b) De volgende rij: “050019-00-0601 Pennen voor constructieve verbindingen onder statische en quasi-statische belasting (vervangt technische specificatie ETAG 030)” wordt vervangen door: “050019-00-0301 Pennen voor constructieve verbindingen onder statische en quasi-statische belasting (vervangt technische specificatie ETAG 030)”",
  "source": "EUR LEX"
}