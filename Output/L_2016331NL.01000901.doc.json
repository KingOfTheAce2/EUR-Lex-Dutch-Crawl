{
  "url": "http://www.w3.org/1999/xhtml\">",
  "content": "L_2016331NL.01000901.xml 6.12.2016 NL Publicatieblad van de Europese Unie L 331/9 UITVOERINGSBESLUIT (EU) 2016/2132 VAN DE COMMISSIE van 5 december 2016 inzake de onder Beschikking nr. 406/2009/EG van het Europees Parlement en de Raad vallende broeikasgasemissies voor elke lidstaat voor het jaar 2013 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 525/2013 van het Europees Parlement en de Raad van 21 mei 2013 betreffende een bewakings- en rapportagesysteem voor de uitstoot van broeikasgassen en een rapportagemechanisme voor overige informatie op nationaal niveau en op het niveau van de Unie met betrekking tot klimaatverandering, en tot intrekking van Beschikking nr. 280/2004/EG ( 1 ) , en met name artikel 19, lid 6, Overwegende hetgeen volgt: (1) Bij Beschikking nr. 406/2009/EG van het Europees Parlement en de Raad ( 2 ) zijn broeikasgasemissiereductiedoelstellingen (jaarlijkse emissieruimte) vastgesteld voor elke lidstaat voor elk jaar van de periode 2013 tot en met 2020, alsook een mechanisme om jaarlijks te beoordelen of aan deze doelstellingen is voldaan. De jaarlijkse emissieruimte van de lidstaten, uitgedrukt in ton CO 2 -equivalent, is vastgesteld in Besluit 2013/162/EU van de Commissie ( 3 ) en gewijzigd bij Uitvoeringsbesluit 2013/634/EU van de Commissie ( 4 ) . (2) Artikel 19 van Verordening (EU) nr. 525/2013 voorziet in een procedure voor de beoordeling van de broeikasgasinventarissen van de lidstaten teneinde de naleving van Beschikking nr. 406/2009/EG te beoordelen. De beoordeling van de broeikasgasinventarissen voor het jaar 2013 heeft een vertraging van één jaar opgelopen omdat het voor de lidstaten technisch niet mogelijk was om tijdig verslag uit te brengen over hun emissies in 2013 ten gevolge van de slechte werking van de software die in het kader van het UNFCCC (Raamverdrag van de Verenigde Naties inzake klimaatverandering) ter beschikking is gesteld voor de opstelling en rapportage van broeikasgasinventarissen. De beoordeling is dus gemaakt op basis van de emissiegegevens van 2013 die in april 2016 bij de Commissie zijn ingediend in overeenstemming met de in hoofdstuk III van en bijlage XVI bij Uitvoeringsverordening (EU) nr. 749/2014 van de Commissie ( 5 ) vastgestelde procedures. (3) Bij het bepalen van de totale hoeveelheid onder Beschikking nr. 406/2009/EG vallende broeikasgasemissies voor elke lidstaat voor het jaar 2013 moet rekening worden gehouden met de technische correcties en herziene ramingen die tijdens de beoordeling zijn berekend en in de definitieve beoordelingsverslagen overeenkomstig artikel 35 van Uitvoeringsverordening (EU) nr. 749/2014 zijn opgenomen. (4) Dit besluit moet in werking treden op de dag van de bekendmaking ervan om te voldoen aan de bepalingen van artikel 19, lid 7, van Verordening (EU) nr. 525/2013, waarin is vastgesteld dat de datum van bekendmaking van dit besluit het beginpunt is van de periode van vier maanden waarin de lidstaten gebruik kunnen maken van de in Beschikking nr. 406/2009/EG genoemde flexibele instrumenten, HEEFT HET VOLGENDE BESLUIT VASTGESTELD: Artikel 1 De totale hoeveelheid onder Beschikking nr. 406/2009/EG vallende broeikasgasemissies voor elke lidstaat voor het jaar 2013 die voortvloeit uit de gecorrigeerde inventarisgegevens na voltooiing van de overeenkomstig artikel 19, lid 3, van Verordening (EU) nr. 525/2013 uitgevoerde beoordeling, is vervat in de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 5 december 2016. Voor de Commissie De voorzitter Jean-Claude JUNCKER ( 1 ) PB L 165 van 18.6.2013, blz. 13 . ( 2 ) Beschikking nr. 406/2009/EG van het Europees Parlement en de Raad van 23 april 2009 inzake de inspanningen van de lidstaten om hun broeikasgasemissies te verminderen om aan de verbintenissen van de Gemeenschap op het gebied van het verminderen van broeikasgassen tot 2020 te voldoen ( PB L 140 van 5.6.2009, blz. 136 ). ( 3 ) Besluit 2013/162/EU van de Commissie van 26 maart 2013 tot vaststelling van de jaarlijkse emissieruimte van de lidstaten voor de periode 2013 tot en met 2020 overeenkomstig Beschikking nr. 406/2009/EG van het Europees Parlement en de Raad ( PB L 90 van 28.3.2013, blz. 106 ). ( 4 ) Uitvoeringsbesluit 2013/634/EU van de Commissie van 31 oktober 2013 inzake de aanpassingen van de jaarlijkse emissieruimte van de lidstaten voor de periode van 2013 tot en met 2020 overeenkomstig Beschikking nr. 406/2009/EG van het Europees Parlement en de Raad ( PB L 292 van 1.11.2013, blz. 19 ). ( 5 ) Uitvoeringsverordening (EU) nr. 749/2014 van de Commissie van 30 juni 2014 betreffende de structuur, de indeling, de indieningsprocedure en de beoordeling van de informatie die door de lidstaten is verstrekt op grond van Verordening (EU) nr. 525/2013 van het Europees Parlement en de Raad ( PB L 203 van 11.7.2014, blz. 23 ). BIJLAGE Lidstaat Onder Beschikking nr. 406/2009/EG vallende broeikasgasemissies voor het jaar 2013 (ton kooldioxide-equivalent) België 74 264 633 Bulgarije 22 238 074 Tsjechië 61 457 570 Denemarken 33 705 936 Duitsland 460 204 908 Estland 5 752 963 Ierland 42 206 805 Griekenland 44 184 593 Spanje 200 277 677 Frankrijk 366 116 651 Kroatië 15 125 525 Italië 273 349 154 Cyprus 3 938 120 Letland 8 776 857 Litouwen 12 449 462 Luxemburg 9 365 298 Hongarije 38 436 981 Malta 1 250 779 Nederland 108 253 385 Oostenrijk 50 097 324 Polen 186 095 049 Portugal 38 610 318 Roemenië 72 718 616 Slovenië 10 925 247 Slowakije 21 080 248 Finland 31 588 117 Zweden 35 278 781 Verenigd Koninkrijk 339 450 356",
  "source": "EUR LEX"
}