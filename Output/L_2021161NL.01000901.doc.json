{
  "url": "http://www.w3.org/1999/xhtml\"><!--",
  "content": "L_2021161NL.01000901.xml 7.5.2021 NL Publicatieblad van de Europese Unie L 161/9 BESLUIT nr. 2021-096 REV 1 VAN 16 APRIL 2021 VAN DE RAAD VAN BESTUUR VAN HET AGENTSCHAP VAN DE EUROPESE UNIE VOOR HET OPERATIONEEL BEHEER VAN GROOTSCHALIGE IT-SYSTEMEN OP HET GEBIED VAN VRIJHEID, VEILIGHEID EN RECHT van 16 april 2021 houdende interne voorschriften betreffende de beperking van bepaalde rechten van betrokkenen in verband met de verwerking van persoonsgegevens in het kader van het functioneren van het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht DE RAAD VAN BESTUUR VAN HET AGENTSCHAP VAN DE EUROPESE UNIE VOOR HET OPERATIONEEL BEHEER VAN GROOTSCHALIGE IT-SYSTEMEN OP HET GEBIED VAN VRIJHEID, VEILIGHEID EN RECHT (EU-LISA), hierna “eu-LISA” genoemd, Gezien het Verdrag betreffende de werking van de Europese Unie, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 1 ) , en met name artikel 25, (hierna “Verordening (EU) 2018/1725” genoemd), Gezien Verordening (EU) 2018/1726 van het Europees Parlement en de Raad van 14 november 2018 betreffende het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA), tot wijziging van Verordening (EG) nr. 1987/2006 en Besluit 2007/533/JBZ van de Raad en tot intrekking van Verordening (EU) nr. 1077/2011 ( 2 ) , en met name artikel 35, (hierna “Verordening (EU) 2018/1726” genoemd), Gezien het advies van de Europese Toezichthouder voor gegevensbescherming (EDPS) van 11 maart 2021 en het “richtsnoer van de EDPS over artikel 25 van Verordening (EU) 2018/1725 en interne voorschriften ter beperking van de rechten van betrokkenen” ( 3 ) , Na raadpleging van het personeelscomité, Overwegende hetgeen volgt: (1) eu-LISA voert zijn activiteiten uit overeenkomstig Verordening (EU) 2018/1726. (2) eu-LISA is bevoegd om administratieve onderzoeken, inleidende tuchtprocedures en tucht- en schorsingsprocedures uit te voeren overeenkomstig het Statuut van de ambtenaren van de Europese Unie en de regeling welke van toepassing is op de andere personeelsleden van de Europese Unie, vastgelegd in Verordening (EEG, Euratom, EGKS) nr. 259/68 ( 4 ) van de Raad (“het Statuut”) ( 5 ) , en Besluit nr. 2014-080 van 28 januari 2015 van de raad van bestuur van eu-LISA betreffende de vaststelling van de uitvoeringsbepalingen bij het Statuut van de ambtenaren van de Europese Unie tot vaststelling van uitvoeringsbepalingen betreffen het voeren van administratieve onderzoeken en tuchtprocedures. Indien noodzakelijk worden zaken ook gemeld bij OLAF. (3) Personeelsleden van eu-LISA zijn verplicht om mogelijk illegale activiteiten te melden, met inbegrip van fraude en corruptie, die de belangen van de Unie schaden. De personeelsleden zijn ook verplicht om gedragingen bij de vervulling van beroepstaken te melden die een aanwijzing kunnen vormen voor ernstig ambtelijk plichtsverzuim. Dit is vastgelegd in het besluit van eu-LISA van 26 juni 2018 tot vaststelling van interne regels voor klokkenluiders. (4) eu-LISA heeft een beleid ingesteld ter voorkoming en efficiënte bestrijding van feitelijke of potentiële gevallen van psychisch geweld of seksuele intimidatie op de werkplek, zoals voorzien in het Besluit nr. 2018-174 van 6 december 2018 van de raad van bestuur betreffende het beleid van eu-LISA inzake de bescherming van de waardigheid van personen en de voorkoming van psychisch geweld en seksuele intimidatie tot vaststelling van uitvoeringsmaatregelen op grond van het Statuut van de ambtenaren van de Europese Unie. Het besluit legt een informele procedure vast, waarbij het vermeende slachtoffer van intimidatie contact kan opnemen met “vertrouwenspersonen” van eu-LISA. (5) eu-LISA kan ook onderzoek doen naar mogelijke inbreuken op de beveiligingsvoorschriften voor gerubriceerde EU-informatie (“EUCI”) op basis van zijn Besluit nr. 2019-273 van 20 november 2019 tot wijziging van zijn beveiligingsvoorschriften voor de bescherming van EUCI. (6) eu-LISA is onderworpen aan zowel interne als externe audits betreffende zijn activiteiten. (7) In het kader van dergelijke administratieve onderzoeken, audits en onderzoeken werkt eu-LISA samen met andere instellingen, organen en instanties van de Unie. (8) eu-LISA kan samenwerken met de nationale autoriteiten van derde landen en met internationale organisaties, overeenkomstig de bepalingen van artikel 43 van Verordening (EU) 2018/1726. (9) eu-LISA kan op verzoek of op eigen initiatief ook samenwerken met de overheidsinstanties van de lidstaten van de EU. (10) eu-LISA is betrokken bij zaken die aanhangig zijn bij het Hof van Justitie van de Europese Unie wanneer het een zaak aan het Hof voorlegt, een beslissing verdedigt die het heeft genomen en waartegen bij het Hof is opgekomen, of wanneer het intervenieert in voor zijn taken relevante gevallen. eu-LISA zou in dit verband wellicht de vertrouwelijkheid van de persoonsgegevens in door de partijen of interveniënten verstrekte documenten moeten bewaren. (11) Ter uitvoering van zijn taken verzamelt en verwerkt eu-LISA informatie en verscheidene categorieën persoonsgegevens, waaronder identificatiegegevens van natuurlijke personen, contactinformatie, informatie over beroep en taken, informatie over gedragingen en prestaties in functie en in de persoonlijke levenssfeer, en financiële gegevens. eu-LISA treedt op als de verwerkingsverantwoordelijke. (12) Krachtens Verordening (EU) 2018/1725 is eu-LISA derhalve verplicht de betrokkenen informatie over deze verwerkingsactiviteiten te verstrekken en hun rechten als betrokkene te eerbiedigen. (13) eu-LISA kan worden verplicht deze rechten te verzoenen met de doelstellingen van administratieve onderzoeken, audits, onderzoeken en gerechtelijke procedures. Het zou ook nodig kunnen zijn om de rechten van de betrokkene in evenwicht te brengen met de fundamentele rechten en vrijheden van andere betrokkenen. Hiertoe voorziet artikel 25 van de Verordening (EU) 2018/1725 onder strikte voorwaarden in de mogelijkheid voor eu-LISA om de toepassing te beperken van de artikelen 14 tot en met 22, 35 en 36 van Verordening (EU) 2018/1725, alsook artikel 4, voor zover de bepalingen daarvan overeenstemmen met de rechten en verplichtingen waarin de artikelen 14 tot en met 20 voorzien. Tenzij in een op grond van de Verdragen vastgestelde rechtshandeling beperkingen zijn opgelegd, is het noodzakelijk interne voorschriften vast te stellen volgens welke eu-LISA die rechten mag beperken. (14) eu-LISA kan bijvoorbeeld de informatie beperken die het aan een betrokkene verstrekt in verband met de verwerking van zijn of haar persoonsgegevens tijdens de inleidende fase van een administratief onderzoek of tijdens het onderzoek zelf, voorafgaand aan een eventueel ontslag van een zaak of in de fase voorafgaand aan de tuchtprocedure. In bepaalde omstandigheden kan het verstrekken van dergelijke informatie eu-LISA ernstig belemmeren bij het verrichten van een doeltreffend onderzoek, bijvoorbeeld wanneer er een risico bestaat dat de betrokkene bewijsmateriaal vernietigt of mogelijke getuigen beïnvloedt voordat zij worden gehoord. eu-LISA moet wellicht ook de rechten en vrijheden van getuigen beschermen, evenals die van andere betrokken personen. (15) Het kan noodzakelijk zijn een getuige of een klokkenluider die heeft gevraagd om anonimiteit, te beschermen. In dat geval kan eu-LISA besluiten een beperking op te leggen voor de toegang tot de identiteit, verklaringen en andere persoonsgegevens van die betrokkenen, teneinde hun rechten en vrijheden te beschermen. (16) Het kan noodzakelijk zijn de vertrouwelijkheid te beschermen van een personeelslid dat de vertrouwenspersonen van eu-LISA heeft benaderd in verband met een intimidatieprocedure. In dat geval zou eu-LISA moeten kunnen besluiten een beperking op te leggen voor de toegang tot de identiteit, verklaringen en andere persoonsgegevens van het vermeende slachtoffer, de vermeende dader en andere betrokkenen, teneinde hun rechten en vrijheden te beschermen. (17) eu-LISA mag enkel beperkingen opleggen wanneer deze de wezenlijke inhoud van de grondrechten en fundamentele vrijheden onverlet laten , strikt noodzakelijk zijn en een evenredige maatregel vormen in een democratische samenleving. eu-LISA moet motiveren waarom deze beperkingen gerechtvaardigd zijn. (18) Overeenkomstig het verantwoordingsbeginsel dient eu-LISA een register bij te houden van de toepassing van de beperkingen. (19) Bij de verwerking van persoonsgegevens die met andere organisaties in het kader van zijn taken worden uitgewisseld, dienen eu-LISA en die organisaties overleg te plegen over mogelijke redenen voor het opleggen van beperkingen en de noodzaak en evenredigheid van deze beperkingen, tenzij dit de activiteiten van eu-LISA in gevaar zou brengen. (20) Artikel 25, lid 6, van Verordening (EU) 2018/1725 verplicht de verwerkingsverantwoordelijke ertoe betrokkenen in kennis te stellen van de voornaamste redenen waarop de toepassing van de beperking berust en van hun recht om bij de EDPS een klacht in te dienen. (21) Ingevolge artikel 25, lid 8, van Verordening (EU) 2018/1725, heeft eu-LISA het recht om het verstrekken van informatie over de redenen voor de toepassing van een beperking aan de betrokkene uit te stellen, achterwege te laten of te weigeren, indien dit de gevolgen van de beperking op enigerlei wijze teniet zou doen. eu-LISA moet van geval tot geval beoordelen of de mededeling van de beperking de gevolgen ervan teniet zou doen. (22) eu-LISA dient de beperking op te heffen zodra de beperkingsvoorwaarden niet langer van toepassing zijn, en deze voorwaarden regelmatig te beoordelen. (23) Teneinde de maximale bescherming van de rechten en vrijheden van betrokkenen te waarborgen en in overeenstemming met artikel 44, lid 1, van Verordening (EU) 2018/1725, dient de functionaris voor gegevensbescherming (DPO) van eu-LISA tijdig te worden geraadpleegd over enigerlei beperkingen die kunnen worden toegepast en dient hij/zij te controleren of deze in overeenstemming zijn met dit besluit. (24) Artikel 16, lid 5, en artikel 17, lid 4, van Verordening (EU) 2018/1725 voorzien in uitzonderingen op het recht van de betrokkene op informatie en het recht van toegang. Indien deze uitzonderingen gelden, hoeft eu-LISA geen beperking in het kader van dit besluit toe te passen. (25) Overeenkomstig artikel 35, lid 2, van Verordening (EU) 2018/1726 stelt de raad van bestuur, na raadpleging van de EDPS, maatregelen vast voor de toepassing van Verordening (EU) 2018/1725 door het Agentschap, met inbegrip van de in artikel 25, leden 1, 3 en 4, van Verordening 2018/1725 bedoelde interne voorschriften. HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied 1.   Dit besluit bevat voorschriften betreffende de voorwaarden waaronder eu-LISA de toepassing kan beperken van de in de artikelen 4, 14 tot en met 22, 35 en 36, krachtens artikel 25 van Verordening (EU) 2018/1725 vervatte rechten, in de context van de procedures zoals uiteengezet in lid 2 in overeenstemming met artikel 25 van die verordening. 2.   eu-LISA wordt, als verwerkingsverantwoordelijke, vertegenwoordigd door de uitvoerend directeur. Artikel 2 Beperkingen 1.   eu-LISA kan de toepassing van de artikelen 14 tot en met 22, de artikelen 35 en 36 en van artikel 4 daarvan beperken voor zover deze bepalingen overeenstemmen met de rechten en verplichtingen waarin de artikelen 14 tot en met 20 voorzien: (a) overeenkomstig artikel 25, lid 1, punt ), c), f), g) en h), van Verordening (EU) 2018/1725, bij het verrichten van administratieve onderzoeken, inleidende tuchtprocedures, tucht- of schorsingsprocedures uit hoofde van artikel 86 en bijlage IX van het Statuut en Besluit nr 2014-080 van eu-LISA van 28 januari 2015 en bij het melden van zaken aan OLAF; (b) overeenkomstig artikel 25, lid 1, punt h), van Verordening (EU) 2018/1725, bij het waarborgen dat de personeelsleden van eu-LISA de feiten vertrouwelijk kunnen rapporteren wanneer zij van mening zijn dat er sprake is van ernstige onregelmatigheden, zoals bepaald in Besluit nr. 2018-122 van eu-LISA van 26 juni 2018 betreffende de interne regels inzake klokkenluiden; (c) overeenkomstig artikel 25, lid 1, punt h), van Verordening (EU) 2018/1725, bij het waarborgen dat de personeelsleden van eu-LISA zich in het kader van een intimidatieprocedure, zoals gedefinieerd in besluit nr. 2018-174 van eu-LISA van 6 december 2018, kunnen melden bij vertrouwenspersonen; (d) overeenkomstig artikel 25, lid 1, punt c), g) en h), van Verordening (EU) 2018/1725, bij het verrichten van interne audits in verband met activiteiten of afdelingen van eu-LISA; (e) overeenkomstig artikel 25, lid 1, punt c), d), g) en h), van Verordening (EU) 2018/1725, bij het verlenen of ontvangen van bijstand aan of van andere instellingen, organen en instanties van de Unie of bij het samenwerken met hen in het kader van de onder a) tot en met d) van dit lid bedoelde activiteiten en uit hoofde van relevante overeenkomsten inzake het dienstverleningsniveau, memoranda van overeenstemming en samenwerkingsovereenkomsten; (f) overeenkomstig artikel 25, lid 1, punt c), g) en h), van Verordening (EU) 2018/1725, bij het verlenen of het ontvangen van bijstand aan of van nationale autoriteiten van derde landen en internationale organisaties of bij het samenwerken met deze autoriteiten en organisaties, onverminderd het bepaalde in artikel 43 van Verordening (EU) 2018/1726; (g) overeenkomstig artikel 25, lid 1, punt c), g) en h), van Verordening (EU) 2018/1725, bij het verlenen of het ontvangen van bijstand aan of van de overheidsinstanties van de EU-lidstaten en bij het samenwerken met hen, op hun verzoek of op eigen initiatief; (h) overeenkomstig artikel 25, lid 1, punt e), van Verordening (EU) 2018/1725, bij het verwerken van persoonsgegevens in door partijen of interveniënten in het kader van een procedure bij het Hof van Justitie van de Europese Unie verkregen documenten. 2.   Iedere beperking moet de essentie van grondrechten en fundamentele vrijheden eerbiedigen en een noodzakelijke en evenredige maatregel vormen in een democratische samenleving. 3.   Voordat er beperkingen kunnen worden opgelegd, wordt iedere zaak onderzocht op de noodzakelijkheid en evenredigheid van een dergelijke maatregel. Er worden enkel beperkingen opgelegd die strikt noodzakelijk zijn om hun doel te bereiken. 4.   Omwille van zijn verantwoordingsplicht stelt eu-LISA een verslag op waarin de redenen voor de toegepaste beperkingen worden beschreven, welke van de in lid 1 genoemde gronden van toepassing zijn, alsook het resultaat van de noodzakelijkheids- en evenredigheidstest. Deze gegevens worden opgenomen in een register, dat op verzoek aan de EDPS ter beschikking wordt gesteld. eu-LISA stelt periodieke verslagen op over de toepassing van artikel 25 van Verordening (EU) 2018/1725. 5.   Bij de verwerking van persoonsgegevens die van andere organisaties in het kader van zijn taken worden ontvangen, dient eu-LISA deze organisaties te raadplegen over potentiële redenen voor het opleggen van beperkingen en de noodzakelijkheid en evenredigheid van de betrokken beperkingen, tenzij dit de activiteiten van eu-LISA in gevaar zouden brengen. Artikel 3 Risico’s voor de rechten en vrijheden van betrokkenen 1.   De beoordeling van de risico’s voor de rechten en vrijheden van de betrokkenen om beperkingen op te leggen en van de duur van de toepassing van deze beperkingen wordt geregistreerd in het register van de verwerkingsactiviteiten dat door eu-LISA op grond van artikel 31 van de Verordening wordt bijgehouden. Zij worden ook opgenomen in eventuele gegevensbeschermingseffectbeoordeling met betrekking tot die beperkingen die krachtens artikel 39 van Verordening (EU) 2018/1725 worden uitgevoerd. 2.   Telkens wanneer eu-LISA de noodzaak en de evenredigheid van een beperking beoordeelt, houdt het rekening met de potentiële risico’s voor de rechten en vrijheden van de betrokkene. Artikel 4 Waarborgen en bewaartermijnen 1.   eu-LISA voert waarborgen in om misbruik of onrechtmatige toegang tot, of onrechtmatige doorgifte van persoonsgegevens waarvoor beperkingen gelden of kunnen worden toegepast, te voorkomen. Deze waarborgen omvatten technische en organisatorische maatregelen en worden voor zover noodzakelijk uitvoerig vastgelegd in interne besluiten, procedures en uitvoeringsvoorschriften van eu-LISA. De waarborgen omvatten: (a) een duidelijke definitie van rollen, verantwoordelijkheden en procedurele stappen; (b) indien van toepassing, een beveiligde elektronische omgeving die onwettige en toevallige toegang of overdracht van elektronische gegevens aan onbevoegden voorkomt; (c) indien van toepassing, veilige opslag en verwerking van papieren documenten; (d) een passende monitoring van de beperkingen en een periodieke toetsing van de toepassing. De onder d) bedoelde evaluaties worden ten minste om de zes maanden uitgevoerd. 2.   De beperkingen worden opgeheven zodra de omstandigheden die deze rechtvaardigen niet meer van toepassing zijn. 3.   De persoonsgegevens worden bewaard overeenkomstig de van toepassing zijnde regels voor bewaring van eu-LISA, die moeten worden gedefinieerd in de overeenkomstig artikel 31 van Verordening (EU) 2018/1725 bijgehouden registers over gegevensbescherming. Na afloop van de bewaartermijn worden de persoonsgegevens gewist, geanonimiseerd of overgebracht naar archieven overeenkomstig artikel 13 van Verordening (EU) 2018/1725. Artikel 5 Betrokkenheid van de functionaris voor gegevensbescherming 1.   De DPO van eu-LISA wordt onverwijld in kennis gesteld wanneer de rechten van de betrokkene overeenkomstig dit besluit worden beperkt of zullen worden beperkt. Hij of zij krijgt toegang tot de bijbehorende registers en tot alle documenten die betrekking hebben op de feitelijke of juridische context. 2.   De DPO van eu-LISA kan om een herziening van de toepassing van een beperking verzoeken. eu-LISA stelt zijn DPO schriftelijk in kennis van het resultaat van de herziening. 3.   eu-LISA documenteert de betrokkenheid van de DPO bij de toepassing van de beperkingen, met inbegrip van de informatie die met hem of haar wordt gedeeld. 4.   In de praktijk stelt de persoon die namens de verwerkingsverantwoordelijke verantwoordelijk is (“feitelijke verwerkingsverantwoordelijke”) ( 6 ) de DPO van eu-LISA ervan in kennis wanneer de beperking is opgeheven. Artikel 6 Informatie aan betrokkenen over beperkingen van hun rechten 1.   eu-LISA neemt in de berichten over gegevensbescherming die op zijn website/intranet worden gepubliceerd, algemene informatie voor de betrokkenen op die verband houdt met mogelijke beperkingen van de rechten van de betrokkenen uit hoofde van artikel 2, lid 1. De informatie heeft betrekking op de rechten die kunnen worden beperkt, de redenen waarvoor beperkingen kunnen worden toegepast en op de potentiële duur ervan. 2.   eu-LISA stelt de betrokkenen individueel, schriftelijk en zonder onnodige vertraging in kennis van lopende of toekomstige beperkingen van hun rechten. eu-LISA stelt de betrokkene in kennis van de voornaamste redenen waarop de toepassing van de beperking is gebaseerd, van zijn/haar recht om de DPO te raadplegen teneinde de beperking te betwisten, en van zijn/haar recht om een klacht in te dienen bij de EDPS. 3.   eu-LISA kan het verstrekken van informatie over de redenen voor een beperking en het recht om een klacht bij de EDPS in te dienen uitstellen, achterwege laten of weigeren, zolang dit de gevolgen van de beperking teniet zou doen. Of dit gerechtvaardigd zou zijn, wordt per geval beoordeeld. Zodra dit de gevolgen van de beperking niet langer teniet zou doen, verstrekt eu-LISA de informatie aan de betrokkene. Artikel 7 Mededeling van een inbreuk in verband met persoonsgegevens aan de betrokkene 1.   Wanneer eu-LISA verplicht is een inbreuk in verband met persoonsgegevens uit hoofde van artikel 35, lid 1, van Verordening (EU) 2018/1725 mee te delen, kan eu-LISA deze mededeling in uitzonderlijke omstandigheden geheel of gedeeltelijk beperken. De redenen voor de beperking, de rechtsgrond ervoor uit hoofde van artikel 2 en een beoordeling van de noodzaak en de evenredigheid ervan worden in een nota gedocumenteerd. De nota wordt aan de EDPS meegedeeld op het tijdstip van de kennisgeving van de inbreuk in verband met persoonsgegevens. 2.   Wanneer de redenen voor de beperking niet langer van toepassing zijn, deelt eu-LISA de betrokken inbreuk in verband met persoonsgegevens mee aan de betrokkene en stelt het hem of haar in kennis van de voornaamste redenen voor de beperking en van zijn/haar recht om een klacht in te dienen bij de EDPS. Artikel 8 Vertrouwelijkheid van elektronische communicatie 1.   In uitzonderlijke omstandigheden kan eu-LISA het in artikel 36 van Verordening (EU) 2018/1725 bedoelde recht op vertrouwelijkheid van elektronische communicatie beperken. Dergelijke beperkingen voldoen aan Richtlijn 2002/58/EG van het Europees Parlement en de Raad ( 7 ) . 2.   Indien eu-LISA het recht op vertrouwelijkheid van elektronische communicatie beperkt, stelt het de betrokkene in zijn antwoord op diens verzoek in kennis van de voornaamste redenen waarop de toepassing van de beperking berust, en van zijn of haar recht een klacht in te dienen bij de EDPS. 3.   eu-LISA kan het verstrekken van informatie over de redenen voor een beperking en het recht om een klacht bij de EDPS in te dienen uitstellen, achterwege laten of weigeren, zolang dit de gevolgen van de beperking teniet zou doen. Of dit gerechtvaardigd zou zijn, wordt per geval beoordeeld. Artikel 9 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie. Gedaan te Tallinn, 16 april 2021. Voor de raad van bestuur Zsolt SZOLNOKI De voorzitter van de raad van bestuur ( 1 ) PB L 295 van 21.11.2018, blz. 39 . ( 2 ) PB L 295 van 21.11.2018, blz. 99 . ( 3 ) Richtsnoer van de EDPS over artikel 25 van Verordening (EU) 2018/1725 en interne voorschriften ter beperking van de rechten van betrokkenen (geactualiseerd op 24 juni 2020) — https://edps.europa.eu/data-protection/our-work/publications/guidelines/guidance-art-25-regulation-20181725_en ( 4 ) Verordening (EEG, Euratom, EGKS) nr. 259/68 van de Raad van 29 februari 1968 tot vaststelling van het Statuut van de ambtenaren van de Europese Gemeenschappen en de regeling welke van toepassing is op de andere personeelsleden van deze Gemeenschappen, alsmede van bijzondere maatregelen welke tijdelijk op de ambtenaren van de Commissie van toepassing zijn ( PB L 56 van 4.3.1968, blz. 1 ). ( 5 ) Verordening (EEG, Euratom, EGKS) nr. 259/68 van de Raad van 29 februari 1968 tot vaststelling van het Statuut van de ambtenaren van de Europese Gemeenschappen en de regeling welke van toepassing is op de andere personeelsleden van deze Gemeenschappen, alsmede van bijzondere maatregelen welke tijdelijk op de ambtenaren van de Commissie van toepassing zijn ( PB L 56 van 4.3.1968, blz. 1 ). ( 6 ) Richtsnoer van de EDPS inzake het documenteren van verwerkingen voor de instellingen, organen en instanties van de Europese Unie — Verantwoordingsplicht in de praktijk Deel I — “ het topmanagement is verantwoordelijk voor de naleving van de regels, maar de verantwoordelijkheid wordt gewoonlijk op een lager niveau genomen (“persoon die namens de verwerkingsverantwoordelijke verantwoordelijk is”/“feitelijke verantwoordelijke”) ”. ( 7 ) Richtlĳn 2002/58/EG van het Europees Parlement en de Raad van 12 juli 2002 betreffende de verwerking van persoonsgegevens en de bescherming van de persoonlĳke levenssfeer in de sector elektronische communicatie (richtlĳn betreffende privacy en elektronische communicatie) ( PB L 201 van 31.7.2002, blz. 37 ).",
  "source": "EUR LEX"
}