{
  "url": "http://www.w3.org/1999/xhtml\">",
  "content": "L_2014251NL.01002401.xml 23.8.2014 NL Publicatieblad van de Europese Unie L 251/24 UITVOERINGSVERORDENING (EU) Nr. 918/2014 VAN DE COMMISSIE van 22 augustus 2014 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stof onvertakte vlinderferomonen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, onder c), Overwegende hetgeen volgt: (1) De werkzame stof onvertakte vlinderferomonen is in bijlage I bij Richtlijn 91/414/EEG van de Raad ( 2 ) opgenomen bij Richtlijn 2008/127/EG van de Commissie ( 3 ) volgens de procedure van artikel 24 ter van Verordening (EG) nr. 2229/2004 van de Commissie ( 4 ) . Sinds de vervanging van Richtlijn 91/414/EEG door Verordening (EG) nr. 1107/2009 wordt deze stof geacht krachtens die verordening te zijn goedgekeurd en is zij opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 5 ) . (2) Overeenkomstig artikel 25 bis van Verordening (EG) nr. 2229/2004 heeft de Europese Autoriteit voor voedselveiligheid (EFSA) op 13 december 2013 haar standpunt over het ontwerpevaluatieverslag voor onvertakte vlinderferomonen ( 6 ) aan de Commissie voorgelegd. De EFSA heeft haar standpunt over onvertakte vlinderferomonen aan de kennisgever meegedeeld, die door de Commissie is verzocht het ontwerpevaluatieverslag voor onvertakte vlinderferomonen te becommentariëren. Het ontwerpevaluatieverslag en het standpunt van de EFSA zijn door de lidstaten en de Commissie in het kader van het Permanent Comité voor planten, dieren, levensmiddelen en diervoeders onderzocht en op 11 juli 2014 goedgekeurd in de vorm van het evaluatieverslag van de Commissie voor onvertakte vlinderferomonen. (3) Er wordt bevestigd dat de werkzame stof onvertakte vlinderferomonen geacht moet worden krachtens Verordening (EG) nr. 1107/2009 te zijn goedgekeurd. (4) Onvertakte vlinderferomonen vormen een groep feromonen die natuurlijk geproduceerd worden door insecten van de orde der Leptidoptera. Zij delen een gemeenschappelijke structurele definitie en een gemeenschappelijk werkingsmechanisme. Het evaluatieverslag voor onvertakte vlinderferomonen (SANCO/2633/2008) bevat een lijst van afzonderlijke verbindingen met de gemeenschappelijke structurele definitie van onvertakte vlinderferomonen die in toegelaten gewasbeschermingsmiddelen voorkomen. Deze lijst wordt indien nodig aangepast. (5) Overeenkomstig artikel 13, lid 2, van Verordening (EG) nr. 1107/2009 in samenhang met artikel 6 en in het licht van de huidige wetenschappelijke en technische kennis is het nodig dat de goedkeuringsvoorwaarden voor onvertakte vlinderferomonen worden gewijzigd. Er moet met name om verdere bevestigende informatie worden gevraagd. (6) De bijlage bij Uitvoeringsverordening (EU) nr. 540/2011 moet daarom dienovereenkomstig worden gewijzigd. (7) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) nr. 540/2011 Deel A van de bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 augustus 2014. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 3 ) Richtlijn 2008/127/EG van de Commissie van 18 december 2008 tot wijziging van Richtlijn 91/414/EEG van de Raad teneinde verscheidene werkzame stoffen op te nemen ( PB L 344 van 20.12.2008, blz. 89 ). ( 4 ) Verordening (EG) nr. 2229/2004 van de Commissie van 3 december 2004 houdende nadere bepalingen voor de uitvoering van de vierde fase van het werkprogramma als bedoeld in artikel 8, lid 2, van Richtlijn 91/414/EEG van de Raad ( PB L 379 van 24.12.2004, blz. 13 ). ( 5 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 6 ) Europese Autoriteit voor voedselveiligheid. Conclusie over de intercollegiale toetsing van de risicobeoordeling van de werkzame stof onvertakte vlinderferomonen als bestrijdingsmiddel. EFSA Journal 2014; 12(1):3524. 537 blz., doi:10.2903/j.efsa.2014.3524. Online beschikbaar op: www.efsa.europa.eu/efsajournal BIJLAGE In deel A van de bijlage bij Uitvoeringsverordening (EU) nr. 540/2011 wordt rij 255 met betrekking tot de werkzame stof onvertakte vlinderferomonen vervangen door: Nummer Benaming, identificatienummers IUPAC-benaming Zuiverheid Datum van goedkeuring Geldigheidsduur Specifieke bepalingen „255 Onvertakte vlinderferomonen Evaluatieverslag (SANCO/2633/2008) Evaluatieverslag (SANCO/2633/2008) 1 september 2009 31 augustus 2019 DEEL A Mag alleen worden toegelaten voor gebruik als lokstof. DEEL B Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen moet rekening worden gehouden met de conclusies van het evaluatieverslag over onvertakte vlinderferomonen (SANCO/2633/2008) (en met name met de aanhangsels I en II), dat door het Permanent Comité voor planten, dieren, levensmiddelen en diervoeders is goedgekeurd. De gebruiksvoorwaarden moeten, indien nodig, risicobeperkende maatregelen omvatten. De kennisgever moet bevestigende informatie verstrekken over: 1. het genotoxisch profiel van de aldehydegroepverbindingen; 2. de blootstelling van mensen en milieu ten gevolge van de verschillende toepassingswijzen van onvertakte vlinderferomonen als gewasbeschermingsmiddel, in vergelijking met het natuurlijke achtergrondniveau van deze feromonen. De aanvrager moet uiterlijk op 31 december 2015 de in punt 1 bedoelde informatie en uiterlijk op 31 december 2016 de in punt 2 bedoelde informatie bij de Commissie, de lidstaten en de EFSA indienen.”.",
  "source": "EUR LEX"
}