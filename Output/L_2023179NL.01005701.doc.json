{
  "url": "http://www.w3.org/1999/xhtml\"><!--",
  "content": "L_2023179NL.01005701.xml 14.7.2023 NL Publicatieblad van de Europese Unie L 179/57 UITVOERINGSVERORDENING (EU) 2023/1452 VAN DE COMMISSIE van 13 juli 2023 tot instelling van een definitief antidumpingrecht op bepaalde continuglasvezelproducten van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 11, lid 2, Overwegende hetgeen volgt: 1. PROCEDURE 1.1. Voorafgaande onderzoeken en geldende maatregelen (1) Bij Uitvoeringsverordening (EU) nr. 248/2011 van de Raad ( 2 ) (“het oorspronkelijke onderzoek”) heeft de Raad een definitief antidumpingrecht ingesteld op bepaalde continuglasvezelproducten (“glasvezelversterkingen”, “het betrokken product” of “het onderzochte product”) van oorsprong uit de Volksrepubliek China (“de VRC”, “China” of “het betrokken land”). Het recht, gebaseerd op het schade opheffend prijsniveau, varieerde van 7,3 % tot 13,8 %. (2) Bij Uitvoeringsverordening (EU) nr. 1379/2014 van de Commissie ( 3 ) heeft de Commissie het oorspronkelijke antidumpingrecht naar aanleiding van een antisubsidieonderzoek en een gedeeltelijk tussentijds nieuw onderzoek van de antidumpingmaatregelen gewijzigd tot waarden die variëren van 0 % tot 19,9 %, en een bijkomend compenserend recht ingesteld dat varieert van 4,9 % tot 10,3 %. De resulterende gecombineerde compenserende en antidumpingmaatregelen varieerden van 4,9 % tot 30,2 %. (3) Bij Uitvoeringsverordening (EU) 2017/724 van de Commissie ( 4 ) heeft de Commissie, naar aanleiding van een nieuw onderzoek in verband met het vervallen van de antidumpingmaatregelen, besloten deze bij Uitvoeringsverordening (EU) nr. 1379/2014 ingestelde maatregelen te handhaven. (4) Bij Uitvoeringsverordening (EU) 2021/328 van de Commissie ( 5 ) heeft de Commissie, naar aanleiding van een nieuw onderzoek in verband met het vervallen van de compenserende maatregelen, besloten deze bij Uitvoeringsverordening (EU) nr. 1379/2014 ingestelde maatregelen te handhaven. (5) De resulterende gecombineerde compenserende en antidumpingmaatregelen variëren bijgevolg van 4,9 % tot 30,2 %. (6) Er gelden ook maatregelen ten aanzien van glasvezelversterkingen van oorsprong uit Egypte. De Commissie heeft bij Uitvoeringsverordening (EU) 2020/870 van de Commissie ( 6 ) naar aanleiding van een antisubsidieonderzoek een definitief compenserend recht op bepaalde continuglasvezelproducten van oorsprong uit Egypte ingesteld. Het recht, gebaseerd op de hoogte van de subsidiëring, bedroeg 13,1 %. 1.2. Opening van een nieuw onderzoek in verband met het vervallen van de maatregelen (7) Op 19 januari 2022 heeft de Commissie een verzoek ontvangen om een nieuw onderzoek in verband met het vervallen van de geldende antidumpingrechten, ingediend door de European Glass Fibre Producers Association (“de indiener van het verzoek”) namens de bedrijfstak van de Unie van continuglasvezelproducten in de zin van artikel 5, lid 4, van Verordening (EU) 2016/1036 (“de basisverordening”). (8) Op 21 april 2022 heeft de Commissie op grond van artikel 11, lid 2, van de basisverordening een nieuw onderzoek geopend in verband met het vervallen van de antidumpingmaatregelen die van toepassing zijn op de invoer in de Unie van glasvezelversterkingen van oorsprong uit de Volksrepubliek China. Zij heeft daartoe een bericht van opening gepubliceerd in het Publicatieblad van de Europese Unie (“bericht van opening”) ( 7 ) . (9) De reden voor dit verzoek om een nieuw onderzoek was dat het vervallen van de maatregelen waarschijnlijk zou leiden tot voortzetting van dumping en van schade voor de bedrijfstak van de Unie. 1.3. Tijdvak van het nieuwe onderzoek en beoordelingsperiode (10) Het onderzoek naar de voortzetting of herhaling van dumping had betrekking op de periode van 1 januari 2021 tot en met 31 december 2021 (hierna “tijdvak van het nieuwe onderzoek” of “TNO” genoemd). Het onderzoek van de ontwikkelingen die relevant zijn voor de beoordeling van de waarschijnlijkheid van voortzetting of herhaling van schade had betrekking op de periode van 1 januari 2018 tot het einde van het tijdvak van het nieuwe onderzoek (“de beoordelingsperiode”). 1.4. Belanghebbenden (11) In het bericht van opening is de belanghebbenden verzocht contact met de Commissie op te nemen om aan het onderzoek mee te werken. Daarnaast heeft de Commissie de indiener van het verzoek, andere haar bekende producenten in de Unie, de haar bekende producenten-exporteurs in de VRC, de autoriteiten van het betrokken land alsook de haar bekende importeurs en gebruikers specifiek van de opening van het nieuwe onderzoek in verband met het vervallen van de maatregelen in kennis gesteld en hen verzocht mee te werken. (12) De belanghebbenden zijn in de gelegenheid gesteld om opmerkingen te maken over de opening van het nieuwe onderzoek in verband met het vervallen van de maatregelen en een hoorzitting met de Commissie en/of de raadadviseur-auditeur in handelsprocedures aan te vragen. 1.5. Steekproeven (13) In het bericht van opening deelde de Commissie mee dat zij mogelijk een steekproef van de belanghebbenden zou samenstellen in overeenstemming met artikel 17 van de basisverordening. 1.5.1. Steekproef van producenten in de Unie (14) In het bericht van opening kondigde de Commissie aan dat zij een voorlopige steekproef van producenten in de Unie had samengesteld. De Commissie heeft de steekproef samengesteld op basis van de grootste representatieve productie- en verkoophoeveelheden van glasvezelversterkingen in het tijdvak van het nieuwe onderzoek die binnen de beschikbare tijd redelijkerwijs konden worden onderzocht. Deze steekproef bestond uit drie producenten in de Unie. De in de steekproef opgenomen producenten in de Unie vertegenwoordigden 76 % van de productie van de bedrijfstak van de Unie tijdens het tijdvak van het nieuwe onderzoek. Overeenkomstig artikel 17, lid 2, van de basisverordening heeft de Commissie de belanghebbenden verzocht opmerkingen te maken over de voorlopige steekproef. Er werden geen opmerkingen ontvangen. De steekproef is representatief voor de bedrijfstak van de Unie. 1.5.2. Steekproef van importeurs (15) Om te kunnen beslissen of een steekproef noodzakelijk was en, zo ja, deze te kunnen samenstellen, heeft de Commissie niet-verbonden importeurs verzocht de in het bericht van opening gevraagde informatie te verstrekken. (16) Eén niet-verbonden importeur heeft de gevraagde informatie geleverd en heeft ermee ingestemd om in de steekproef te worden opgenomen. Gezien het lage aantal heeft de Commissie besloten dat een steekproef niet noodzakelijk was. 1.5.3. Steekproef van producenten-exporteurs in de VRC (17) Om te kunnen beslissen of een steekproef noodzakelijk was en, zo ja, deze te kunnen samenstellen, heeft de Commissie alle bekende producenten-exporteurs in de VRC verzocht de in het bericht van opening gevraagde informatie te verstrekken. Bovendien heeft de Commissie de vertegenwoordiging van de Volksrepubliek China bij de Europese Unie gevraagd eventuele andere producenten-exporteurs die in deelname aan het onderzoek geïnteresseerd konden zijn, aan te wijzen en/of contact met hen op te nemen. (18) Eén producent-exporteur in het betrokken land verstrekte de gevraagde informatie binnen de in het bericht van opening vermelde termijn en stemde ermee in in de steekproef te worden opgenomen. Gezien het geringe aantal reacties heeft de Commissie besloten dat een steekproef niet noodzakelijk was. Zij heeft de enige producent-exporteur die antwoorden op de vragenlijst heeft ingediend en de vertegenwoordiging van de Volksrepubliek China bij de Europese Unie hiervan in kennis gesteld. De Commissie heeft geen opmerkingen ontvangen. 1.6. Beantwoording van de vragenlijst (19) De Commissie heeft de overheid van de VRC een vragenlijst toegezonden betreffende het bestaan van verstoringen van betekenis in de VRC in de zin van artikel 2, lid 6 bis, punt b), van de basisverordening. (20) De Commissie heeft vragenlijsten toegezonden aan de medewerkende producenten-exporteurs, de producenten in de Unie, gebruikers en importeurs. Dezelfde vragenlijsten waren op de dag van de opening van het onderzoek ook online ( 8 ) beschikbaar gesteld. (21) Van drie producenten in de Unie zijn antwoorden op de vragenlijst ontvangen. (22) De Commissie heeft geen antwoorden ontvangen van de medewerkende producent-exporteur, de Chinese overheid, de niet-verbonden importeur of de gebruikers. 1.7. Controle (23) Wegens het gebrek aan medewerking van de medewerkende producent-exporteur en overeenkomstig artikel 18 van de basisverordening heeft de Commissie haar analyse van de waarschijnlijkheid van voortzetting of herhaling van dumping gebaseerd op de beschikbare gegevens. Zij heeft gebruikgemaakt van de informatie in het verzoek om een nieuw onderzoek in verband met het vervallen van de maatregelen, de statistieken die beschikbaar zijn in de databanken van Comext en de Global Trade Atlas (“GTA”) en andere openbaar beschikbare bronnen. Alle belanghebbenden en de Chinese overheid zijn hiervan in kennis gesteld en hebben geen bezwaar gemaakt. (24) De Commissie verzamelde en controleerde alle gegevens die zij nodig achtte om vast te stellen of voortzetting of herhaling van schade waarschijnlijk was, en om het belang van de Unie vast te stellen. Krachtens artikel 16 van de basisverordening werden controles ter plaatse verricht bij de volgende ondernemingen: Producenten in de Unie — 3B-Fibreglass S.P.R.L., Brussel, België — European Owens Corning Fiberglas S.P.R.L., Brussel, België — Johns Manville Slovakia, a.s., Trnava, Slowakije 1.8. Vervolg van de procedure (25) Op 28 april 2023 heeft de Commissie de belangrijkste feiten en overwegingen meegedeeld op basis waarvan zij voornemens was de van kracht zijnde antidumpingrechten te handhaven. Alle partijen konden binnen een bepaalde termijn opmerkingen indienen ten aanzien van de mededeling van feiten en overwegingen. (26) De Commissie heeft de opmerkingen van belanghebbenden overwogen en, voor zover van toepassing, in aanmerking genomen. De partijen die hierom verzochten, werden gehoord. 2. ONDERZOCHT PRODUCT, BETROKKEN PRODUCT EN SOORTGELIJK PRODUCT 2.1. Onderzocht product (27) Het onderzochte product is hetzelfde als in het oorspronkelijke onderzoek en het vorige nieuwe onderzoek in verband met het vervallen van de maatregelen, namelijk gesneden glasvezelstrengen met een lengte van niet meer dan 50 mm; glasvezelrovings, met uitzondering van glasvezelrovings die worden geïmpregneerd en gecoat en een gloeiverlies van meer dan 3 % hebben (zoals vastgesteld volgens ISO-norm 1887); en matten van glasvezelfilamenten, met uitzondering van matten van glaswol, momenteel ingedeeld onder de GN-codes 7019 11 00, ex 7019 12 00 (Taric-codes 7019120022, 7019120025, 7019120026, 7019120039) en 7019 14 00 en 7019 15 00 ( 9 ) . De GN- en Taric-codes worden slechts ter informatie en onverminderd toekomstige wijzigingen van de tariefindeling vermeld. (28) Het betrokken product is de grondstof die in de composietenindustrie het vaakst wordt gebruikt om thermoplastische en thermohardende harsen te versterken. De daaruit resulterende composietmaterialen (met glasvezelfilamenten versterkte materialen) worden in een groot aantal bedrijfstakken gebruikt: vervoer (auto-industrie, zeevaart, ruimtevaart, militair materieel), elektrotechniek/elektronica, windenergie, de bouw, reservoirs/buizen, consumentenartikelen enz. 2.2. Betrokken product (29) Het betrokken product in dit onderzoek is het onderzochte product van oorsprong uit de VRC. 2.3. Soortgelijk product (30) Zoals vastgesteld in het oorspronkelijke onderzoek en in het vorige nieuwe onderzoek in verband met het vervallen van de maatregelen, is met dit nieuwe onderzoek in verband het vervallen van de maatregelen bevestigd dat de volgende producten dezelfde fysische, chemische en technische basiskenmerken hebben en voor dezelfde basisdoeleinden worden gebruikt: — het betrokken product; — het product dat in de VRC wordt geproduceerd en aldaar op de binnenlandse markt wordt verkocht, en — het in de Unie door de bedrijfstak van de Unie vervaardigde en verkochte product. (31) Deze producten worden dan ook beschouwd als soortgelijke producten in de zin van artikel 1, lid 4, van de basisverordening. 3. DUMPING (32) Overeenkomstig artikel 11, lid 2, van de basisverordening heeft de Commissie onderzocht of voortzetting of herhaling van dumping bij uitvoer uit de VRC waarschijnlijk is indien de geldende maatregel zou komen te vervallen. 3.1. Opmerkingen vooraf (33) Zoals vermeld in overweging 22 heeft geen enkele producent-exporteur uit de VRC aan het onderzoek meegewerkt. Derhalve deelde de Commissie de autoriteiten van de VRC mee dat zij wegens gebrek aan medewerking mogelijk artikel 18 van de basisverordening zou toepassen voor de vaststellingen met betrekking tot de VRC. Aangezien zij geen antwoord had ontvangen, besloot de Commissie artikel 18 toe te passen. (34) Daarom werden in overeenstemming met artikel 18 van de basisverordening de bevindingen met betrekking tot de waarschijnlijkheid van voortzetting of herhaling van dumping gebaseerd op de beschikbare gegevens, met name de in het verzoek om een nieuw onderzoek verstrekte informatie en de van de medewerkende partijen (d.w.z. de indiener van het verzoek en de in de steekproef opgenomen producenten in de Unie) tijdens het nieuwe onderzoek verkregen informatie. 3.2. Procedure voor de vaststelling van de normale waarde op grond van artikel 2, lid 6 bis, van de basisverordening voor de invoer van glasvezelversterkingen van oorsprong uit de VRC (35) Aangezien er ten tijde van de opening van het onderzoek voldoende bewijsmateriaal beschikbaar was dat met betrekking tot de VRC wees op het bestaan van verstoringen van betekenis in de zin van artikel 2, lid 6 bis, punt b), van de basisverordening, heeft de Commissie het onderzoek geopend op grond van artikel 2, lid 6 bis, van de basisverordening. (36) Om de informatie te verkrijgen die zij voor haar onderzoek met betrekking tot de vermeende verstoringen van betekenis nodig achtte, heeft de Commissie de Chinese overheid een vragenlijst toegezonden. Bovendien heeft de Commissie in punt 5.3.2 van het bericht van opening alle belanghebbenden uitgenodigd om binnen 37 dagen na de datum van bekendmaking van dat bericht van opening in het Publicatieblad van de Europese Unie hun standpunt kenbaar te maken, informatie in te dienen en ondersteunend bewijsmateriaal te verstrekken ten aanzien van de toepassing van artikel 2, lid 6 bis, van de basisverordening. De Chinese overheid heeft niet binnen de daarvoor gestelde termijn op de vragenlijst gereageerd en heeft evenmin opmerkingen ingediend over de toepassing van artikel 2, lid 6 bis, van de basisverordening. Vervolgens heeft de Commissie de Chinese overheid ervan in kennis gesteld dat zij overeenkomstig artikel 18 van de basisverordening de beschikbare gegevens zou gebruiken om de aanwezigheid van verstoringen van betekenis in de VRC vast te stellen. De Chinese overheid heeft in dit verband geen opmerkingen ingediend. (37) In punt 5.3.2 van het bericht van opening heeft de Commissie ook vermeld dat zij, gezien het beschikbare bewijsmateriaal, op grond van artikel 2, lid 6 bis, punt a), van de basisverordening mogelijk een passend representatief land moest kiezen teneinde de normale waarde vast te stellen aan de hand van niet-verstoorde prijzen of benchmarks. Volgens de informatie waarover de Commissie op dat tijdstip beschikte, werden Brazilië en Turkije aangewezen als de mogelijke representatieve landen voor de VRC. De Commissie heeft verder opgemerkt dat zij ook andere mogelijke passende landen zou onderzoeken overeenkomstig de criteria als bedoeld in artikel 2, lid 6 bis, punt a), eerste streepje, van de basisverordening. (38) Op 5 augustus 2022 heeft de Commissie de belanghebbenden door middel van een mededeling op de hoogte gebracht van de relevante bronnen die zij voornemens was te gebruiken om de normale waarde vast te stellen, met Turkije als het representatieve land. Ook informeerde zij de belanghebbenden dat zij de verkoopkosten, algemene kosten en administratiekosten (“VAA-kosten”) en de winst zou vaststellen op basis van de beschikbare informatie over de onderneming Türkiye Şişe Ve Cam Fabrikalari A.Ş., een producent in het representatieve land. Er werden geen opmerkingen ontvangen. 3.3. Normale waarde (39) Artikel 2, lid 1, van de basisverordening bepaalt het volgende: “De normale waarde is normaal gebaseerd op de prijzen die door onafhankelijke afnemers in het land van uitvoer in het kader van normale handelstransacties worden betaald of dienen te worden betaald”. (40) In artikel 2, lid 6 bis, punt a), van de basisverordening is evenwel bepaald: “Wanneer […] wordt vastgesteld dat het wegens het bestaan van verstoringen van betekenis in de zin van punt b) in het land van uitvoer niet passend is gebruik te maken van de binnenlandse prijzen en kosten in dat land, wordt de normale waarde uitsluitend berekend aan de hand van productie- en verkoopkosten waarin niet-verstoorde prijzen of benchmarks tot uitdrukking komen”, en “omvat [deze] een niet-verstoord en redelijk bedrag voor administratiekosten, verkoopkosten en algemene kosten en voor winst” (hierna wordt naar “administratiekosten, verkoopkosten en algemene kosten” verwezen met “VAA-kosten”). (41) Zoals hieronder nader toegelicht, heeft de Commissie in het onderhavige onderzoek geconcludeerd dat het op basis van het beschikbare bewijsmateriaal en gezien het gebrek aan medewerking van de Chinese overheid en de producenten-exporteurs juist was artikel 2, lid 6 bis, van de basisverordening toe te passen. 3.4. Bestaan van verstoringen van betekenis (42) In haar recente onderzoek betreffende de glasvezelsector in de VRC ( 10 ) heeft de Commissie vastgesteld dat er sprake was van verstoringen van betekenis in de zin van artikel 2, lid 6 bis, punt b), van de basisverordening. (43) In dat onderzoek heeft de Commissie vastgesteld dat er sprake is van aanzienlijk overheidsingrijpen in de VRC, dat leidt tot een verstoring van de effectieve toewijzing van middelen overeenkomstig de marktbeginselen ( 11 ) . De Commissie heeft met name geconcludeerd dat de Chinese overheid niet alleen nog steeds een aanzienlijk deel van de glasvezelsector, met inbegrip van glasvezelversterkingen, in handen heeft als bedoeld in artikel 2, lid 6 bis, punt b), eerste streepje, van de basisverordening ( 12 ) , maar zich ook kan mengen in de prijzen en kosten via overheidsaanwezigheid in ondernemingen zoals bedoeld in artikel 2, lid 6 bis, punt b), tweede streepje, van de basisverordening ( 13 ) . De Commissie heeft verder vastgesteld dat de aanwezigheid van de overheid op de financiële markten en het ingrijpen door de overheid op die markten, alsmede bij de verstrekking van grondstoffen en basisproducten, een aanvullend verstorend effect hebben op de markt. Inderdaad leidt het planningssysteem van de VRC er over de gehele linie toe dat er middelen worden geconcentreerd in sectoren die door de Chinese overheid als strategisch of anderszins politiek belangrijk zijn bestempeld, in plaats van dat allocatie overeenkomstig marktwerking plaatsvindt ( 14 ) . Bovendien heeft de Commissie geconcludeerd dat de Chinese faillissements- en eigendomswetgeving niet naar behoren functioneert in de zin van artikel 2, lid 6 bis, punt b), vierde streepje, van de basisverordening, en dus verstoringen veroorzaakt, met name wanneer in de VRC insolvente ondernemingen op de been worden gehouden en grondgebruiksrechten worden toegewezen ( 15 ) . In dezelfde geest heeft de Commissie vastgesteld dat er sprake was van verstoringen van loonkosten in de glasvezelsector, met inbegrip van glasvezelversterkingen, in de zin van artikel 2, lid 6 bis, punt b), vijfde streepje, van de basisverordening ( 16 ) , alsmede van verstoringen op de financiële markten in de zin van artikel 2, lid 6 bis, punt b), zesde streepje, van de basisverordening, met name wat betreft de toegang tot kapitaal voor ondernemingen in de VRC ( 17 ) . (44) Evenals in het voorafgaande onderzoek met betrekking tot de glasvezelsector in de VRC is de Commissie in het onderhavige onderzoek nagegaan of het wegens de aanwezigheid van verstoringen van betekenis in de zin van artikel 2, lid 6 bis, punt b), van de basisverordening al dan niet passend was om gebruik te maken van de binnenlandse prijzen en kosten in de VRC. Daartoe heeft zij gebruikgemaakt van het beschikbare bewijsmateriaal in het dossier, met inbegrip van het bewijsmateriaal in het verzoek, alsmede in het rapport ( 18 ) , dat gebaseerd is op openbaar beschikbare bronnen. Bij deze analyse is niet alleen gekeken naar het aanzienlijke overheidsingrijpen in de economie van de VRC in het algemeen, maar ook naar de specifieke marktsituatie in de bedrijfstak die het onderzochte product omvat. De Commissie heeft deze bewijselementen verder aangevuld met haar eigen onderzoek naar de verschillende criteria die relevant zijn om het bestaan van verstoringen van betekenis in de VRC te bevestigen, zoals die ook in het kader van haar eerdere onderzoek in dit verband zijn vastgesteld. (45) De indiener van het verzoek voerde in zijn verzoek aan dat de Chinese bedrijfstak voor glasvezelversterkingen wordt gekenmerkt door verstoringen van betekenis als gevolg van overheidsingrijpen in de economie in het algemeen, en in het bijzonder in de bedrijfstak van het onderzochte product. In het verzoek werd aangevoerd dat alle productiefactoren — grond, energie, kapitaal, grondstoffen en arbeid — in gelijke mate verstoord zijn omdat zij voorwerp zijn van ingrijpen door de Chinese overheid, wat uiteindelijk heeft geleid tot onaanzienlijke verstoringen in de Chinese bedrijfstak voor glasvezelversterkingen. (46) Ter ondersteuning van zijn standpunt verwees de indiener in zijn verzoek naar een aantal openbaar beschikbare informatiebronnen, zoals het rapport, het recente onderzoek van de Commissie naar de bedrijfstak voor geweven en/of gestikte stoffen van glasvezels en de daaruit voortvloeiende Verordening (EU) 2020/492, het 13e vijfjarenplan voor de ontwikkeling van de bouwmaterialenindustrie, het 13e vijfjarenplan voor de nationale economische en sociale ontwikkeling van de VRC, het 14e vijfjarenplan voor nationale economische en sociale ontwikkeling en doelstellingen op lange termijn voor 2035, alsook de industriestrategie “Made in China 2025”. (47) Op basis hiervan werd in het verzoek benadrukt dat de Chinese overheid de grote meerderheid van de grote Chinese producenten van glasvezelversterkingen in handen heeft, alsook de toeleveranciers en de downstreamgebruikers. De twee grootste Chinese producenten van glasvezelversterkingen, CPIC en Jushi, zijn grote conglomeraten in handen van de staat. De brancheorganisatie, de China Building Materials Federation, is onderhevig aan de sturing en het toezicht van de Commissie voor toezicht op en beheer van staatsdeelnemingen. De voorzitter van de raad van bestuur van Jushi en de vicevoorzitter van CNBM, de moedermaatschappij van Jushi, bekleden beide de functie van vicevoorzitter in de China Building Materials Federation. (48) Het hoge niveau van overheidsingrijpen in de bedrijfstak voor glasvezelversterkingen en de hoge mate van staatseigendom in de bedrijfstak beletten zelfs particuliere producenten om onder marktvoorwaarden te opereren. (49) De richting die de Chinese economie opgaat, wordt in grote mate bepaald door een uitgebreid planningssysteem waarin prioriteiten en doelen worden gesteld waarop de centrale en de lokale overheid zich moeten concentreren. De plannen, zoals het 13e vijfjarenplan voor de ontwikkeling van de bouwmaterialenindustrie, het ontwikkelingsplan voor slimme productie (2016-2020), het 13e vijfjarenplan voor de nationale economische en sociale ontwikkeling van de VRC, het 14e vijfjarenplan voor nationale economische en sociale ontwikkeling en doelstellingen op lange termijn voor 2035, alsook de strategie “Made in China 2025”, sporen overheidsinstanties op alle niveaus en financiële instellingen in handen van de overheid aan de vooruitgang van de bedrijfstak voor glasvezelversterkingen in de VRC te bevorderen. In het kader van het 14e vijfjarenplan wil de Chinese overheid zich concentreren op nieuwe materialen bij het opzetten van een nieuwe pijler van het industriële systeem en is zij voornemens de industriële investeringsfondsen ten volle te benutten en de financieringsgaranties en risicocompensatie te verhogen. Het planningssysteem in de VRC verhindert derhalve dat de vrije marktwerking de boventoon kan voeren in de bedrijfstak voor glasvezelversterkingen. (50) Ondernemingen in de sectoren “nieuwe materialen” — waaronder glasvezelversterkingen — profiteren van tal van steunregelingen, waaronder beleid inzake financiële ondersteuning, een financiële en fiscale voorkeursbehandeling, steun op het gebied van O & O enz. (51) De kosten van grondstoffen, zoals kaolien en dolomiet, zijn niet door vrije marktwerking tot stand gekomen, aangezien de productie van deze grondstoffen voorwerp is van staatssteun in de VRC; er is sprake van betekenisvolle systemische verstoringen met betrekking tot toegang tot kapitaal, grond en arbeid. Het recente antisubsidieonderzoek van de Commissie naar de invoer van glasvezelversterkingen uit de VRC heeft uitgewezen dat de Chinese producenten van glasvezelversterkingen profiteerden van preferentiële toegang tot grond en van preferentiële leningen, zowel van staatsbanken als van particuliere banken ( 19 ) . (52) De Chinese overheid heeft geen opmerkingen ingediend of bewijsmateriaal verstrekt ter ondersteuning of weerlegging van het bestaande bewijsmateriaal in het dossier en over de aanwezigheid van verstoringen van betekenis en/of de geschiktheid van de toepassing van artikel 2, lid 6 bis, van de basisverordening in het onderhavige geval. (53) De Chinese overheid heeft nog steeds een aanzienlijk deel van de bedrijfstak voor glasvezelversterkingen in handen of heeft hier zeggenschap over in de zin van artikel 2, lid 6 bis, punt b), eerste streepje, van de basisverordening. Aangezien de Chinese exporteurs van het onderzochte product geen medewerking verleenden, kon de exacte verhouding tussen de producenten in particuliere en in overheidseigendom niet worden vastgesteld. Niettemin werd in het onderzoek bevestigd dat de drie grootste producenten in de bedrijfstak voor glasvezelversterkingen, namelijk Jushi, Taishan Glassfiber en CPIC, ofwel volledig in handen van de staat zijn, of dat de staat er een meerderheidsbelang in heeft. Deze drie producenten vertegenwoordigen ongeveer 75 % van de Chinese producenten van glasvezelversterkingen. (54) Zowel staats- als particuliere ondernemingen in de bedrijfstak voor glasvezelversterkingen staan onder beleidstoezicht en krijgen beleidsadvies. De meest recente Chinese beleidsdocumenten met betrekking tot de bedrijfstak voor glasvezelversterkingen bevestigen dat de Chinese overheid belang blijft hechten aan de bedrijfstak en voornemens is in de bedrijfstak in te grijpen om die vorm te geven in overeenstemming met het overheidsbeleid. Dit blijkt bijvoorbeeld uit het 14e vijfjarenplan voor de ontwikkeling van de grondstoffenindustrie, waarin de bedrijfstak, met name glasvezels voor speciale doeleinden, wordt vermeld bij de materialen waarvoor het plan de technologische innovatie beleidsmatig zal ondersteunen ( 20 ) . Ook worden glasvezels in de Catalogus van richtsnoeren voor de structurele aanpassing van de industrie (versie van 2019) ( 21 ) en de Catalogus van richtsnoeren voor belangrijke nieuwe materialen die in aanmerking komen voor eerste gebruiks-/demonstratieprogramma’s (versie van 2021) genoemd onder de aangemoedigde sectoren ( 22 ) . . (55) Ook op provinciaal niveau zijn voorbeelden te vinden van het voornemen van de Chinese autoriteiten om toezicht te houden op en sturing te geven aan de ontwikkelingen van de sector, zoals in Shandong, een provincie die specifiek met betrekking tot de sectoren glasvezels en composietmaterialen voornemens is “toonaangevende ondernemingen die de ruggengraat van de sector vormen, een invloedrijk merk voeren en een grote aantrekkingskracht, sterke integratiecapaciteiten en een stuwend effect op industrieketens en -clusters hebben, actief te bevorderen, en sector-, regio- en eigenaar-overschrijdende fusies en reorganisaties van ondernemingen te ondersteunen”, en “hoogwaardige glasvezels en producten te ontwikkelen [en] de ontwikkeling van ultrafijne, zeer sterke, zeer elastische, alkalibestendige, laag-diëlektrische glasvezels, glasvezels met een lage expansie, glasvezels met een hoog gehalte aan siliciumdioxide, afbreekbare glasvezels, glasvezels met een speciaal gevormde doorsnede en andere hoogwaardige glasvezels en glasvezelproducten aan te moedigen. Daarbij ligt de nadruk op de behoeften met betrekking tot elektronische informatie, ruimtevaart, nieuwe energie, grootschalige fokkerijen, tuinbouwkassen en andere gebieden, onderzoek naar en ontwikkeling en bevordering van glasvezelversterkte thermoplastische en thermisch geharde composietproducten, en glasvezelcomposietroosters voor infrastructuurprojecten” ( 23 ) . Het 14e vijfjarenplan voor de ontwikkeling van strategische en opkomende industrieën voorziet evenzeer in “uitbreiding van de industriële ketens voor hoogwaardige glasvezels en composietmaterialen” en “versnelde aanleg van projecten zoals de […] productielijn voor hoogwaardige glasvezels met een jaarlijkse productie van 150 000 ton; en van de productiebasis van ultrafijne glasvezels en composietmaterialen, om de productiecapaciteit van hoogwaardige glasvezels en composietmaterialen te vergroten” ( 24 ) . De nadruk op glasvezels komt ook naar voren in planningsdocumenten van andere provincies, zoals Guangxi ( 25 ) , Hubei ( 26 ) en Zhejiang ( 27 ) . (56) Wat betreft de mogelijkheid van de Chinese overheid zich via overheidsaanwezigheid in bedrijven in de prijzen en kosten te mengen in de zin van artikel 2, lid 6 bis, punt b), tweede streepje, van de basisverordening, geldt dat vele producenten van het onderzochte product op hun websites uitdrukkelijk melding maken van partijopbouwende activiteiten, partijleden onder de directieleden hebben en hun banden met de CCP onderstrepen. (57) Zo is de voorzitter van de raad van bestuur van Jushi tevens de adjunct-secretaris van het partijcomité bij de CNBM ( 28 ) . Evenzo bekleedt de voorzitter van de raad van bestuur van Sinoma Science and Technology, de houdstermaatschappij van Taishan Fiberglass, de functie van secretaris van het partijcomité, terwijl de directeur van Sinoma Science and Technology de adjunct-secretaris van het partijcomité is ( 29 ) . Bij CPIC bekleedt de vicevoorzitter van de raad van bestuur en de uitvoerend directeur tegelijkertijd de functie van adjunct-secretaris van het partijcomité, terwijl de groepsvoorzitter van het moederbedrijf van het CPIC tevens secretaris van het partijcomité is en de vicevoorzitter van de groep ook adjunct-secretaris van dat comité is ( 30 ) . (58) Bovendien wordt in artikel 195 van de statuten van Jushi uitdrukkelijk voorzien in rechtstreeks toezicht van de partij op essentiële bedrijfsaangelegenheden: “het partijcomité van de onderneming bespreekt en beslist over de belangrijkste bedrijfsaangelegenheden in overeenstemming met de voorschriften”, waarbij het partijcomité voornamelijk tot taak heeft “belangrijke kwesties aangaande de bedrijfsvoering van de onderneming te bestuderen en te bespreken, en de aandeelhoudersvergadering, de raad van bestuur, de raad van toezichthouders en de directie te ondersteunen bij de uitoefening van hun bevoegdheden overeenkomstig de wet”, alsook “het leiderschap en de controle over de selectie en aanstelling van het personeel van de onderneming te versterken en goed werk te leveren bij de opbouw van de directie, het kader en de talentenpool van de onderneming” ( 31 ) . (59) Voorts vierde Taishan Fiberglass de 99e verjaardag van de oprichting van de CCP, waarbij de secretaris van het partijcomité van de onderneming een toespraak hield: “Taishan Fiberglass heeft altijd de koers van de partij gevolgd, de “twee componenten” nageleefd en zich steeds aangesloten bij de partijopbouwende werkzaamheden van de groep met betrekking tot “één verhaal”, “vier integraties” en “vier moderniseringen en integraties” en andere aspecten van partijopbouw” ( 32 ) . (60) Voorts wordt in de bedrijfstak voor glasvezelversterkingen een beleid gevoerd dat discrimineert ten gunste van binnenlandse producenten of dat anderszins de markt beïnvloedt in de zin van artikel 2, lid 6 bis, punt b), derde streepje, van de basisverordening. Hoewel het industriebeleid doorgaans betrekking heeft op tal van bedrijfstakken en niet uitsluitend op de bedrijfstak voor glasvezelversterkingen, is die bedrijfstak onderworpen aan talrijke plannen, richtsnoeren, richtlijnen en andere beleidsdocumenten op nationaal, regionaal en gemeentelijk niveau (zie ook de overwegingen 47 en 48). Dat beleid druist soms regelrecht in tegen de marktkrachten, bijvoorbeeld het driejarig actieplan van Guangxi inzake strategische en opkomende industrieën, waarin de toekomstige productievolumes en groeipercentages op administratief niveau worden vastgesteld: “tegen 2023 zal de productiewaarde van de sector nieuwe materialen oplopen tot 133 miljard RMB en de toegevoegde waarde tot 44 miljard RMB” ( 33 ) . (61) Samengevat heeft de Chinese overheid maatregelen getroffen om marktdeelnemers ertoe te bewegen zich aan de doelstellingen van het overheidsbeleid te houden, namelijk om aangemoedigde bedrijfstakken te ondersteunen, waaronder de productie van de belangrijkste basisproducten voor de vervaardiging van het onderzochte product. Dergelijke maatregelen belemmeren de vrije marktwerking. (62) Uit het onderhavige onderzoek is niet gebleken dat de discriminerende toepassing of ontoereikende handhaving van faillissements- en eigendomswetgeving overeenkomstig artikel 2, lid 6 bis, punt b), vierde streepje, van de basisverordening in de bedrijfstak voor glasvezelversterkingen als bedoeld in overweging 43 geen gevolgen zou hebben voor de producenten van het onderzochte product. (63) De bedrijfstak voor glasvezelversterkingen wordt ook beïnvloed door de verstoringen van loonkosten in de zin van artikel 2, lid 6 bis, punt b), vijfde streepje, van de basisverordening, zoals reeds vermeld in overweging 43. Deze sector staat derhalve zowel direct (bij het vervaardigen van het onderzochte product of de belangrijkste basisproducten) als indirect (bij het krijgen van toegang tot kapitaal of basisproducten van ondernemingen die in de VRC aan hetzelfde arbeidsrechtstelsel onderworpen zijn) bloot aan verstoringen. (64) Bovendien is in het onderhavige onderzoek geen bewijsmateriaal overgelegd waaruit blijkt dat de bedrijfstak voor glasvezelversterkingen niet wordt beïnvloed door overheidsingrijpen in het financiële stelsel in de zin van artikel 2, lid 6 bis, punt b), zesde streepje, van de basisverordening, zoals reeds vermeld in overweging 43. Daarom leidt het aanzienlijke overheidsingrijpen in het financiële stelsel ertoe dat de marktomstandigheden op alle niveaus sterk worden beïnvloed. (65) Tot slot herinnert de Commissie eraan dat voor de productie van het onderzochte product een aantal basisproducten nodig is. Wanneer de producenten van het onderzochte product deze basisproducten inkopen of daarvoor een contract sluiten, zijn de prijzen die worden betaald (en die als hun kosten worden geregistreerd) blootgesteld aan dezelfde systemische verstoringen als hierboven genoemd. Zo maken leveranciers van basisproducten gebruik van arbeid die aan de verstoringen onderhevig is, zij kunnen geld lenen dat onderhevig is aan de verstoringen in de financiële sector/kapitaaltoewijzing. Daarnaast zijn zij onderworpen aan het planningssysteem dat op alle niveaus van de overheid en op alle sectoren van toepassing is. (66) Dientengevolge zijn niet alleen de binnenlandse verkoopprijzen van het onderzochte product ongeschikt om te worden gebruikt in de zin van artikel 2, lid 6 bis, punt a), van de basisverordening, maar geldt dat ook voor alle kosten voor basisproducten (waaronder grondstoffen, energie, grond, financiering, arbeid enz.), omdat de prijsvorming ervan wordt beïnvloed door aanzienlijk overheidsingrijpen, zoals beschreven in de delen I en II van het rapport. Het overheidsingrijpen dat met betrekking tot de toewijzing van kapitaal, grond, arbeid, energie en grondstoffen is beschreven, vindt namelijk plaats in de gehele VRC. Dit betekent bijvoorbeeld dat een basisproduct dat zelf in de VRC is geproduceerd door de combinatie van een reeks productiefactoren aan verstoringen van betekenis onderhevig is. Hetzelfde geldt voor het basisproduct van het basisproduct enz. (67) Noch de Chinese overheid, noch de producenten-exporteurs hebben in het kader van het onderhavige onderzoek bewijsmateriaal of argumenten van het tegendeel aangedragen. (68) Samengevat is uit het beschikbare bewijsmateriaal gebleken dat de prijzen en kosten van het onderzochte product, waaronder de kosten van grondstoffen, energie en arbeid, niet door vrije marktwerking tot stand zijn gekomen omdat zij worden beïnvloed door aanzienlijk overheidsingrijpen in de zin van artikel 2, lid 6 bis, punt b), van de basisverordening, zoals blijkt uit de daadwerkelijke of mogelijke gevolgen van een of meer van de daarin genoemde relevante factoren. Op grond daarvan en gezien het gebrek aan medewerking van de Chinese overheid is de Commissie tot de conclusie gekomen dat het in dit geval niet passend is om voor de vaststelling van de normale waarde gebruik te maken van de binnenlandse prijzen en kosten. Bijgevolg heeft de Commissie de normale waarde uitsluitend berekend aan de hand van productie- en verkoopkosten waarin niet-verstoorde prijzen of benchmarks tot uitdrukking komen, dat wil zeggen in dit geval aan de hand van de overeenkomstige productie- en verkoopkosten in een passend representatief land, in overeenstemming met artikel 2, lid 6 bis, punt a), van de basisverordening en zoals wordt toegelicht in het volgende punt. 3.5. Representatief land 3.5.1. Algemene opmerkingen (69) De keuze voor het representatieve land is gemaakt op basis van de volgende criteria uit hoofde van artikel 2, lid 6 bis, van de basisverordening: — een niveau van economische ontwikkeling vergelijkbaar met dat van de VRC. Hiervoor heeft de Commissie landen gebruikt met een bruto nationaal inkomen per hoofd van de bevolking dat volgens de databank van de Wereldbank vergelijkbaar is met dat van de VRC ( 34 ) ; — productie van het onderzochte product in dat land ( 35 ) ; — beschikbaarheid van relevante openbare gegevens in het representatieve land; — wanneer er sprake is van meer dan één mogelijk representatief land, moet, indien van toepassing, de voorkeur worden gegeven aan het land met een toereikend niveau van sociale en milieubescherming. (70) Zoals toegelicht in overweging 38 heeft de Commissie op 5 augustus 2022 een mededeling voor het dossier bekendgemaakt aangaande de bronnen voor de vaststelling van de normale waarde. In die mededeling heeft de Commissie de feiten en het bewijsmateriaal beschreven die ten grondslag liggen aan de relevante criteria en de belanghebbenden in kennis gesteld van haar voornemen om Turkije in dit geval als een passend representatief land aan te merken indien het bestaan van verstoringen van betekenis in overeenstemming met artikel 2, lid 6 bis, van de basisverordening zou worden bevestigd. (71) Overeenkomstig de criteria van artikel 2, lid 6 bis, van de basisverordening heeft de Commissie Turkije aangemerkt als een land met een vergelijkbaar niveau van economische ontwikkeling als de VRC. Turkije wordt door de Wereldbank op basis van het bruto nationaal inkomen ingedeeld als “hogermiddeninkomensland”. Bovendien werd Turkije geïdentificeerd als een land waar het onderzochte product wordt geproduceerd en waar onmiddellijk relevante gegevens beschikbaar zijn. (72) Tot slot hoefde er — gezien het gebrek aan medewerking en aangezien was vastgesteld dat Turkije op grond van alle voornoemde factoren een passend representatief land was — geen beoordeling van het niveau van sociale en milieubescherming plaats te vinden conform artikel 2, lid 6 bis, punt a), eerste streepje, laatste zin, van de basisverordening. 3.5.2. Conclusie (73) Bij gebrek aan medewerking heeft de Commissie, zoals voorgesteld in het verzoek om een nieuw onderzoek in verband met het vervallen van de maatregelen en aangezien Turkije voldeed aan de criteria van artikel 2, lid 6 bis, punt a), eerste streepje, van de basisverordening, Turkije als passend representatief land geselecteerd. 3.6. Bronnen voor de vaststelling van niet-verstoorde kosten (74) In de mededeling over de beoogde relevante bronnen voor de vaststelling van de normale waarde heeft de Commissie de productiefactoren vermeld, zoals materialen, energie en arbeid, die de producenten-exporteurs gebruiken bij de productie van het onderzochte product. De Commissie heeft ook verklaard dat zij, voor de berekening van de normale waarde overeenkomstig artikel 2, lid 6 bis, punt a), van de basisverordening, gebruik zou maken van de Global Trade Atlas (“GTA”) om de niet-verstoorde kosten van de meeste productiefactoren, met name de grondstoffen, vast te stellen. Bovendien heeft de Commissie verklaard dat zij gebruik zou maken van het Turks instituut voor statistiek (TurkStat) om niet-verstoorde kosten voor arbeid ( 36 ) en energie ( 37 ) vast te stellen. (75) De Commissie heeft de belanghebbenden ook geïnformeerd dat zij, bij gebrek aan medewerking van de Chinese exporteurs, een waarde voor overhead-productiekosten en hulpstoffen in aanmerking had genomen om de kosten te dekken die niet in de bovengenoemde productiefactoren waren opgenomen. De Commissie heeft voor elke categorie glasvezelversterkingen het aandeel van de overhead-productiekosten en de hulpstoffen in de directe productiekosten vastgesteld op basis van de gegevens die de indieners in hun verzoek om een nieuw onderzoek hebben verstrekt. (76) Tot slot verklaarde de Commissie dat zij voor het vaststellen van de VAA-kosten en winst gebruik zou maken van de financiële gegevens van een Turkse producent van het onderzochte product, zoals uiteengezet in overweging 38. 3.7. Niet-verstoorde kosten en benchmarks 3.7.1. Productiefactoren (77) Rekening houdend met alle op het verzoek gebaseerde informatie en later door de indiener van het verzoek ingediende informatie werden de volgende productiefactoren en hun bronnen geïdentificeerd met het oog op de vaststelling van de normale waarde overeenkomstig artikel 2, lid 6 bis, punt a), van de basisverordening: Tabel 1 Productiefactoren van bepaalde continuglasvezelproducten Productiefactor Code basisproduct Bronnen Niet-verstoorde waarde (in CNY) Maateenheid Grondstoffen Kaolien 25070020 Global Trade Atlas (GTA) ( 38 ) 1,04 kg Dolomiet 251810 , 251820 GTA 2,03 kg Kalksteen 2521 GTA 5,8 kg Siliciumdioxide 250510 GTA 0,31 kg Platina 711011 GTA 224,24 g Rodium 711031 GTA 2 721,49 g Bindmiddel, zuurstof, reserveonderdelen, verpakking % van directe kosten % Arbeid Directe arbeid n.v.t. TurkStat ( 39 ) 28,16 uur Energie Elektriciteit n.v.t. TurkStat ( 40 ) 0,52 kWh Aardgas n.v.t. TurkStat ( 40 ) 165,95 m 3 3.7.2. Grondstoffen (78) Met het oog op de vaststelling van de niet-verstoorde prijs van grondstoffen als geleverd aan de fabriekspoort van een producent in het representatieve land, heeft de Commissie als basis gebruikgemaakt van de gewogen gemiddelde invoerprijs voor het representatieve land zoals vermeld in de GTA, waarbij invoerrechten werden opgeteld. Een invoerprijs in het representatieve land werd vastgesteld als het gewogen gemiddelde van de eenheidsprijzen van de invoer uit alle derde landen met uitzondering van de VRC en de in bijlage I bij Verordening (EU) 2015/755 van het Europees Parlement en de Raad ( 41 ) genoemde landen die geen lid zijn van de WTO. (79) De Commissie heeft besloten de invoer uit de VRC in het representatieve land uit te sluiten, aangezien zij in punt 3.4 tot de conclusie is gekomen dat het niet passend is om de binnenlandse prijzen en kosten in de VRC te gebruiken wegens de aanwezigheid van verstoringen van betekenis in de zin van artikel 2, lid 6 bis, punt b), van de basisverordening. Aangezien er geen bewijsmateriaal is waaruit blijkt dat dezelfde verstoringen niet gelijkelijk gevolgen hebben voor de voor de uitvoer bestemde producten, was de Commissie van mening dat die verstoringen gevolgen hebben gehad voor de uitvoerprijzen. Na de invoer uit de VRC in het representatieve land te hebben uitgesloten, bleef het volume van de invoer uit andere derde landen representatief. (80) De Commissie heeft het aandeel hulpstoffen in de directe productiekosten in het tijdvak van het nieuwe onderzoek berekend. De hulpstoffen omvatten de kosten van bindmiddelen, zuurstof, reserveonderdelen en verpakkingsmateriaal. Om een niet-verstoorde waarde voor deze kostencomponenten vast te stellen, heeft de Commissie — bij gebrek aan medewerking van de producenten-exporteurs — overeenkomstig artikel 18 van de basisverordening gebruikgemaakt van de beschikbare gegevens. Deze percentages, die specifiek waren voor elke categorie glasvezelversterkingen, werden vervolgens toegepast op de niet-verstoorde waarde van de productiekosten om de niet-verstoorde waarde van de hulpstoffen te verkrijgen. (81) Normaliter moeten bij de invoerprijzen van grondstoffen ook de prijzen voor binnenlands vervoer worden opgeteld. Gezien het gebrek aan medewerking en de aard van dit nieuwe onderzoek in verband met het vervallen van de maatregelen, dat bedoeld is om vast te stellen of de dumping in het tijdvak van het nieuwe onderzoek werd voortgezet of zich opnieuw zou kunnen voordoen en niet om de exacte omvang daarvan te bepalen, heeft de Commissie echter besloten dat een correctie voor binnenlands vervoer niet nodig is. Dergelijke correcties zouden slechts leiden tot een verhoging van de normale waarde en derhalve van de dumpingmarge. 3.7.3. Arbeid (82) De Commissie heeft de benchmark voor loonkosten in het representatieve land vastgesteld aan de hand van beschikbare gegevens van het Turks instituut voor statistiek (TurkStat). TurkStat publiceert uitvoerige informatie over lonen in verschillende economische sectoren in Turkije. De Commissie heeft de beschikbare statistieken voor 2020 gebruikt voor de gemiddelde loonkosten in de glasvezelsector (categorie 23 overeenkomstig NACE 2.0) ( 42 ) . De daaruit voortvloeiende kosten per uur voor 2020 werden vervolgens geïndexeerd op basis van de gemiddelde producentenprijsindex in het tijdvak van het nieuwe onderzoek. 3.7.4. Elektriciteit (83) TurkStat maakt de elektriciteitsprijs voor bedrijven in Turkije elk halfjaar bekend. De Commissie heeft de laatste beschikbare gegevens over de elektriciteitsprijzen voor industriële eindgebruikers in Turkije ( 43 ) gebruikt voor de periode van 1 januari 2021 tot en met 31 december 2021 (“het tijdvak van het nieuwe onderzoek”). Omdat de informatie over de gemiddelde prijzen voor eindgebruikers alle belastingen omvatte, heeft de Commissie de btw buiten beschouwing gelaten in de berekening van de gemiddelde prijs voor eindgebruikers. 3.7.5. Aardgas (84) TurkStat maakt de prijs van aardgas voor bedrijven (industriële gebruikers) in Turkije elk halfjaar bekend. De Commissie heeft de laatste beschikbare gegevens over de aardgasprijzen voor industriële eindgebruikers in Turkije ( 44 ) gebruikt voor het tijdvak van het nieuwe onderzoek. Omdat de informatie over de gemiddelde prijzen voor eindgebruikers alle belastingen omvatte, heeft de Commissie de btw buiten beschouwing gelaten in de berekening van de gemiddelde prijs voor eindgebruikers. 3.7.6. Overhead-productiekosten, VAA-kosten, winst en afschrijving (85) Artikel 2, lid 6 bis, punt a), van de basisverordening luidt: “De door berekening vastgestelde normale waarde omvat een niet-verstoord en redelijk bedrag voor administratiekosten, verkoopkosten en algemene kosten en voor winst”. Bovendien werd, zoals uiteengezet in overweging 80, een waarde voor de overhead-productiekosten vastgesteld om de kosten te dekken die niet in de bovengenoemde productiefactoren waren opgenomen. (86) Om een niet-verstoorde waarde voor de overhead-productiekosten vast te stellen, heeft de Commissie — bij gebrek aan medewerking van de Chinese producenten-exporteurs — overeenkomstig artikel 18 van de basisverordening gebruikgemaakt van de beschikbare gegevens. Daarom heeft de Commissie het aandeel van de overhead-productiekosten in de totale directe productiekosten vastgesteld op basis van de door de indiener van het verzoek verstrekte gegevens. De overhead-productiekosten omvatten de kosten van afval, indirecte arbeid, onderhoud en afschrijving van materiële vaste activa. Deze percentages, die specifiek waren voor elke categorie glasvezelversterkingen, werden vervolgens toegepast op de niet-verstoorde waarde van de productiekosten om de niet-verstoorde waarde van de overhead-productiekosten per categorie geproduceerde glasvezelversterkingen te verkrijgen. (87) Voor de vaststelling van een niet-verstoord en redelijk bedrag voor VAA-kosten en winst is de Commissie uitgegaan van de meest recente beschikbare financiële gegevens voor een producent in Turkije die in de mededeling bij het dossier over de relevante bronnen was geïdentificeerd als actieve en winstgevende producent van glasvezelversterkingen in het tijdvak van het nieuwe onderzoek. Voor de volgende onderneming zijn de financiële gegevens gebruikt die openbaar beschikbaar zijn op de website van de onderneming: — Türkiye Şişe Ve Cam Fabrikalari A.Ş. (boekjaar 2021) ( 45 ) . 3.8. Berekening van de normale waarde (88) Op basis van het voorgaande heeft de Commissie de normale waarde overeenkomstig artikel 2, lid 6 bis, punt a), van de basisverordening per categorie glasvezelversterkingen af fabriek berekend. (89) Eerst heeft de Commissie de niet-verstoorde productiekosten vastgesteld. Wegens het gebrek aan medewerking van de producenten-exporteurs heeft de Commissie zich gebaseerd op de informatie die de indiener in het verzoek om een nieuw onderzoek heeft verstrekt over het verbruik van elke productiefactor (materialen, energie en arbeid) voor de productie van het onderzochte product. (90) Toen de niet-verstoorde productiekosten waren vastgesteld, heeft de Commissie de overhead-productiekosten, de kosten van hulpstoffen, de VAA-kosten en de winst erbij opgeteld zoals vermeld in de overwegingen 80 en 85 tot en met 87. De Commissie heeft bij de niet-verstoorde productiekosten de volgende elementen opgeteld: — kosten van hulpstoffen en overhead-productiekosten zoals vastgesteld in de overwegingen 80 en 86; — VAA-kosten en andere kosten, die goed waren voor 16,8 % van de kosten van verkochte goederen van de onderneming Türkiye Şişe Ve Cam Fabrikalari A.Ş., en — de winst, die 36,74 % van de door Türkiye Şişe Ve Cam Fabrikalari A.Ş. gerealiseerde kosten van verkochte goederen in het boekjaar 2021 bedroeg. (91) Hoewel er naar aanleiding van de bekendmaking van de mededeling in het dossier over de relevante bronnen in dit verband geen opmerkingen werden ontvangen, merkte de Commissie op dat de onderneming Türkiye Şişe Ve Cam Fabrikalari A.Ş. in vergelijking met 2021 relatief hoge inkomsten en winst boekte in vergelijking met 2020. Zelfs indien de winst van dezelfde onderneming voor 2020 (10,4 %) werd gebruikt voor de vaststelling van de normale waarde, zou dat evenwel niets afdoen aan de bevinding dat de Chinese uitvoer van glasvezelversterkingen naar de Unie in het tijdvak van het nieuwe onderzoek plaatsvond tegen prijzen onder de normale waarde. 3.9. Uitvoerprijs (92) Bij gebrek aan medewerking van producenten-exporteurs uit de VRC werd de uitvoerprijs vastgesteld op basis van de aan Eurostat-gegevens ontleende cif-prijs, gecorrigeerd tot het niveau af fabriek. Op de cif-prijs werden aldus de kosten van het zeevervoer, het binnenlands vervoer en de afhandeling door de douane in de EU in mindering gebracht. Deze kosten waren gebaseerd op gegevens die de indieners in hun verzoek om een nieuw onderzoek hadden verstrekt. 3.10. Vergelijking (93) De Commissie heeft de overeenkomstig artikel 2, lid 6 bis, punt a), van de basisverordening door berekening vastgestelde normale waarde per categorie glasvezelversterkingen vergeleken met de uitvoerprijs af fabriek zoals hierboven vastgesteld. 3.11. Dumpingmarges (94) Op basis daarvan bedroegen de gewogen gemiddelde dumpingmarges, uitgedrukt in procenten van de cif-prijs, grens Unie, vóór inklaring, 50 % tot 54 %. Derhalve werd geconcludeerd dat de dumping in het tijdvak van het nieuwe onderzoek werd voortgezet. 4. WAARSCHIJNLIJKHEID VAN VOORTZETTING VAN DUMPING (95) Na te hebben vastgesteld dat in het tijdvak van het nieuwe onderzoek sprake was van dumping, is de Commissie, in overeenstemming met artikel 11, lid 2, van de basisverordening, nagegaan of voortzetting van dumping waarschijnlijk zou zijn indien de maatregelen zouden worden ingetrokken. De volgende bijkomende elementen zijn onderzocht: i) de ontwikkeling van de productiecapaciteit en reservecapaciteit in de VRC, ii) het verband tussen de Chinese prijzen bij uitvoer naar andere derde landen en de Chinese prijzen bij uitvoer naar de Unie, en iii) de aantrekkelijkheid van de markt van de Unie. 4.1. Productiecapaciteit en reservecapaciteit in de VRC (96) Wegens de niet-medewerking van de Chinese overheid en de Chinese producenten-exporteurs heeft de Commissie zich voor de analyse van de productiecapaciteit en de reservecapaciteit in de VRC gebaseerd op de informatie die de indiener in zijn verzoek om een nieuw onderzoek heeft verstrekt zoals uiteengezet in de onderstaande overwegingen. (97) Uit het onderzoek is gebleken dat er in de VRC een algemene overcapaciteit bestaat bij de productie van bepaalde glasvezelversterkingen. De productiecapaciteit in de VRC tussen 2020 en 2021 werd geschat op ongeveer 3,8 miljoen tot 4,4 miljoen ton. Volgens het marktonderzoek van de indiener van het verzoek bedroeg de Chinese binnenlandse vraag naar glasvezelversterkingen tussen 2,4 miljoen en 2,9 miljoen ton, waardoor er sprake was van overcapaciteit van ten minste 1,1 miljoen ton, oftewel meer dan 100 % van het verbruik van de Unie in het tijdvak van het nieuwe onderzoek. (98) Bovendien blijven de producenten in de VRC, ondanks de structurele overcapaciteit op de Chinese binnenlandse markt, hun bestaande capaciteit uitbreiden en nieuwe productiefaciliteiten bouwen, zowel in de VRC als in het buitenland. (99) In 2020 heeft Jushi de oorspronkelijke productiecapaciteit van een van haar productielocaties met 30 000 ton uitgebreid, waardoor de totale jaarlijkse productie van glasvezelversterkingen van Jushi op 250 000 ton uitkomt. Soortgelijke trends zijn waargenomen voor andere Chinese producenten-exporteurs van glasvezelversterkingen, zoals CPIP met een uitbreiding van 88 000 ton, Hebei Jinniu Energy Resources Co. Ltd met een uitbreiding van 100 000 ton en Weibo met een uitbreiding van 15 000 ton. Bovendien wordt de komende jaren gewerkt aan verdere verhogingen van de capaciteit voor glasvezelversterkingen in de VRC, voor een verwachte productie van 780 000 ton. Daarom zou de geschatte Chinese reservecapaciteit naar de markt van de Unie kunnen worden verlegd indien de huidige maatregelen zouden komen te vervallen ( 46 ) . (100) Aangezien de productie in de Unie lager ligt dan het verbruik in de Unie, zoals blijkt uit de schadeanalyse, en gelet op de aantrekkelijkheid van de markt van de Unie, zoals hieronder toegelicht, is de Commissie tot de conclusie gekomen dat de Chinese overcapaciteit gemakkelijk naar de Europese markt kan worden verlegd om aan de vraag te voldoen indien de bestaande maatregelen worden ingetrokken. 4.2. Verband tussen de Chinese prijzen bij uitvoer naar andere derde landen en de Chinese prijzen bij uitvoer naar de Unie (101) Om te bepalen hoe de invoer in de Unie zich zou kunnen ontwikkelen indien de maatregelen worden ingetrokken, heeft de Commissie de invoerprijzen van de Chinese uitvoer naar de markt van de Unie geanalyseerd. De Commissie heeft de gegevens betreffende de uitvoer van bepaalde glasvezelversterkingen uit de VRC in het tijdvak van het nieuwe onderzoek geanalyseerd op het niveau van de GN-codes ( 47 ) . (102) Daaruit bleek dat de markt van de Unie in het tijdvak van het nieuwe onderzoek na de Verenigde Staten de tweede bestemming was van de uitvoer van bepaalde glasvezelversterkingen uit de VRC (GN-codes 7019 11 00, 7019 12 00, 7019 14 00 en 7019 15 00). Zoals blijkt uit tabel 2 blijven de prijzen van glasvezelversterkingen in de Unie vergeleken met andere belangrijke bestemmingen zoals de Verenigde Staten, Zuid-Korea, India, Rusland, Japan en Turkije, bijzonder winstgevend voor de Chinese producenten-exporteurs. Tabel 2 Chinese uitvoer van glasvezelversterkingen naar belangrijke handelspartners Land van bestemming Hoeveelheid (kg) Gemiddelde prijs per eenheid (EUR/kg) Verenigde Staten 141 337 277 0,98 Europese Unie 112 219 001 1,33 Zuid-Korea 107 628 028 1,00 India 68 040 603 0,95 Rusland 58 719 928 1,05 Japan 52 798 901 1,09 Turkije 42 275 522 1,16 Bron: GTA. Gemiddelde eenheidsprijs voor alle categorieën glasvezelversterkingen. (103) Op GN-niveau nam de markt van de Unie wat betreft de uit de VRC uitgevoerde hoeveelheden gesneden strengen in het tijdvak van het nieuwe onderzoek de tweede plaats in. De prijs in de Unie (1,61 EUR/kg) lag aanzienlijk hoger dan die van de belangrijkste uitvoermarkten, in volgorde van belangrijkheid: Zuid-Korea (0,85 EUR/kg), Japan (0,82 EUR/kg), de Verenigde Staten (1,05 EUR/kg) en India (0,82 EUR/kg). (104) Ook voor rovings was de markt van de Unie in het tijdvak van het nieuwe onderzoek qua hoeveelheden de op een na belangrijkste bestemming voor de Chinese uitvoer, na de Verenigde Staten. De prijs ligt wereldwijd weliswaar op een vergelijkbaar niveau, maar was in de Unie met 1,11 EUR/kg het hoogst. Ter vergelijking: de prijs bedroeg in de Verenigde Staten 0,77 EUR/kg, in Zuid-Korea 0,88 EUR/kg en in Rusland 0,80 EUR/kg. De prijzen bij uitvoer naar de Unie waren de hoogste van de 18 belangrijkste uitvoermarkten. (105) Voor matten van glasvezels was de markt van de Unie in het tijdvak van het nieuwe onderzoek qua hoeveelheden de derde bestemming voor de Chinese uitvoer, na respectievelijk India en de Verenigde Staten. Opnieuw behoorden de prijzen in de Unie tot de hoogste, en in 2021 kwam de prijs uit op 1,48 EUR/kg, tegenover lagere prijzen in India (1,25 EUR/kg), de Verenigde Staten (1,11 EUR/kg), Mexico (1,34 EUR/kg) en Turkije (1,41 EUR/kg). De prijzen van matten bij uitvoer naar de Unie waren de hoogste van de tien qua verkochte hoeveelheden belangrijkste uitvoermarkten. (106) De Commissie is bij de bovenstaande analyse uitgegaan van gegevens op het niveau van de 8-cijferige GN-code voor de drie categorieën glasvezelversterkingen, d.w.z. gesneden strengen (GN-code 7019 11 00), rovings (7019 12 00) en matten (7019 14 00, 7019 15 00). Wegens het gebrek aan medewerking van de Chinese overheid en de Chinese producenten-exporteurs beschikte de Commissie niet over gegevens op het niveau van productcontrolenummers omdat die niet beschikbaar waren voor analyse. Gegevens over de prijzen op het niveau van de productcontrolenummers zouden nauwkeuriger zijn geweest en niet zijn blootgesteld aan eventuele onnauwkeurigheden als gevolg van grote prijsschommelingen binnen dezelfde categorie glasvezelversterkingen (bijvoorbeeld gesneden strengen met verschillende diameters). (107) Ondanks deze beperking blijkt uit de beschikbare gegevens dat de prijzen op de belangrijkste bestemmingen van de Chinese uitvoer van glasvezelversterkingen in het tijdvak van het nieuwe onderzoek lager waren dan de prijzen op de markt van de Unie. Gezien de aantrekkelijkheid van de markt van de Unie qua marktomvang en historische handelsstromen, is het daarom waarschijnlijk dat aanzienlijke hoeveelheden die momenteel aan andere markten worden verkocht, naar de markt van de Unie zouden worden verlegd en dat de bestaande reservecapaciteit van de VRC mogelijk naar de markt van de Unie zou worden verzonden indien de antidumpingmaatregelen worden ingetrokken. 4.3. Aantrekkelijkheid van de markt van de Unie (108) Om te bepalen hoe de invoer zich zou kunnen ontwikkelen indien de maatregelen worden ingetrokken, heeft de Commissie nader beoordeeld hoe aantrekkelijk de markt van de Unie is. De Commissie heeft de gegevens betreffende de uitvoer van bepaalde glasvezelversterkingen in het tijdvak van het nieuwe onderzoek naar de Unie geanalyseerd op het niveau van de GN-codes ( 48 ) . (109) Uit de geanalyseerde gegevens bleek dat de VRC de op twee na grootste exporteur van glasvezelversterkingen naar de Unie is en dat de uitvoer van oorsprong uit de VRC ongeveer 13 % van de totale invoer in de Unie vertegenwoordigt, na de invoer uit Maleisië en Egypte. (110) De Commissie merkte op dat de invoer van glasvezelversterkingen tussen 2018 en het eind van het tijdvak van het nieuwe onderzoek is toegenomen, zoals ook wordt bevestigd in de in punt 5 beschreven schadeanalyse. (111) Dat de markt van de Unie aantrekkelijk is, blijkt ook uit de investeringen van Chinese exporteurs in derde landen, met name in Egypte, de op een na grootste exporteur van glasvezelversterkingen naar Europa. Zoals in het antisubsidieonderzoek is vastgesteld, zijn de producten van deze productiefaciliteiten bestemd voor de markt van de Unie en hebben zij ook een aanzienlijk marktaandeel verworven ( 49 ) . Meer in het bijzonder blijven de Chinese producenten in de VRC hun capaciteit in productiefaciliteiten in het buitenland uitbreiden. In maart 2021 kondigde Jushi een capaciteitsverhoging van 40 000 ton aan voor een van de bestaande ovens van Jushi Egypt en in augustus 2021 de plaatsing van een nieuwe oven met een capaciteit van 120 000 ton, waardoor de totale capaciteit daar tegen 2023 uitkomt op 360 000 ton ( 50 ) . Voorts maakte CPIC Bahrein in 2021 bekend een van zijn ovens weer in gebruik te hebben genomen met een verhoogde capaciteit van 100 000 ton. In het bovengenoemde recente antisubsidieonderzoek is vastgesteld dat de Chinese producenten investeren in faciliteiten in Egypte specifiek om toegang te krijgen tot de markt van de Unie, hetgeen de aantrekkelijkheid van de markt van de Unie bevestigt. (112) Zoals toegelicht in overweging 102 is de markt van de Unie de tweede bestemming voor glasvezelversterkingen uit de VRC; die invoer uit de VRC bedroeg in het tijdvak van het nieuwe onderzoek in totaal 112 000 ton, terwijl het totale verbruik in de Unie in dezelfde periode 941 000 ton bedroeg, zoals blijkt uit tabel 3. Het belang van de uitvoer naar de Unie, de omvang van de markt van de Unie en het potentieel voor een verdere toename van de Chinese uitvoer naar de Unie zijn stuk voor stuk factoren waardoor de markt van de Unie aantrekkelijk is voor de Chinese exporteurs. 4.4. Conclusie (113) Gezien haar bevindingen over de voortzetting van dumping in het tijdvak van het nieuwe onderzoek en de waarschijnlijke ontwikkeling van de uitvoer indien de maatregelen zouden komen te vervallen, concludeerde de Commissie dat het zeer waarschijnlijk is dat aanzienlijke hoeveelheden glasvezelversterkingen naar de Unie zullen worden uitgevoerd. Gezien de aanzienlijke dumpingmarges die tijdens het tijdvak van het nieuwe onderzoek zijn vastgesteld, is er geen reden om aan te nemen dat er een einde zal komen aan de dumping indien de maatregelen komen te vervallen. Daarom is het zeer waarschijnlijk dat het vervallen van de antidumpingmaatregelen ten aanzien van de invoer uit de VRC tot voortzetting van dumping zou leiden. 5. SCHADE 5.1. Omschrijving van de bedrijfstak van de Unie en productie in de Unie (114) Het soortgelijke product werd aan het begin van de beoordelingsperiode door negen producenten in de Unie vervaardigd; een van die producenten sloot in 2019 de deuren. Zij vormen de “bedrijfstak van de Unie” in de zin van artikel 4, lid 1, van de basisverordening. (115) De totale productie in de Unie in het tijdvak van het nieuwe onderzoek werd vastgesteld op ongeveer 594 500 ton. De Commissie heeft dit cijfer vastgesteld op basis van alle beschikbare informatie over de bedrijfstak van de Unie, zoals de gegevens die zijn verstrekt door de indiener van het verzoek en de gecontroleerde antwoorden van de in de steekproef opgenomen producenten in de Unie op de vragenlijst. Zoals vermeld in overweging 14 werd een steekproef samengesteld van drie producenten in de Unie die 76 % van de totale productie van het soortgelijke product in de Unie vertegenwoordigden. 5.2. Verbruik in de Unie (116) De Commissie heeft het verbruik in de Unie vastgesteld op basis van gegevens van Eurostat, de gegevens die zijn verstrekt door de indiener van het verzoek en de gecontroleerde antwoorden van de in de steekproef opgenomen producenten in de Unie op de vragenlijst. (117) Het verbruik in de Unie heeft zich als volgt ontwikkeld: Tabel 3 Verbruik in de Unie (ton) 2018 2019 2020 TNO Totaal verbruik in de Unie 934 988 857 298 782 515 941 231 Index 100 92 84 101 Bron: Eurostat, door de indiener van het verzoek verstrekte gegevens en gecontroleerde antwoorden van de in de steekproef opgenomen producenten in de Unie op de vragenlijst. (118) Het verbruik in de Unie daalde tussen 2018 en 2019 met 8 % en daalde vervolgens sterk (met 16 %) in 2020. De daling in 2020 was tijdelijk van aard en kwam voornamelijk voort uit de wereldwijd door overheden genomen COVID-lockdownmaatregelen. Verschillende grote gebruikers van glasvezelversterkingen in de Unie, waaronder in de zeevaart en de bouw, moesten hun productie tijdelijk beperken of stilleggen. De automobielindustrie, die goed is voor 45 % van de vraag in de Unie, was de sterkst getroffen glasvezelverwerkende sector. Deze sector kwam bijna volledig tot stilstand. Niettemin was in het tijdvak van het nieuwe onderzoek reeds sprake van herstel en een toename van de vraag (+ 20 % in vergelijking met 2020 en +1 % ten opzichte van 2018). 5.3. Invoer uit het betrokken land 5.3.1. Volume en marktaandeel van de invoer uit het betrokken land (119) De Commissie heeft de omvang van de invoer vastgesteld op basis van gegevens van Eurostat en getoetst aan de gegevens die door de lidstaten zijn verzameld krachtens artikel 14, lid 6, van de basisverordening (“databank van artikel 14, lid 6”). Het marktaandeel van de invoer werd vastgesteld op basis van gegevens van Eurostat, de gegevens die zijn verstrekt door de indiener van het verzoek en de gecontroleerde antwoorden van de in de steekproef opgenomen producenten in de Unie op de vragenlijst. (120) De invoer in de Unie uit het betrokken land heeft zich als volgt ontwikkeld: Tabel 4 Volume (ton) en marktaandeel van de invoer 2018 2019 2020 TNO Omvang van de invoer uit de VRC (ton) 49 596 49 997 46 455 61 005 Index 100 101 94 123 Marktaandeel 5,3  % 5,8  % 5,9  % 6,5  % Index 100 110 112 122 Bron: Eurostat, door de indiener van het verzoek verstrekte gegevens en gecontroleerde antwoorden van de in de steekproef opgenomen producenten in de Unie op de vragenlijst. (121) De invoer van het betrokken product uit de VRC is in 2020 gedaald (met 6 %) als gevolg van de COVID-gerelateerde maatregelen. In het tijdvak van het nieuwe onderzoek steeg de invoer echter sneller dan de vraag (+31 % in vergelijking met 2020 en +23 % ten opzichte van 2018). Hierdoor steeg het marktaandeel van de invoer uit de VRC tot 6,5 % in het tijdvak van het nieuwe onderzoek (tegenover 5,3 % in 2018). 5.3.2. Prijzen van de invoer uit het betrokken land en prijsonderbieding (122) De Commissie heeft de prijzen van de invoer vastgesteld aan de hand van gegevens van Eurostat. De prijsonderbieding van de invoer werd vastgesteld op basis van gegevens van Eurostat en de gecontroleerde antwoorden van de in de steekproef opgenomen producenten in de Unie op de vragenlijst. (123) De gemiddelde prijs van de invoer in de Unie uit het betrokken land heeft zich als volgt ontwikkeld: Tabel 5 Invoerprijzen (EUR/ton) 2018 2019 2020 TNO De VRC 1 058 1 046 931 1 363 Index 100 99 88 129 Bron: Eurostat. (124) De gemiddelde prijs van de invoer zonder rechten uit de VRC vertoonde een dalende trend en was in de periode vóór het tijdvak van het nieuwe onderzoek continu lager dan de gemiddelde prijs van de producenten in de Unie. In het tijdvak van het nieuwe onderzoek steeg die gemiddelde prijs evenwel met 46 % op jaarbasis, om uit te komen op 1 363 EUR/ton. Deze prijs lag boven de gemiddelde prijs van de producenten in de Unie (1 092 EUR/ton) en lag boven de productiekosten van de bedrijfstak van de Unie (1 181 EUR/ton) in het tijdvak van het nieuwe onderzoek. Wanneer bij deze prijzen de kosten na invoer en de gecombineerde geldende maatregelen uitgaande van de daadwerkelijk betaalde rechten per producent-exporteur worden opgeteld, kwam de Chinese invoer volgens de gegevens uit de databank van artikel 14, lid 6, de Unie binnen tegen prijzen die liefst 53 % hoger waren dan die van de bedrijfstak van de Unie. In het tijdvak van het nieuwe onderzoek was er dus geen sprake van prijsonderbieding of verhindering van een prijsverhoging als gevolg van de invoer uit de VRC. 5.4. Invoer uit andere derde landen dan de VRC (125) De invoer van glasvezelversterkingen uit andere derde landen dan de VRC was voornamelijk afkomstig uit Egypte en Maleisië. (126) Het geaggregeerde volume van de invoer in de Unie alsmede het marktaandeel en de prijsontwikkelingen van de invoer van glasvezelversterkingen uit derde landen hebben zich als volgt ontwikkeld: Tabel 6 Invoer uit derde landen Land 2018 2019 2020 TNO Maleisië Volume (ton) 120 557 77 708 86 829 135 919 Index 100 64 72 113 Marktaandeel 12,9  % 9,1  % 11,1  % 14,4  % Gemiddelde prijs (EUR/ton) 981 950 873 1 056 Index 100 97 89 108 Egypte Volume (ton) 118 575 114 872 91 327 119 150 Index 100 97 77 100 Marktaandeel 12,7  % 13,4  % 11,7  % 12,7  % Gemiddelde prijs (EUR/ton) 888 882 765 849 Index 100 99 86 96 Verenigd Koninkrijk Volume (ton) 42 950 38 520 34 829 40 147 Index 100 90 81 93 Marktaandeel 4,6  % 4,5  % 4,5  % 4,3  % Gemiddelde prijs (EUR/ton) 1 185 1 145 1 102 1 083 Index 100 97 93 91 Overige derde landen Volume (ton) 133 064 127 133 119 291 158 978 Index 100 96 90 119 Marktaandeel 14,2  % 14,8  % 15,2  % 16,9  % Gemiddelde prijs (EUR/ton) 1 150 1 190 1 024 1 149 Index 100 103 89 100 Totaal van alle derde landen behalve de VRC Volume (ton) 415 146 358 233 332 277 454 194 Index 100 86 80 109 Marktaandeel 44,4  % 41,8  % 42,5  % 48,3  % Gemiddelde prijs (EUR/ton) 1 030 1 034 921 1 037 Index 100 100 89 101 Bron: Eurostat. (127) De invoer uit andere derde landen met uitzondering van de VRC bedroeg in het tijdvak van het nieuwe onderzoek in totaal 454 000 ton, ofwel 48 % van het marktaandeel. Een kwart, oftewel 26 % van de invoer uit derde landen, was afkomstig van de uitgebreide Chinese productiecapaciteit in Egypte, waarvoor sinds juni 2020 compenserende maatregelen van kracht zijn. De invoer uit Egypte vertegenwoordigde 12,7 % van het marktaandeel van de Unie in het tijdvak van het nieuwe onderzoek. De prijzen van invoer uit Egypte waren aanzienlijk lager dan de prijzen van de bedrijfstak van de Unie. (128) Nog eens 30 % van de invoer uit derde landen met uitzondering van de VRC was afkomstig uit Maleisië. Deze invoer vertegenwoordigde 14,4 % van het marktaandeel van de Unie in het tijdvak van het nieuwe onderzoek. De gemiddelde prijzen van de invoer uit Maleisië bleken lager te zijn dan de gemiddelde prijzen van de bedrijfstak van de Unie. Vergeleken per productsoort waren de Maleisische prijzen (1 056 EUR/ton) echter hoger dan de prijzen van de bedrijfstak van de Unie, aangezien de invoer uit slechts één productsoort bestond (gesneden strengen), waarvoor de prijs van de bedrijfstak van de Unie in het tijdvak van het nieuwe onderzoek 1 015 EUR/ton bedroeg. (129) De invoer uit het VK, die gedurende de beoordelingsperiode ongeveer 4,5 % van het marktaandeel van de Unie vertegenwoordigde, werd alleen in het tijdvak van het nieuwe onderzoek verkocht tegen lagere prijzen dan die van de bedrijfstak van de Unie. (130) De invoer uit andere derde landen daalde in 2020 (met 10 %) als gevolg van de COVID-gerelateerde maatregelen en steeg in 2021 (met 33 % ten opzichte van 2020 en met 19 % ten opzichte van 2018). De prijzen van de invoer uit andere derde landen bleken tijdens de gehele beoordelingsperiode hoger te zijn dan de prijzen van de bedrijfstak van de Unie. 5.5. Economische situatie van de bedrijfstak van de Unie 5.5.1. Algemene opmerkingen (131) De beoordeling van de economische situatie van de bedrijfstak van de Unie omvatte een evaluatie van alle economische indicatoren die in de beoordelingsperiode op de situatie van de bedrijfstak van de Unie van invloed waren. (132) Zoals vermeld in overweging 14, is voor de beoordeling van de economische situatie van de bedrijfstak van de Unie gebruikgemaakt van een steekproef. (133) Voor de schadevaststelling heeft de Commissie onderscheid gemaakt tussen macro-economische en micro-economische schade-indicatoren. De Commissie heeft de macro-economische indicatoren beoordeeld op basis van door de indiener van het verzoek verstrekte gegevens. De gegevens hadden betrekking op alle producenten in de Unie. Bij het beoordelen van de micro-economische indicatoren ging de Commissie uit van de gegevens die de in de steekproef opgenomen producenten in de Unie in hun antwoorden op de vragenlijst hadden verstrekt. De gegevens hadden betrekking op de in de steekproef opgenomen producenten in de Unie. Beide gegevensreeksen werden representatief bevonden voor de economische situatie van de bedrijfstak van de Unie. (134) De macro-economische indicatoren zijn: productie, productiecapaciteit, bezettingsgraad, verkoopvolume, marktaandeel, groei, werkgelegenheid, productiviteit, hoogte van de dumpingmarge en herstel van eerdere dumping. (135) De micro-economische indicatoren zijn: gemiddelde eenheidsprijzen, kosten per eenheid, loonkosten, voorraden, winstgevendheid, kasstroom, investeringen, rendement van investeringen en vermogen om kapitaal aan te trekken. 5.5.2. Macro-economische indicatoren 5.5.2.1.   Algemene opmerking (136) De economische situatie van de bedrijfstak van de Unie verslechterde gedurende de gehele beoordelingsperiode. Vanaf 2020 ging de situatie van de bedrijfstak van de Unie sterk achteruit. Deze kon in 2021 (het tijdvak van het nieuwe onderzoek) niet volledig worden hersteld als gevolg van de COVID-lockdowns en de daaruit voortvloeiende stillegging van de activiteiten van de gebruikers. 5.5.2.2.   Productie, productiecapaciteit en bezettingsgraad (137) De totale productie, de productiecapaciteit en de bezettingsgraad in de Unie hebben zich in de beoordelingsperiode als volgt ontwikkeld: Tabel 7 Productie, productiecapaciteit en bezettingsgraad 2018 2019 2020 TNO Productievolume (ton) 650 509 621 145 503 135 594 464 Index 100 95 77 91 Productiecapaciteit (ton) 702 599 720 257 718 735 684 618 Index 100 103 102 97 Bezettingsgraad 93  % 86  % 70  % 87  % Index 100 93 76 94 Bron: door de indiener van het verzoek verstrekte gegevens. (138) De productie in de Unie daalde tussen 2018 en 2020 met 23 % om tussen 2020 en het einde van het tijdvak van het nieuwe onderzoek weer aan te trekken met 18 %, resulterend in een daling met 9 % over de gehele beoordelingsperiode. (139) De bedrijfstak van de Unie verhoogde de capaciteit in 2019 in het kader van renovaties (de bedrijfstak voor glasvezelversterkingen vereist aanzienlijke langetermijninvesteringen om ovens met regelmatige tussenpozen te kunnen renoveren en in bedrijf te kunnen blijven). Eén producent in de Unie moest zijn fabriek echter in de zomer van 2019 definitief sluiten. De capaciteit daalde tijdens de beoordelingsperiode in totaal met 3 %. (140) De bezettingsgraad ontwikkelde zich in overeenstemming met de veranderingen in productie en capaciteit, en daalde aldus tot 70 % in 2020 als gevolg van de COVID-gerelateerde beperkingen. Toen deze beperkingen eenmaal waren opgeheven, steeg de bezettingsgraad tot 87 % in het tijdvak van het nieuwe onderzoek. Als gevolg van de technische beperkingen bij het weer in gebruik nemen van stilgelegde capaciteit na de COVID-gerelateerde beperkingen waren de producenten in de Unie echter niet in staat hun productie voldoende te verhogen om tijdig aan de groeiende vraag na COVID te voldoen. 5.5.2.3.   Verkoopvolume, marktaandeel en groei (141) De verkoophoeveelheden en het marktaandeel van de bedrijfstak van de Unie hebben zich in de beoordelingsperiode als volgt ontwikkeld: Tabel 8 Verkoopvolume en marktaandeel (ton) 2018 2019 2020 TNO Op de markt van de Unie verkochte hoeveelheden 470 246 449 068 403 784 426 032 Index 100 95 86 91 Marktaandeel 50,3  % 52,4  % 51,6  % 45,3  % Index 100 104 103 90 Bron: door de indiener van het verzoek verstrekte gegevens. (142) De productie in de Unie daalde tussen 2018 en 2020 met 14 % om tussen 2020 en het einde van het tijdvak van het nieuwe onderzoek weer aan te trekken met 6 %, waarbij over de beoordelingsperiode een daling van 9 % werd genoteerd. (143) De ontwikkeling duidt erop dat de bedrijfstak van de Unie niet ten volle heeft kunnen profiteren van de aangetrokken vraag in het tijdvak van het nieuwe onderzoek, als gevolg van de technische beperkingen bij het weer in gebruik nemen van stilgelegde capaciteit nadat de COVID-beperkingen waren opgeheven, zoals toegelicht in overweging 140. Daardoor daalde het marktaandeel van de bedrijfstak van de Unie tot 45,3 % aan het einde van de beoordelingsperiode, d.w.z. een daling van 5 procentpunten vanaf het begin van die periode. Van deze 5,0 procentpunten van het marktaandeel werd 1,2 procentpunt overgenomen door de invoer uit de VRC en 3,8 procentpunten door de invoer uit de andere derde landen. 5.5.2.4.   Werkgelegenheid en productiviteit (144) De werkgelegenheid en de productiviteit hebben zich gedurende de beoordelingsperiode als volgt ontwikkeld: Tabel 9 Werkgelegenheid en productiviteit 2018 2019 2020 TNO Aantal personeelsleden 3 426 3 387 3 130 3 101 Index 100 99 91 91 Productiviteit (ton/werknemer) 190 183 161 192 Index 100 97 85 101 Bron: door de indiener van het verzoek verstrekte gegevens. (145) De werkgelegenheid daalde tijdens de beoordelingsperiode met 9 %. De productiviteit ontwikkelde zich in lijn met de veranderingen in de productie en de werkgelegenheid, en daalde met 15 % tussen 2018 en 2020 om vervolgens tussen 2020 en het einde van het tijdvak van het nieuwe onderzoek aan te trekken met 19 %. 5.5.2.5.   Hoogte van de dumpingmarge en herstel van eerdere dumping (146) Bij dit onderzoek werd een dumpingmarge van 50 % tot 54 % vastgesteld, afhankelijk van de betrokken categorie glasvezelversterkingen. De gevolgen van de hoogte van de werkelijke dumpingmarges voor de bedrijfstak van de Unie hadden wellicht kunnen worden verzacht door de gecombineerde antidumping- en compenserende maatregelen die van kracht zijn, maar de bedrijfstak van de Unie was nog steeds niet in staat zijn marktaandeel te behouden en zijn prijzen bleven laag, ook al speelden daarbij mogelijk andere factoren een rol, zoals beschreven in de overwegingen 168 tot en met 173. Derhalve kan worden geconcludeerd dat de bedrijfstak van de Unie nog niet in staat was zich van eerdere dumping te herstellen. 5.5.3. Micro-economische indicatoren 5.5.3.1.   Prijzen en factoren die de prijzen beïnvloeden (147) De gewogen gemiddelde verkoopprijzen per eenheid van de in de steekproef opgenomen producenten in de Unie voor verkoop aan niet-verbonden afnemers in de Unie hebben zich gedurende de beoordelingsperiode als volgt ontwikkeld: Tabel 10 Verkoopprijzen en productiekosten in de Unie (EUR/ton) 2018 2019 2020 TNO Gemiddelde verkoopprijs per eenheid in de Unie op de totale markt 1 090 1 057 1 009 1 092 Index 100 97 93 100 Productiekosten per eenheid 1 045 1 063 1 217 1 181 Index 100 102 116 113 Bron: gecontroleerde antwoorden van de in de steekproef opgenomen producenten in de Unie op de vragenlijst. (148) De gewogen gemiddelde verkoopprijs per eenheid van de in de steekproef opgenomen producenten in de Unie aan niet-verbonden afnemers bleef in de beoordelingsperiode op een vergelijkbaar niveau en bleef in 2019-2021 onder het niveau van de productiekosten. Zoals vastgesteld in het vorige onderzoek met betrekking tot hetzelfde product ( 51 ) was het onvermogen van de producenten in de Unie om hun prijzen gedurende de beoordelingsperiode te verhogen, dat overeenkomt met verhindering van een prijsverhoging, het gevolg van het marktgedrag en de prijsdruk van de Chinese exporteurs in de jaren voorafgaand aan het tijdvak van het nieuwe onderzoek, in combinatie met de invoer van glasvezelversterkingen afkomstig van Chinese producenten die buiten de VRC zijn gevestigd, bijvoorbeeld in Egypte, wier invoerprijzen gedurende de gehele beoordelingsperiode aanzienlijk lager waren dan de verkoopprijs van de producenten in de Unie. (149) Hoewel de Chinese uitvoer in het tijdvak van het nieuwe onderzoek de markt van de Unie binnenkwam tegen prijzen die aanzienlijk hoger waren dan de prijzen van de bedrijfstak van de Unie, nam het Chinese marktaandeel in dat tijdvak toch toe als gevolg van een plotselinge stijging van de vraag na de afschaffing van de meeste COVID-gerelateerde maatregelen in de Unie, wat ertoe leidde dat de productie van glasvezelversterkingen bij de downstreamgebruikers op verschillende niveaus toenam. Er waren materialen nodig voor de productie en om de uitgeputte voorraden op alle niveaus aan te vullen. Tegelijkertijd kon de bedrijfstak van de Unie niet ten volle profiteren van deze verbeterde marktsituatie vanwege zijn jaarlijkse/halfjaarlijkse contracten met de gebruikers, terwijl Chinese producenten van glasvezelversterkingen hun producten leveren tegen spotprijzen. Hierdoor konden de producenten in de Unie hun prijzen niet verhogen in overeenstemming met de stijgende prijzen van glasvezelversterkingen op de markt. De producenten in de Unie konden hun verkoopprijzen pas in het vierde kwartaal van het tijdvak van het nieuwe onderzoek verhogen op basis van aanpassingsclausules in hun contracten met de gebruikers. (150) De gemiddelde productiekosten per eenheid namen tijdens de beoordelingsperiode met 13 % toe. De scherpe stijging van 16 % hield verband met de tijdelijke stillegging van de capaciteit in reactie op de COVID-gerelateerde lockdowns in de verwerkende industrie in 2020 (het hoge aandeel vaste kosten maakt deze bedrijfstak zeer gevoelig voor schommelingen in de productievolumes). In het tijdvak van het nieuwe onderzoek waren de gemiddelde kosten als gevolg van de sterke stijging van de prijzen van energie en bepaalde grondstoffen (namelijk bussen van rodium en platina) hoger dan in 2018 en 2019, ook al keerden de productie-installaties terug naar een optimale bezettingsgraad ( 52 ) . 5.5.3.2.   Loonkosten (151) De gemiddelde loonkosten van de in de steekproef opgenomen producenten in de Unie hebben zich gedurende de beoordelingsperiode als volgt ontwikkeld: Tabel 11 Gemiddelde loonkosten per werknemer 2018 2019 2020 TNO Gemiddelde loonkosten per werknemer (EUR) 57 703 58 366 58 311 62 186 Index 100 101 101 108 Bron: gecontroleerde antwoorden van de in de steekproef opgenomen producenten in de Unie op de vragenlijst. (152) De gemiddelde loonkosten zijn in de beoordelingsperiode met 8 % gestegen. 5.5.3.3.   Voorraden (153) De voorraden van de in de steekproef opgenomen producenten in de Unie hebben zich in de beoordelingsperiode als volgt ontwikkeld: Tabel 12 Voorraden 2018 2019 2020 TNO Eindvoorraden (ton) 86 975 86 773 42 269 46 957 Index 100 100 49 54 Eindvoorraden als percentage van de productie 19  % 19  % 11  % 10  % Index 100 101 61 55 Bron: gecontroleerde antwoorden van de in de steekproef opgenomen producenten in de Unie op de vragenlijst. (154) De voorraden lagen in 2018 en 2019 op een normaal niveau, terwijl zij in 2020 met de helft daalden en in het tijdvak van het nieuwe onderzoek op dat lage niveau bleven. De bedrijfstak van de Unie moest aanzienlijke hoeveelheden uit de voorraden verkopen als gevolg van lockdownmaatregelen van de overheid, terwijl de productie in 2020 nog steeds stillag als gevolg van de COVID-gerelateerde beperkingen. De aantrekkende vraag in 2021, wereldwijde tekorten en onderbrekingen van de leveringsketen verhinderden dat de ondernemingen de voorraden in het nieuwe onderzoektijdvak tot normale niveaus konden aanvullen. De voorraden konden dus niet weer op het normale niveau worden gebracht en vertegenwoordigden slechts 10 % van de productie, wat bijna de helft minder is dan aan het begin van de beoordelingsperiode. (155) Eén in de steekproef opgenomen producent in de Unie merkte op dat de ontvangen mededeling van de definitieve bevindingen een tikfout bevatte met betrekking tot zijn voorraden. De cijfers met betrekking tot de voorraden werden gecorrigeerd. De algemene ontwikkeling van de voorraden veranderde hierdoor niet. 5.5.3.4.   Winstgevendheid, kasstroom, investeringen, rendement van investeringen en vermogen om kapitaal aan te trekken (156) De winstgevendheid, de kasstroom, de investeringen en het rendement van investeringen van de in de steekproef opgenomen producenten in de Unie hebben zich gedurende de beoordelingsperiode als volgt ontwikkeld: Tabel 13 Winstgevendheid, kasstroom, investeringen en rendement van investeringen 2018 2019 2020 TNO Winstgevendheid van de verkoop in de Unie aan niet-verbonden afnemers (% van de omzet) 6,2  % 2,1  % –17,6  % –3,6  % Index 100 34 – 285 –59 Kasstroom (EUR) 52 145 718 48 763 953 7 446 265 21 969 516 Index 100 94 14 42 Investeringen (EUR) 52 191 829 29 187 167 34 071 488 30 676 390 Index 100 56 65 59 Rendement van investeringen 10,0  % 6,2  % –16,3  % –3,1  % Index 100 62 – 163 –31 Bron: gecontroleerde antwoorden van de in de steekproef opgenomen producenten in de Unie op de vragenlijst. (157) De Commissie heeft de winstgevendheid van de in de steekproef opgenomen producenten in de Unie vastgesteld door de nettowinst vóór belastingen van de verkoop van het soortgelijke product aan niet-verbonden afnemers in de Unie uit te drukken als percentage van de aldus gerealiseerde omzet. (158) De stijgende gemiddelde kosten en het onvermogen om de gemiddelde prijs te verhogen, vertaalden zich tijdens de laatste twee jaar van de beoordelingsperiode in verliezen voor de bedrijfstak van de Unie. Tussen 2018 en 2019 daalde de winstgevendheid van de in de steekproef opgenomen producenten in de Unie van 6,2 % tot 2,1 %, gevolgd door een scherpe daling tot –17,6 % in 2020. In het tijdvak van het nieuwe onderzoek was de bedrijfstak van de Unie nog steeds verliesgevend (–3,6 %), zij het minder sterk dan in het jaar ervoor. (159) De nettokasstroom is het vermogen van de producenten in de Unie om hun activiteiten zelf te financieren. De nettokasstroom ontwikkelde zich op een vergelijkbare manier als de winstgevendheid. Van 52 miljoen EUR in 2018 daalde de kasstroom tot 29 miljoen EUR in 2019 en vervolgens tot 0,5 miljoen EUR in 2020, om in het tijdvak van het nieuwe onderzoek weer aan te trekken tot ongeveer 31 miljoen EUR. Over het geheel genomen nam de kasstroom in de beoordelingsperiode met meer dan de helft af. (160) Eén in de steekproef opgenomen producent in de Unie merkte op dat de ontvangen mededeling van de definitieve bevindingen een tikfout bevatte met betrekking tot zijn kasstroom. De kasstroom werd gecorrigeerd. Van 52 miljoen EUR in 2018 daalde de kasstroom tot 48,7 miljoen EUR in 2019 en vervolgens tot 7,4 miljoen EUR in 2020, om in het tijdvak van het nieuwe onderzoek weer aan te trekken tot ongeveer 21 miljoen EUR. Over het geheel genomen nam de kasstroom in de beoordelingsperiode met meer dan de helft af; de trend bleef aldus gelijk. (161) De bedrijfstak van de Unie heeft aanzienlijke en langdurige investeringen nodig om op regelmatige basis ovens te kunnen renoveren en in bedrijf te kunnen blijven. Als gevolg van de geringe nettokasstroom daalden de investeringen echter van 52 miljoen EUR in 2018 tot 29 miljoen EUR in 2019, om in de jaren daarna te stijgen tot boven 30 miljoen EUR. De investeringen daalden tijdens de beoordelingsperiode in totaal met 41 %. (162) Het rendement van investeringen is de winst uitgedrukt als percentage van de nettoboekwaarde van de investeringen. Het rendement van investeringen daalde van 10 % in 2018 tot 6,2 % in 2019 en daalde verder tot –16,3 % in 2020. Over het geheel genomen is dit rendement in de beoordelingsperiode verslechterd en bedroeg het in het tijdvak van het nieuwe onderzoek –3,1 %. 5.6. Conclusie inzake schade (163) De winst van de bedrijfstak van de Unie werd in de beoordelingsperiode sterk getroffen en daalde van een winst van 6,2 % in 2018 tot een verlies van 3,6 % in het tijdvak van het nieuwe onderzoek. De negatieve winstgevendheid toont aan hoe kwetsbaar de situatie van de bedrijfstak van de Unie was tijdens het tijdvak van het nieuwe onderzoek. (164) De dalende verkoop en de dalende prijzen leidden tot een verslechtering van alle prestatie-indicatoren. Tegelijkertijd verloor de bedrijfstak van de Unie een deel van zijn marktaandeel, met negatieve gevolgen voor de winstgevendheid. Naast de geleden verliezen namen ook de werkgelegenheid en de bezettingsgraad af. De eindvoorraden konden niet op het normale niveau worden teruggebracht. De kasstroom daalde in het tijdvak van het nieuwe onderzoek met 62 % ten opzichte van 2018. Het rendement van investeringen daalde van 10 % in 2018 tot –3,1 %. (165) De dalende productie had aanzienlijke gevolgen voor de bedrijfstak, wat tot uiting kwam in de verlieslijdende situatie in 2020-2021, als gevolg van de hoge vaste kosten en de onmogelijkheid om de productie flexibel terug te schroeven, aangezien de ovens in dit specifieke productieproces op volle kracht moeten worden ingeschakeld. (166) Zelfs in die ongunstige omstandigheden waren voortdurende investeringen noodzakelijk, voornamelijk om ovens met een strikt beperkte levensduur te vervangen. Dit zorgde voor extra financiële druk op de producenten. (167) Uit al die feiten heeft de Commissie geconcludeerd dat de bedrijfstak van de Unie in het tijdvak van het nieuwe onderzoek aanmerkelijke schade bleef lijden in de zin van artikel 3 van de basisverordening. 6. OORZAKELIJK VERBAND (168) Overeenkomstig artikel 3, lid 6, van de basisverordening heeft de Commissie onderzocht of de bedrijfstak van de Unie door de invoer met dumping uit de VRC aanmerkelijke schade heeft geleden. Overeenkomstig artikel 3, lid 7, van de basisverordening heeft de Commissie ook onderzocht of de bedrijfstak van de Unie in dezelfde periode schade kon hebben geleden door andere bekende factoren. (169) In de jaren voorafgaand aan het tijdvak van het nieuwe onderzoek heeft de aanhoudende Chinese invoer die de prijzen op de markt van de Unie onder druk zette, duidelijk bijgedragen tot de schade die de bedrijfstak van de Unie heeft geleden. Aangezien de Chinese invoerprijzen tijdens het tijdvak van het nieuwe onderzoek geen schade veroorzaakten en ver boven de verkoopprijzen en productiekosten van de bedrijfstak van de Unie lagen en dus geen druk op de bedrijfstak van de Unie uitoefenden, heeft de Commissie evenwel onderzocht of de schade werd veroorzaakt door andere factoren dan de invoer met dumping uit de VRC. Deze factoren waren: de invoer uit Egypte als gevolg van de uitbreiding van de Chinese productiecapaciteit; de stijging van de productiekosten in de Unie; de contractuele voorwaarden met de gebruikers. (170) De buiten de VRC, in Egypte, gevestigde Chinese producenten van glasvezelversterkingen hadden in het tijdvak van het nieuwe onderzoek nog steeds een marktaandeel van 12,7 % en hun invoerprijzen lagen ruim onder de prijs die voor de andere landen en de bedrijfstak van de Unie werd waargenomen. De buiten de VRC gevestigde Chinese producenten van glasvezelversterkingen oefenden bijgevolg gedurende de gehele beoordelingsperiode prijsdruk uit. Deze conclusie is in overeenstemming met het vorige onderzoek betreffende hetzelfde product ( 53 ) . (171) Bovendien kon de bedrijfstak van de Unie zich, zoals toegelicht in overweging 149, tijdens de tweede helft van de beoordelingsperiode (van 2020 tot het einde van het tijdvak van het nieuwe onderzoek) wat de verkoop betreft herstellen door het wereldwijde tekort als gevolg van overheidsmaatregelen in verband met de COVID-19-pandemie, maar moest hij tegelijkertijd het hoofd bieden aan de gestegen productiekosten, zoals hogere vaste kosten door de tijdelijke stillegging van de capaciteit als gevolg van COVID-gerelateerde lockdowns in de verwerkende industrie en hogere kosten voor energie en bepaalde grondstoffen. Tegelijkertijd kon de bedrijfstak van de Unie zijn productievolumes niet onmiddellijk aanzienlijk verhogen, vanwege de tijd die nodig was om de onbenutte capaciteit weer in gebruik te nemen. Hierdoor werden gebruikers in de EU tijdelijk gedwongen goederen uit de VRC te kopen tegen veel hogere prijzen, waardoor het Chinese marktaandeel in het tijdvak van het nieuwe onderzoek steeg tot 6,5 %. (172) Bovendien had de bedrijfstak van de Unie, zoals toegelicht in overweging 150, langetermijncontracten met de gebruikers en kon hij zijn verkoopprijzen niet onmiddellijk verhogen om te profiteren van de verbeterde marktsituatie en de afwezigheid van schade veroorzakende Chinese prijzen. Anderzijds beschikten de Chinese producenten van glasvezelversterkingen over de flexibiliteit om op spotbasis te leveren, waardoor zij hun prijzen verhoogden overeenkomstig de marktprijzen. Hierdoor waren alle financiële prestatie-indicatoren van de bedrijfstak van de Unie in het tijdvak van het nieuwe onderzoek negatief. (173) Op basis van het bovenstaande heeft de Commissie geconcludeerd dat de door de bedrijfstak van de Unie tijdens het tijdvak van het nieuwe onderzoek geleden schade niet kon worden toegeschreven aan de invoer met dumping uit de VRC en dat andere factoren, afzonderlijk of gezamenlijk beschouwd, van invloed waren op de schade die de bedrijfstak van de Unie tijdens het tijdvak van het nieuwe onderzoek heeft geleden, waardoor het oorzakelijk verband tussen de invoer uit de VRC en de door de bedrijfstak van de Unie in het tijdvak van het nieuwe onderzoek geleden schade werd verzwakt. (174) De Commissie heeft voorts overeenkomstig artikel 11, lid 2, van de basisverordening beoordeeld of herhaling van de door de invoer met dumping uit de VRC veroorzaakte schade waarschijnlijk is, mochten de antidumpingmaatregelen komen te vervallen. 7. WAARSCHIJNLIJKHEID VAN HERHALING VAN SCHADE DIE WORDT VEROORZAAKT DOOR DE INVOER MET DUMPING UIT DE VRC (175) Om te beoordelen hoe waarschijnlijk herhaling van schade als gevolg van de invoer met dumping uit de VRC is, heeft de Commissie de volgende factoren onderzocht: a) het waarschijnlijke prijsniveau van de invoer uit de VRC bij afwezigheid van antidumpingmaatregelen, b) de aantrekkelijkheid van de markt van de Unie, c) de productiecapaciteit en de reservecapaciteit in de VRC. 7.1.1. Waarschijnlijke prijsniveaus van de invoer uit de VRC zonder antidumpingmaatregelen (176) Uit het onderzoek is gebleken dat de prijzen van de Chinese invoer met dumping, gerapporteerd op cif-niveau, aanzienlijk zijn gestegen (met 46 %) in het laatste jaar van de beoordelingsperiode, d.w.z. tussen 2020 en het einde van het tijdvak van het nieuwe onderzoek. Deze stijging was evenwel voornamelijk toe te schrijven aan de uitzonderlijke stijging van de vrachtkosten in het tijdvak van het nieuwe onderzoek. De geschatte Chinese prijs af fabriek steeg namelijk slechts met 5 % tussen 2020 en 2021 en bedroeg ongeveer 907 EUR per ton, wat ruim onder de gemiddelde prijs af fabriek van de producenten in de Unie lag (1 092 EUR/ton). Indien de vrachtkosten tussen 2020 en 2021 onveranderd waren gebleven, zou de Chinese invoer zonder rechten de prijzen van de bedrijfstak van de Unie met 21,1 % hebben onderboden en onder de productiekosten van de bedrijfstak van de Unie zijn gebleven, hetgeen vergelijkbaar was geweest met de situatie in de jaren voorafgaand aan het tijdvak van het nieuwe onderzoek. (177) Bovendien was de stijging van de vrachtkosten uitzonderlijk en tijdelijk van aard, aangezien deze kosten van 2020 tot 2021 verzevenvoudigden, maar vanaf november 2022 weer daalden tot het oorspronkelijke niveau van 2020 ( 54 ) . Hierdoor daalde ook de Chinese invoerprijs vanaf november 2022, en was deze prijs op cif-niveau begin 2023 terug op het niveau van de prijs van de bedrijfstak van de Unie in het tijdvak van het nieuwe onderzoek, namelijk 1 093 EUR/ton. Begin 2023 onderboden de Chinese invoerprijzen de prijzen van de bedrijfstak van de Unie na het tijdvak van het nieuwe onderzoek opnieuw met 14,9 % en lagen zij ruim onder de productiekosten van de bedrijfstak van de Unie in het tijdvak van het nieuwe onderzoek (gemiddeld 1 181 EUR/ton in 2022) en na dat tijdvak (gemiddeld 1 445 EUR/ton in 2022) ( 55 ) . (178) Op basis van de bovenstaande analyse concludeerde de Commissie dat de Chinese invoerprijzen op cif-niveau tijdelijk stegen als gevolg van de gestegen vrachtkosten, maar dat zij, zodra die kosten in november 2022 weer terugkeerden naar het oorspronkelijke niveau, begonnen te dalen naar het niveau van voor het tijdvak van het nieuwe onderzoek, waarbij de prijs van de bedrijfstak van de Unie aanzienlijk werd onderboden en onder druk gezet. Gezien de uitzonderlijke en tijdelijke stijging van de Chinese invoerprijzen in het tijdvak van het nieuwe onderzoek en de ontwikkeling ervan na het tijdvak na het nieuwe onderzoek, is het waarschijnlijk dat de prijzen van de invoer met dumping uit de VRC zonder antidumpingmaatregelen de prijs van de bedrijfstak van de Unie zouden onderbieden en onderdrukken. 7.1.2. Aantrekkelijkheid van de markt van de Unie (179) De markt van de Unie is aantrekkelijk qua omvang en prijsstelling, gezien het verbruik in de Unie en het prijsniveau in de Unie, dat hoger is vergeleken met andere belangrijke bestemmingen van Chinese uitvoer. De uitvoerstatistieken van de Global Trade Atlas-databank ( 56 ) wijzen uit dat de Chinese prijzen bij uitvoer naar de Unie in het tijdvak van het nieuwe onderzoek gemiddeld 26 % hoger waren dan de prijzen van de Chinese uitvoer naar de drie belangrijkste uitvoermarkten (de Verenigde Staten, Zuid-Korea en India, met uitzondering van de Unie). Hierdoor is de markt van de Unie een lucratievere bestemming dan de markten van andere derde landen. De markt van de Unie was al in het tijdvak van het nieuwe onderzoek de tweede bestemming voor uitgevoerde glasvezelversterkingen uit de VRC. Bovendien is de VRC na Maleisië en Egypte de op twee na grootste exporteur van glasvezelversterkingen naar de Unie. (180) Bovendien bleek uit het onderzoek van de gegevens met betrekking tot de periode na het tijdvak van het nieuwe onderzoek dat de invoer uit de VRC aanzienlijk is toegenomen, van ongeveer 61 000 ton in het tijdvak van het nieuwe onderzoek tot meer dan 91 000 ton in 2022 (een stijging van 50 %), waaruit duidelijk blijkt hoe aantrekkelijk de markt van de Unie is voor Chinese producenten van glasvezelversterkingen. (181) De aantrekkelijkheid van de markt van de Unie voor Chinese producenten van glasvezelversterkingen wordt ook bevestigd door het feit dat CPIC en de CNBM-groep (grote producenten van glasvezelversterkingen in de VRC) kort na de instelling van de antisubsidie- en antidumpingmaatregelen tegen de VRC in december 2014 een begin hebben gemaakt met de grootschalige uitvoer van glasvezelversterkingen uit fabrieken in Bahrein en Egypte om de Europese markt te bedienen. Zoals in een eerder onderzoek naar hetzelfde product ( 57 ) is bevestigd, heeft de CNBM-groep de fabriek in Egypte geopend met het uitdrukkelijke doel om glasvezelversterkingen op de markt van de Unie te verkopen om de op de invoer uit de VRC geheven rechten te omzeilen. (182) Gezien de aantrekkelijkheid van de markt van de Unie in termen van marktomvang, historische handelsstromen en de ontwikkelingen van deze handelsstromen na het tijdvak van het nieuwe onderzoek, is het waarschijnlijk dat aanzienlijke hoeveelheden die momenteel op andere markten worden verkocht, naar de markt van de Unie zouden worden verlegd indien de antidumpingmaatregelen zouden komen te vervallen. 7.1.3. Productiecapaciteit en reservecapaciteit in de VRC (183) Volgens de door de indiener van het verzoek verstrekte informatie bedroeg de overcapaciteit in de VRC ten minste 1,1 miljoen ton, oftewel meer dan 100 % van het verbruik in de Unie tijdens het tijdvak van het nieuwe onderzoek. Ondanks de structurele overcapaciteit op de binnenlandse markt van de VRC bleven de producenten de bestaande capaciteit uitbreiden of nieuwe capaciteit aankondigen na het tijdvak van het nieuwe onderzoek. Indien de aangekondigde capaciteitsuitbreiding wordt verwezenlijkt, komt de Chinese overcapaciteit uit op 2,6 miljoen ton, oftewel meer dan het dubbele van het totale verbruik in de Unie in het tijdvak van het nieuwe onderzoek. (184) Gezien de aantrekkelijkheid van de hierboven beschreven markt van de Unie is het waarschijnlijk dat de bestaande reservecapaciteit uit de VRC naar de markt van de Unie wordt verzonden indien de antidumpingmaatregelen worden ingetrokken. 7.2. Conclusie inzake de waarschijnlijkheid van herhaling van schade als gevolg van invoer met dumping uit de VRC (185) Mochten de maatregelen komen te vervallen, dan kan redelijkerwijs worden verwacht dat de invoer van glasvezelversterkingen uit de VRC in de Unie tegen dumpingprijzen — gezien de aantrekkelijkheid van de markt van de Unie en de enorme beschikbare reservecapaciteit in de VRC — aanzienlijk zou toenemen, waardoor de prijzen van de bedrijfstak van de Unie zouden worden onderboden en prijsverhogingen zouden worden verhinderd. De Chinese uitvoer naar de Unie zou snel een nog groter marktaandeel winnen van de bedrijfstak van de Unie, die onmiddellijk te maken zou krijgen met een daling van de verkoop en een stijging van zijn vaste kosten per eenheid. De stijging van de vaste kosten in combinatie met een daling van de verkoopprijzen zou onmiddellijk negatieve gevolgen hebben voor de winstgevendheid van de bedrijfstak van de Unie, die in het tijdvak van het nieuwe onderzoek negatief bleef. Bijgevolg zou de bedrijfstak van de Unie nog verlieslijdender worden en zou zijn levensvatbaarheid in gevaar komen. (186) Op basis hiervan wordt geconcludeerd dat het ontbreken van maatregelen naar alle waarschijnlijkheid zou leiden tot een aanzienlijke toename van de invoer met dumping uit de VRC tegen schade veroorzakende prijzen, die de prijzen van de bedrijfstak van de Unie zouden onderbieden en onderdrukken en bijgevolg aanmerkelijke schade zouden veroorzaken en de reeds door de bedrijfstak van de Unie geleden schade, die tijdens het tijdvak van het nieuwe onderzoek werd geconstateerd, nog zouden verergeren. 8. BELANG VAN DE UNIE (187) Overeenkomstig artikel 21 van de basisverordening heeft de Commissie onderzocht of handhaving van de bestaande antidumpingmaatregelen in strijd zou zijn met het belang van de Unie in haar geheel. Het belang van de Unie werd vastgesteld aan de hand van een afweging van alle betrokken belangen, met inbegrip van die van de bedrijfstak van de Unie, de importeurs en de gebruikers. 8.1. Belang van de bedrijfstak van de Unie (188) Uit het onderzoek is gebleken dat de bedrijfstak van de Unie schade had geleden en dat de intrekking van de maatregelen waarschijnlijk zou leiden tot een aanzienlijke toename van de invoer met dumping van glasvezelversterkingen uit de VRC, waarbij de prijzen van de bedrijfstak van de Unie sterk zouden worden onderboden en onderdrukt, waardoor de tijdens het tijdvak van het nieuwe onderzoek waargenomen aanmerkelijke schade voor de bedrijfstak van de Unie nog zou verergeren. (189) De Commissie heeft derhalve geconcludeerd dat het in het belang van de bedrijfstak van de Unie is om de maatregelen te handhaven. 8.2. Belang van niet-verbonden importeurs (190) De Commissie heeft alle niet-verbonden importeurs uitgenodigd aan het onderzoek mee te werken. Slechts één importeur was geregistreerd als belanghebbende, maar die heeft de vragenlijst niet beantwoord. (191) Volgens de Commissie zijn glasvezelversterkingen een in hoge mate gestandaardiseerd product en kan heel efficiënt op andere bevoorradingsbronnen worden overgestapt. (192) Op grond hiervan heeft de Commissie, mede gelet op de alternatieve bevoorradingsbronnen waarop geen maatregelen van toepassing zijn, geconcludeerd dat de thans geldende maatregelen geen significante negatieve gevolgen hebben voor de situatie van de importeurs en dat de handhaving van de maatregelen hen niet onnodig zou treffen. 8.3. Belang van de gebruikers (193) Slechts drie individuele gebruikers en één vereniging van gebruikers ( 58 ) meldden zich als belanghebbenden, maar geen van hen heeft de vragenlijst van de Commissie beantwoord. (194) De gebruikersvereniging heeft zich voor de maatregelen uitgesproken en daarbij opgemerkt dat de producenten van glasvezelversterkingen in de Unie de drijvende krachten achter O & O en innovatie zijn ( 59 ) . Zonder de maatregelen zouden de textielverwerkende industrie en de innovatie in deze sector tot stilstand komen. Als de bedrijfstak van de Unie zijn activiteiten zou staken, zou de textielindustrie in de Unie bovendien voor de levering van rovings bijna volledig afhankelijk worden van staatsbedrijven in de VRC, waardoor zij in een zeer kwetsbare positie zou terechtkomen. Dit risico deed zich reeds voor tijdens de COVID-19-pandemie, toen verschillende textielproducenten in de Unie nul op het rekest kregen van Chinese leveranciers van rovings, die opmerkten pas aan buitenlandse afnemers te zullen leveren zodra het binnenlandse tekort was verlicht. Het voortbestaan van de textielverwerkende industrie in de Unie hangt dus ook af van de levensvatbaarheid van de bedrijfstak van de glasvezelversterkingen in de Unie. (195) Aangezien zich geen individuele gebruikers hebben gemeld, zijn de beste beschikbare gegevens waarover de Commissie in dit verband beschikt, de conclusies van eerdere onderzoeken: het nieuwe onderzoek in verband met het vervallen van de antidumpingmaatregelen, zoals beschreven in Uitvoeringsverordening (EU) 2017/724, waarin werd geconcludeerd dat de verlenging van de maatregelen een beperkt effect zou hebben op de situatie van de gebruikers, en het antisubsidieonderzoek zoals beschreven in Uitvoeringsverordening (EU) 2020/379, waarin werd geconcludeerd dat, gezien de alternatieve voorzieningsbronnen waarop geen maatregelen van toepassing zijn en aangezien er geen duidelijk bewijs is dat de extra kosten van de maatregelen ten aanzien van de invoer niet door de gebruikers konden worden opgevangen, de negatieve gevolgen voor de gebruikers niet duidelijk aantoonden dat het niet in het belang van de Unie is om de maatregelen toe te passen. 8.4. Conclusie inzake het belang van de Unie (196) Op basis van het bovenstaande is de Commissie tot de conclusie gekomen dat er, wat het belang van de Unie betreft, geen dwingende redenen zijn om de bestaande maatregelen ten aanzien van de invoer van glasvezelversterkingen van oorsprong uit de VRC niet te handhaven. 9. ANTIDUMPINGMAATREGELEN (197) Op basis van de conclusies van de Commissie inzake voortzetting van dumping, herhaling van schade als gevolg van de invoer met dumping uit de VRC en het belang van de Unie, moeten de antidumpingmaatregelen ten aanzien van glasvezelversterkingen uit de VRC worden gehandhaafd. (198) Om het risico op ontwijking als gevolg van het verschil in rechten zo veel mogelijk te beperken, zijn speciale maatregelen nodig om de toepassing van de individuele antidumpingrechten te garanderen. De ondernemingen met individuele antidumpingrechten moeten een geldige handelsfactuur overleggen aan de douaneautoriteiten van de lidstaten. De factuur moet voldoen aan de in artikel 1, lid 3, van deze verordening vastgestelde vereisten. Invoer die niet van een dergelijke factuur vergezeld gaat, wordt onderworpen aan het antidumpingrecht dat van toepassing is op “alle andere ondernemingen”. (199) Hoewel de douaneautoriteiten van de lidstaten over deze factuur moeten beschikken om ten aanzien van de invoer de individuele antidumpingrechten te kunnen toepassen, is overlegging van die factuur niet de enige factor waarmee de douaneautoriteiten rekening moeten houden. Zelfs als aan hen een factuur wordt overgelegd die voldoet aan alle vereisten van artikel 1, lid 3, van deze verordening, moeten de douaneautoriteiten van de lidstaten namelijk hun gebruikelijke controles uitvoeren en kunnen zij, net als in alle andere gevallen, aanvullende documenten (vervoersdocumenten enz.) verlangen om de juistheid van de gegevens in de aangifte te controleren en te waarborgen dat het lagere recht vervolgens terecht wordt toegepast, in overeenstemming met de douanewetgeving. (200) Indien het volume van de uitvoer door een van de ondernemingen die een lager individueel recht genieten, na de instelling van de maatregelen in kwestie aanzienlijk toeneemt, kan dit op zich worden beschouwd als een verandering in de structuur van het handelsverkeer als gevolg van de instelling van maatregelen in de zin van artikel 13, lid 1, van de basisverordening. In dergelijke omstandigheden kan, mits aan de voorwaarden is voldaan, een onderzoek naar ontwijking van maatregelen worden geopend. Hierbij kan onder meer worden onderzocht of het nodig is een individueel recht of individuele rechten in te trekken en in plaats daarvan het voor het gehele land geldende recht in te stellen. (201) De individuele antidumpingrechten voor ondernemingen die in deze verordening worden genoemd, zijn uitsluitend van toepassing op de invoer van het onderzochte product voor zover het van oorsprong is uit de VRC en is geproduceerd door de genoemde rechtspersonen. Ten aanzien van de invoer van het onderzochte product dat is geproduceerd door andere ondernemingen die in het dispositief van deze verordening niet uitdrukkelijk worden genoemd, met inbegrip van entiteiten die met de specifiek genoemde ondernemingen verbonden zijn, is het recht van toepassing dat voor “alle andere ondernemingen” geldt. Die invoer mag niet worden onderworpen aan de individuele antidumpingrechten. (202) Een onderneming die haar naam wijzigt, mag vragen deze individuele antidumpingrechten te blijven toepassen. Dit verzoek moet worden ingediend bij de Commissie ( 60 ) . Dit verzoek moet alle relevante informatie bevatten waaruit blijkt dat de wijziging geen invloed heeft op het recht van de onderneming om het op haar van toepassing zijnde recht te genieten. Als de naamswijziging van de onderneming niet van invloed is op haar recht om in aanmerking te komen voor het recht dat op haar van toepassing is, zal een verordening over de naamswijziging worden bekendgemaakt in het Publicatieblad van de Europese Unie . (203) Alle belanghebbenden zijn in kennis gesteld van de belangrijkste feiten en overwegingen op grond waarvan het voornemen bestond om handhaving van de bestaande maatregelen aan te bevelen. Ook konden zij hierover binnen een bepaalde termijn opmerkingen maken. Kleine correcties in de gegevens van de bedrijfstak van de Unie zijn in deze verordening in aanmerking genomen; er werden geen andere opmerkingen ontvangen. (204) Indien een bedrag moet worden terugbetaald naar aanleiding van een arrest van het Hof van Justitie van de Europese Unie ( 61 ) , geldt ingevolge artikel 109 van Verordening (EU, Euratom) 2018/1046 van het Europees Parlement en de Raad als rentevoet de rente die de Europese Centrale Bank voor haar basisherfinancieringstransacties hanteert, zoals bekendgemaakt in de C-serie van het Publicatieblad van de Europese Unie op de eerste kalenderdag van elke maand. (205) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 1.   Er wordt een definitief antidumpingrecht ingesteld op gesneden glasvezelstrengen met een lengte van niet meer dan 50 mm; glasvezelrovings, met uitzondering van glasvezelrovings die worden geïmpregneerd en gecoat en een gloeiverlies van meer dan 3 % hebben (zoals vastgesteld volgens ISO-norm 1887); en matten van glasvezelfilamenten, met uitzondering van matten van glaswol, die momenteel zijn ingedeeld onder de GN-codes 7019 11 00, ex 7019 12 00 (Taric-codes 7019120022, 7019120025, 7019120026 en 7019120039) en 7019 14 00 en 7019 15 00 ( 62 ) en van oorsprong uit de Volksrepubliek China. 2.   De definitieve antidumpingrechten die van toepassing zijn op de nettoprijs, franco grens Unie, vóór inklaring, van de in lid 1 omschreven en door de hieronder vermelde ondernemingen vervaardigde producten, zijn als volgt: Onderneming Antidumpingrecht Aanvullende Taric-code Jushi Group Co., Ltd; Jushi Group Chengdu Co., Ltd; Jushi Group Jiujiang Co., Ltd 14,5 B990 Changzhou New Changhai Fiberglass Co., Ltd; Jiangsu Changhai Composite Materials Holding Co., Ltd; Changzhou Tianma Group Co., Ltd 0 A983 Chongqing Polycomp International Corporation 19,9 B991 Andere medewerkende ondernemingen die zijn opgenomen in bijlage I bij Uitvoeringsverordening (EU) 2017/724 15,9 Alle andere ondernemingen 19,9 A999 3.   De individuele rechten die zijn vastgesteld voor de in lid 2 vermelde ondernemingen, zijn uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die als volgt luidt: “Ondergetekende verklaart dat de (hoeveelheid) (onderzocht product) die naar de Europese Unie wordt uitgevoerd en waarop deze factuur betrekking heeft, is vervaardigd door (naam en adres van de onderneming) (aanvullende Taric-code) in [betrokken land]. Ondergetekende verklaart dat de in deze factuur verstrekte informatie juist en volledig is.” Als een dergelijke factuur niet wordt overgelegd, wordt het recht toegepast dat voor “alle andere ondernemingen” geldt. 4.   Wanneer goederen zijn beschadigd voordat zij in het vrije verkeer worden gebracht en de werkelijk betaalde of te betalen prijs derhalve met het oog op de vaststelling van de douanewaarde overeenkomstig artikel 131, lid 2, van Uitvoeringsverordening (EU) 2015/2447 van de Commissie ( 63 ) verhoudingsgewijs is verminderd, wordt het op basis van bovenbedoeld bedrag berekende antidumpingrecht met hetzelfde percentage verminderd als de werkelijk betaalde of te betalen prijs. 5.   Bij wijziging of opheffing van de bij artikel 1 van Uitvoeringsverordening (EU) 2021/328 ingestelde definitieve compenserende rechten worden de in lid 2 vermelde rechten per onderneming in gelijke mate verhoogd, tot maximaal de geconstateerde werkelijke dumpingmarge of de schademarge zoals passend per onderneming en vanaf de inwerkingtreding van deze verordening. 6.   Indien het compenserende recht voor bepaalde producenten-exporteurs in mindering is gebracht op het antidumpingrecht, leiden verzoeken om terugbetaling uit hoofde van artikel 21 van Verordening (EU) 2016/1037 ook tot een beoordeling van de dumpingmarge die gedurende het onderzoektijdvak voor de terugbetaling op die producent-exporteur van toepassing was. Het bedrag dat aan de indiener van het verzoek moet worden terugbetaald, mag niet hoger zijn dan het verschil tussen het geïnde recht en de gecombineerde compenserende en antidumpingrechten zoals vastgesteld in het terugbetalingsonderzoek. 7.   Tenzij anders vermeld, zijn de geldende bepalingen inzake douanerechten van toepassing. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 juli 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) nr. 248/2011 van de Raad van 9 maart 2011 tot instelling van een definitief antidumpingrecht en definitieve inning van het voorlopige recht op de invoer van bepaalde continuglasvezelproducten van oorsprong uit de Volksrepubliek China ( PB L 67 van 15.3.2011, blz. 2 ). ( 3 ) Uitvoeringsverordening (EU) nr. 1379/2014 van de Commissie van 16 december 2014 tot instelling van een definitief compenserend recht op bepaalde producten van glasvezelfilamenten van oorsprong uit de Volksrepubliek China en tot wijziging van Uitvoeringsverordening (EU) nr. 248/2011 van de Raad tot instelling van een definitief antidumpingrecht op bepaalde continuglasvezelproducten van oorsprong uit de Volksrepubliek China ( PB L 367 van 23.12.2014, blz. 22 ). ( 4 ) Uitvoeringsverordening (EU) 2017/724 van de Commissie van 24 april 2017 tot instelling van een definitief antidumpingrecht op de invoer van bepaalde continuglasvezelproducten van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad ( PB L 107 van 25.4.2017, blz. 4 ). ( 5 ) Uitvoeringsverordening (EU) 2021/328 van de Commissie van 24 februari 2021 tot instelling van een definitief compenserend recht op continuglasvezelproducten van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 18 van Verordening (EU) 2016/1037 van het Europees Parlement en de Raad ( PB L 65 van 25.2.2021, blz. 1 ). ( 6 ) Uitvoeringsverordening (EU) 2020/870 van de Commissie van 24 juni 2020 tot instelling van een definitief compenserend recht en tot definitieve inning van het voorlopig compenserend recht op de invoer van continuglasvezelproducten van oorsprong uit Egypte en tot heffing van een definitief compenserend recht op de geregistreerde invoer van continuglasvezelproducten van oorsprong uit Egypte ( PB L 201 van 25.6.2020, blz. 10 ). ( 7 ) PB C 167 van 21.4.2022, blz. 20 . ( 8 ) https://tron.trade.ec.europa.eu/investigations/case-view?caseId=2595 ( 9 ) Sinds 1 januari 2022 worden matten niet langer ingedeeld onder GN-code 7019 31 00 maar onder de GN-codes 7019 14 00 en 7019 15 00. Tot en met 31 december 2021 waren de Taric-codes 7019310010 en 7019310090 van toepassing. Sinds 1 januari 2022 zijn zij vervangen door de Taric-codes 7019140010, 7019140090, 7019150010 en 7019150090. ( 10 ) Uitvoeringsverordening (EU) 2020/492 van de Commissie van 1 april 2020 tot instelling van definitieve antidumpingrechten op bepaalde geweven en/of gestikte stoffen van glasvezels van oorsprong uit de Volksrepubliek China en Egypte ( PB L 108 van 6.4.2020, blz. 1 ). ( 11 ) Ibid., overwegingen 161, 162 en 167. ( 12 ) Ibid., overwegingen 116 tot en met 119. ( 13 ) Ibid., overwegingen 120 tot en met 122. Het recht van overheidsinstanties om belangrijk leidinggevend personeel in staatsondernemingen te benoemen en te ontslaan, zoals bepaald in de Chinese wetgeving, kan worden beschouwd als afspiegeling van de desbetreffende eigendomsrechten, maar daarnaast vormen de CCP-cellen in ondernemingen — niet alleen in staatsondernemingen maar ook in particuliere ondernemingen — een ander belangrijk kanaal waardoor de staat zich in de besluitvorming van bedrijven kan mengen. Volgens het vennootschapsrecht van de VRC moet in elke onderneming een CCP-organisatie in het leven worden geroepen (met ten minste drie CCP-leden zoals bepaald in de statuten van de CCP) en moet de onderneming de nodige voorwaarden scheppen voor de activiteiten van de partijorganisatie. Deze eis lijkt in het verleden niet altijd te zijn gevolgd of strikt te zijn gehandhaafd. De CCP heeft haar aanspraken op zeggenschap bij zakelijke beslissingen in staatsondernemingen in elk geval sinds 2016 echter nadrukkelijk als politiek beginsel doen gelden. Ook zijn er berichten dat de CCP druk uitoefent op particuliere ondernemingen om “vaderlandslievendheid” voorop te stellen en zich naar de partijlijn te voegen. In 2017 werd bericht dat in 70 % van circa 1,86 miljoen ondernemingen in particuliere eigendom partijcellen aanwezig waren, en dat er toenemende druk was om de CCP-organisaties bij de zakelijke besluitvorming in de betrokken ondernemingen het laatste woord te laten hebben. Deze regels zijn van algemene toepassing in de hele Chinese economie, in alle sectoren, ook bij fabrikanten van bladaluminium en de leveranciers van de basisproducten daarvoor. ( 14 ) Uitvoeringsverordening (EU) 2020/492 van de Commissie, overwegingen 123 tot en met 138. ( 15 ) Ibid., overwegingen 139 tot en met 142. ( 16 ) Ibid., overwegingen 143 tot en met 145. ( 17 ) Ibid., overwegingen 146 tot en met 155. ( 18 ) Werkdocument van de diensten van de Commissie SWD(2017) 483 final/2 van 20.12.2017, beschikbaar op: https://trade.ec.europa.eu/doclib/docs/2017/december/tradoc_156474.pdf ( 19 ) Uitvoeringsverordening (EU) 2021/328. ( 20 ) Zie afdeling IV, onderafdeling 3 van het 14e vijfjarenplan voor de ontwikkeling van de grondstoffenindustrie. ( 21 ) Beschikbaar op: www.gov.cn/xinwen/2019-11/06/content_5449193.htm (geraadpleegd op 26 oktober 2022). ( 22 ) Beschikbaar op: https://www.miit.gov.cn/zwgk/zcwj/wjfb/tg/art/2021/art_ba8afb04dc694ad8a5830f15bd5ffda7.html (geraadpleegd op 26 oktober 2022). ( 23 ) Zie het 14e vijfjarenplan van de provincie Shandong voor bouwmaterialen, hoofdstuk IV, afdeling 4, beschikbaar op: https://huanbao.bjx.com.cn/news/20211129/1190544.shtml (geraadpleegd op 26 oktober 2022). ( 24 ) Zie het 14e vijfjarenplan van Chongqing voor de ontwikkeling van strategische en opkomende industrieën, beschikbaar op: http://www.cq.gov.cn/zwgk/zfxxgkzl/fdzdgknr/ghxx/zxgh/202203/t20220318_10526318.html (geraadpleegd op 26 oktober 2022). ( 25 ) Driejarig actieplan van Guangxi inzake strategische en opkomende industrieën: “De sector nieuwe materialen krachtig ontwikkelen. De nadruk ligt op de doorbraak van geavanceerde technologieën en de bevordering van hoogwaardige producten, met name de ontwikkeling van hoogwaardige materialen van staal, non-ferrometalen en calciumcarbonaat, nieuwe materialen voor batterijen, hoogwaardige glasvezelcomposietmaterialen, grafeen enz. Tegen 2023 zal de productiewaarde van de sector nieuwe materialen oplopen tot 133 miljard yuan en de toegevoegde waarde tot 44 miljard yuan.”. ( 26 ) 14e vijfjarenplan van Hubei voor de hoogwaardige ontwikkeling van nieuwe materialen: “De nadruk leggen op de bevordering van slimme productietechnologie voor grote glasvezelovens, glasvezelproducten en -technologieën voor 5G enz., en gezamenlijk wetenschappelijk onderzoek met ondernemingen als centrale aanspreekpunten ondersteunen.” . ( 27 ) 14e vijfjarenplan van Zhejiang voor de ontwikkeling van de sector nieuwe materialen: “Met de economische ontwikkelingszone van Tongxiang [waar Jushi gevestigd is (ter toelichting toegevoegd door de Commissie)] als zwaartepunt, zich toespitsen op hoogwaardige vezel- en composietmaterialen, hoogwaardige materialen voor batterijen, geavanceerde nieuwe materialen en andere deelgebieden, om een industriële keten te creëren voor hoogwaardige glasvezels en composietmaterialen alsook voor hoogwaardige materialen voor batterijen en downstreamproducten, teneinde de waardeketen te verbeteren.”. ( 28 ) Zie f10.eastmoney.com/f10_v2/CompanyManagement.aspx?code = sh600176 (geraadpleegd op 26 oktober 2022). ( 29 ) Zie https://www.ctgf.com/contents/12/8897.html (geraadpleegd op 26 oktober 2022). ( 30 ) Zie https://www.cpicfiber.com/index/listr/s/107/id/2937.html (geraadpleegd op 26 oktober 2022) en f.dfcfw.com/pdf/H2_AN202202221548514546_1.pdf (geraadpleegd op 26 oktober 2022). ( 31 ) Zie de statuten van de onderneming, beschikbaar op: https://pdf.dfcfw.com/pdf/H2_AN202203181553440430_1.pdf?1647632338000.pdf (geraadpleegd op 26 oktober 2022). ( 32 ) Artikel op de website van Taishan, beschikbaar op: https://www.ctgf.com/contents/16/6469.html (geraadpleegd op 26 oktober 2022). ( 33 ) Driejarig actieplan van Guangxi inzake strategische en opkomende industrieën. ( 34 ) World Bank Open Data — Upper Middle Income, https://data.worldbank.org/income-level/upper-middle-income ( 35 ) Als het onderzochte product in geen enkel land met een vergelijkbaar ontwikkelingsniveau wordt geproduceerd, kan de productie van een product in dezelfde algemene categorie en/of sector als die van het onderzochte product in aanmerking worden genomen. ( 36 ) TÜİK, Ekonomik faaliyete göre haftalık fiili çalışma süresi ve aylık ortalama işgücü maliyeti, 2020, https://data.tuik.gov.tr/Bulten/Index?p=Isgucu-Maliyeti-Istatistikleri-2020-37495 ( 37 ) TÜİK, Elektrik ve Doğal Gaz Fiyatları, II. Dönem: Temmuz-Aralık, 2021, https://data.tuik.gov.tr/Bulten/Index?p=Electricity-and-Natural-Gas-Prices-Period-II:-July-December,-2021-45566 ( 38 ) http://www.gtis.com/gta/secure/default.cfm ( 39 ) TÜİK, Ekonomik faaliyete göre haftalık fiili çalışma süresi ve aylık ortalama işgücü maliyeti, 2020, https://data.tuik.gov.tr/Bulten/Index?p=Isgucu-Maliyeti-Istatistikleri-2020-37495 ( 40 ) TÜİK, Elektrik ve Doğal Gaz Fiyatları, II. Dönem: Temmuz-Aralık, 2021, https://data.tuik.gov.tr/Bulten/Index?p=Electricity-and-Natural-Gas-Prices-Period-II:-July-December,-2021-45566 ( 41 ) Verordening (EU) 2015/755 van het Europees Parlement en de Raad van 29 april 2015 betreffende de gemeenschappelijke regeling voor de invoer uit bepaalde derde landen ( PB L 123 van 19.5.2015, blz. 33 ). ( 42 ) TÜİK, Ekonomik faaliyete göre haftalık fiili çalışma süresi ve aylık ortalama işgücü maliyeti, 2020, https://data.tuik.gov.tr/Bulten/Index?p=Isgucu-Maliyeti-Istatistikleri-2020-37495 ( 43 ) TÜİK, Elektrik ve Doğal Gaz Fiyatları, II. Dönem: Temmuz-Aralık, 2021, https://data.tuik.gov.tr/Bulten/Index?p=Electricity-and-Natural-Gas-Prices-Period-II:-July-December,-2021-45566 ( 44 ) TÜİK, Elektrik ve Doğal Gaz Fiyatları, II. Dönem: Temmuz-Aralık, 2021, https://data.tuik.gov.tr/Bulten/Index?p=Electricity-and-Natural-Gas-Prices-Period-II:-July-December,-2021-45566 ( 45 ) Türkiye Şişe Ve Cam Fabrikalari A.Ş., jaarverslag 2021: https://www.sisecam.com.tr/en/investor-relations/presentations-and-bulletins/annual-reports ( 46 ) Bijlage 10 bij het verzoek om een nieuw onderzoek. ( 47 ) Informatie op 8-cijferniveau voor de drie categorieën glasvezelversterkingen (gesneden strengen, rovings en matten) uit de Global Trade Atlas. Informatie over de prijzen op GN-niveau. ( 48 ) Gegevens ontleend aan Eurostat. ( 49 ) Punt 4.3 van Uitvoeringsverordening (EU) 2020/379 van de Commissie van 5 maart 2020 tot instelling van een voorlopig compenserend recht op continuglasvezelproducten van oorsprong uit Egypte ( PB L 69 van 6.3.2020, blz. 14 ). ( 50 ) Bijlage 10 bij het verzoek om een nieuw onderzoek. ( 51 ) Overweging 283 van Uitvoeringsverordening (EU) 2021/328. ( 52 ) Bussen van rodium en platina worden gebruikt bij de productie van glasvezels om de temperatuur van de hete filament dat door de vezels loopt, te helpen beheersen. ( 53 ) Overwegingen 279 tot en met 281 van Uitvoeringsverordening (EU) 2021/328. ( 54 ) Aan de hand van de mondiale containerindex van Shanghai tot Genua en Rotterdam. ( 55 ) Aan de hand van de maandelijkse gegevens van na het tijdvak van het nieuwe onderzoek zoals ingediend door de producenten in de Unie. ( 56 ) Er waren statistieken beschikbaar op het niveau van zescijferige GS-codes, waardoor de productomschrijving veel ruimer was dan het onderzochte product. ( 57 ) Overweging 296 van Uitvoeringsverordening (EU) 2021/328. ( 58 ) Tech-Fab Europe — een vereniging van producenten van technische stoffen in de Unie. ( 59 ) Technisch gezien hangt de ontwikkeling van nieuwe en betere producten en toepassingen af van de wisselwerking van de rovings met harsen en andere materialen en van de sterkte die bij het weven aan een stof kan worden gegeven. ( 60 ) Europese Commissie, directoraat-generaal Handel, directoraat G, Wetstraat 170, 1040 Brussel, België. ( 61 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ). ( 62 ) Sinds 1 januari 2022 worden matten niet langer ingedeeld onder GN-code 7019 31 00 maar onder de GN-codes 7019 14 00 en 7019 15 00. Tot en met 31 december 2021 waren de Taric-codes 7019310010 en 7019310090 van toepassing. Sinds 1 januari 2022 zijn zij vervangen door de Taric-codes 7019140010, 7019140090, 7019150010 en 7019150090. ( 63 ) Uitvoeringsverordening (EU) 2015/2447 van de Commissie van 24 november 2015 houdende nadere uitvoeringsvoorschriften voor enkele bepalingen van Verordening (EU) nr. 952/2013 van het Europees Parlement en de Raad tot vaststelling van het douanewetboek van de Unie ( PB L 343 van 29.12.2015, blz. 558 ).",
  "source": "EUR LEX"
}