{
  "url": "http://www.w3.org/1999/xhtml\">",
  "content": "L_2016047NL.01000801.xml 24.2.2016 NL Publicatieblad van de Europese Unie L 47/8 UITVOERINGSBESLUIT (EU) 2016/254 VAN DE RAAD van 12 februari 2016 betreffende de start van de geautomatiseerde uitwisseling van voertuigregistratiegegevens in Letland DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Besluit 2008/615/JBZ van de Raad van 23 juni 2008 inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( 1 ) , en met name artikel 33, Gezien het advies van het Europees Parlement ( 2 ) , Overwegende hetgeen volgt: (1) Overeenkomstig artikel 25, lid 2, van Besluit 2008/615/JBZ, mag met de in dat besluit voorziene verstrekking van persoonsgegevens pas worden begonnen nadat op het grondgebied van de bij de verstrekking betrokken lidstaten de algemene bepalingen inzake gegevensbescherming vervat in hoofdstuk 6 van dat besluit in het nationale recht zijn verwerkt. (2) In artikel 20 van Besluit 2008/616/JBZ van de Raad ( 3 ) is bepaald dat het voldoen aan bovengenoemde voorwaarde met betrekking tot de geautomatiseerde uitwisseling van gegevens overeenkomstig hoofdstuk 2 van Besluit 2008/615/JBZ dient te worden gecontroleerd op basis van een evaluatieverslag dat is gebaseerd op een vragenlijst, een evaluatiebezoek en een proefrun. (3) Volgens hoofdstuk 4, punt 1.1, van de bijlage bij Besluit 2008/616/JBZ stelt de betrokken Raadsgroep een vragenlijst op voor elke vorm van geautomatiseerde uitwisseling van gegevens, en beantwoordt een lidstaat de desbetreffende vragenlijst zodra hij van oordeel is dat hij aan de voorwaarden voor het uitwisselen van gegevens in een bepaalde gegevenscategorie voldoet. (4) Letland heeft de vragenlijst over gegevensbescherming en de vragenlijst over de uitwisseling van voertuigregistratiegegevens ingevuld. (5) Letland heeft met Nederland een succesvolle proefrun uitgevoerd. (6) Er is een evaluatiebezoek aan Letland gebracht, waarover het Nederlands-Litouwse evaluatieteam een verslag heeft opgesteld en aan de betrokken werkgroep van de Raad heeft toegezonden. (7) Er is een algemeen evaluatieverslag aan de Raad voorgelegd, waarin de resultaten van de vragenlijst, het evaluatiebezoek en de proefrun betreffende de uitwisseling van voertuigregistratiegegevens zijn samengevat. (8) Op 8 oktober 2015 is de Raad tot de conclusie gekomen dat Letland de algemene bepalingen inzake gegevensbescherming vervat in hoofdstuk 6 van Besluit 2008/615/JBZ volledig heeft uitgevoerd. (9) Letland moet derhalve, met het oog op de geautomatiseerde bevraging van voertuigregistratiegegevens, overeenkomstig artikel 12 van Besluit 2008/615/JBZ gerechtigd zijn persoonsgegevens te ontvangen en te verstrekken. (10) Besluit 2008/615/JBZ is bindend voor Denemarken, dat derhalve deelneemt aan de vaststelling en toepassing van dit besluit ter uitvoering van Besluit 2008/615/JBZ. (11) Besluit 2008/615/JBZ is bindend voor Ierland, dat derhalve deelneemt aan de vaststelling en toepassing van dit besluit ter uitvoering van Besluit 2008/615/JBZ. (12) Besluit 2008/615/JBZ is niet bindend voor het Verenigd Koninkrijk, dat derhalve niet deelneemt aan de vaststelling en toepassing van dit besluit ter uitvoering van Besluit 2008/615/JBZ, HEEFT HET VOLGENDE BESLUIT VASTGESTELD: Artikel 1 Met het oog op de geautomatiseerde bevraging van voertuigregistratiegegevens is Letland gerechtigd, overeenkomstig artikel 12 van Besluit 2008/615/JBZ, met ingang van 24 februari 2016 persoonsgegevens te ontvangen en te verstrekken. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing overeenkomstig de Verdragen. Gedaan te Brussel, 12 februari 2016. Voor de Raad De voorzitter J.R.V.A. DIJSSELBLOEM ( 1 ) PB L 210 van 6.8.2008, blz. 1 . ( 2 ) Advies van 20 januari 2016 (nog niet bekendgemaakt in het Publicatieblad). ( 3 ) Besluit 2008/616/JBZ van de Raad van 23 juni 2008 betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( PB L 210 van 6.8.2008, blz. 12 ).",
  "source": "EUR LEX"
}