{
  "url": "http://www.w3.org/1999/xhtml\"><!--",
  "content": "L_2016110NL.01000101.xml 26.4.2016 NL Publicatieblad van de Europese Unie L 110/1 BESLUIT (EU) 2016/630 VAN DE RAAD van 11 april 2016 betreffende het namens de Europese Unie in te nemen standpunt in het bij de Overnameovereenkomst tussen de Europese Gemeenschap en de Russische Federatie opgerichte Gemengd Comité overname, over een aanbeveling met betrekking tot overnameverzoeken waarbij ondervragingen vereist zijn DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 79, derde alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Overnameovereenkomst tussen de Europese Gemeenschap en de Russische Federatie ( 1 ) van 25 mei 2006 („de overnameovereenkomst”) is op 1 juni 2007 in werking getreden. (2) Bij artikel 19 van de overnameovereenkomst is een Gemengd Comité overname opgericht, dat belast is met de daarin omschreven taken. (3) Krachtens artikel 19, lid 1, onder b), van de overnameovereenkomst dient het Gemengd Comité overname de regelingen vast te stellen die nodig zijn voor de eenvormige toepassing van de overnameovereenkomst. (4) Ondervraging is een van de onderdelen van de in de overnameovereenkomst vastgestelde overnameprocedure. Overeenkomstig artikel 9, lid 4, van de overnameovereenkomst dienen de nodige regelingen te worden getroffen voor een ondervraging wanneer de verzoekende staat geen van de in de bijlagen 2 of 3 bij de overnameovereenkomst genoemde documenten bij het overnameverzoek kan voegen. (5) Een eerste aanbeveling met betrekking tot overnameverzoeken waarbij ondervragingen vereist zijn, werd op 2 juni 2009 aangenomen door het Gemengd Comité overname. Die aanbeveling moet verder worden verduidelijkt door een tweede aanbeveling met richtsnoeren voor situaties waarin de termijnen voor het houden van ondervragingen niet in acht kunnen worden genomen, zodat het tijdschema voor deze ondervragingen kan worden aangepast. (6) Het is dan ook passend het standpunt te bepalen dat namens de Unie in het Gemengd Comité overname dient te worden ingenomen over de aanbeveling met betrekking tot overnameverzoeken waarbij ondervragingen vereist zijn. (7) De overnameovereenkomst is bindend voor het Verenigd Koninkrijk, en het Verenigd Koninkrijk neemt bijgevolg deel aan de vaststelling van dit besluit. (8) De overnameovereenkomst is bindend voor Ierland, en Ierland neemt bijgevolg deel aan de vaststelling van dit besluit. (9) De overnameovereenkomst is bindend voor noch van toepassing op Denemarken, en Denemarken neemt bijgevolg niet deel aan de vaststelling van dit besluit, HEEFT HET VOLGENDE BESLUIT VASTGESTELD: Enig artikel 1.   Het standpunt dat namens de Europese Unie dient te worden ingenomen in het Gemengd Comité overname dat is opgericht bij artikel 19 van de Overnameovereenkomst tussen de Europese Gemeenschap en de Russische Federatie, over de aanneming van de aanbeveling met betrekking tot overnameverzoeken waarbij ondervragingen vereist zijn, is gebaseerd op de ontwerpaanbeveling van het Gemengd Comité overname die aan dit besluit is gehecht. 2.   Kleine technische correcties aan de ontwerpaanbeveling van het Gemengd Comité overname kunnen zonder nader besluit van de Raad worden goedgekeurd door de vertegenwoordigers van de Unie in het gemengd comité. Gedaan te Luxemburg, 11 april 2016. Voor de Raad De voorzitter M.H.P. VAN DAM ( 1 ) PB L 129 van 17.5.2007, blz. 40 . ONTWERP AANBEVELING NR. 2 VAN HET GEMENGD COMITÉ OVERNAME DAT IS OPGERICHT BIJ DE OVERNAMEOVEREENKOMST TUSSEN DE EUROPESE GEMEENSCHAP EN DE RUSSISCHE FEDERATIE VAN 25 MEI 2006 van … met betrekking tot overnameverzoeken waarbij ondervragingen vereist zijn HET COMITÉ, Onder verwijzing naar de Overnameovereenkomst tussen de Europese Gemeenschap en de Russische Federatie van 25 mei 2006 („de overnameovereenkomst”), en met name artikel 19, lid 1, daarvan en artikel 6, lid 3, van het reglement van orde van het Gemengd Comité overname van 25 juli 2007, Overwegende hetgeen volgt: (1) Ondervraging is een van de onderdelen van de in de overnameovereenkomst vastgestelde overnameprocedure en krachtens artikel 9, lid 4, moeten de nodige regelingen worden getroffen voor een ondervraging wanneer de verzoekende staat geen van de in de bijlage 2 of bijlage 3 bij de overnameovereenkomst genoemde documenten bij het overnameverzoek kan voegen. (2) Aanbeveling nr. 1 van het Gemengd Comité overname inzake overnameverzoeken waarbij ondervragingen vereist zijn („Aanbeveling nr. 1”), is op 2 juni 2009 aangenomen door het comité. (3) Specifieke regelingen inzake de termijnen voor de behandeling van overnameverzoeken kunnen overeenkomstig artikel 20, lid 1, onder f), van de overnameovereenkomst worden opgenomen in bilaterale uitvoeringsprotocollen, BEVEELT AAN: 1. Indien de termijnen voor het houden van ondervragingen niet zijn vastgesteld in de desbetreffende uitvoeringsprotocollen tussen de Russische Federatie en de lidstaten van de Europese Unie, zou deze ondervraging overeenkomstig punt 2 van Aanbeveling nr. 1 binnen 10 kalenderdagen vanaf de datum van ontvangst van het overnameverzoek, zoals bedoeld in punt 1 van Aanbeveling nr. 1, moeten plaatsvinden. 2. Indien de ondervraging niet is gehouden binnen de in punt 1 van deze aanbeveling bedoelde termijn, of indien de persoon niet is overgeleverd met het oog op ondervraging, zouden de verzoekende staat en de aangezochte staat met elkaar contact moeten opnemen en de nodige regelingen moeten treffen teneinde de ondervraging onverwijld te organiseren. 3. Indien de verzoekende staat de aangezochte staat er tijdens de voor het houden van de ondervraging vastgestelde termijn van in kennis stelt dat de overlevering van de te ondervragen persoon is uitgesteld, zou de in punt 1 van deze aanbeveling bedoelde termijn of, in voorkomend geval, de in het betrokken uitvoeringsprotocol vastgestelde termijn moeten worden verlengd tot de datum die in de kennisgeving is vermeld. 4. De termijnen voor het houden van ondervragingen zouden, rekening houdend met de in punt 3 van deze aanbeveling bedoelde omstandigheden, niet meer mogen bedragen dan 60 kalenderdagen vanaf de datum van ontvangst van het overnameverzoek, tenzij de bijzondere omstandigheden van de zaak het houden van de ondervraging na die termijn rechtvaardigen. Voor de Russische Federatie Voor de Europese Unie",
  "source": "EUR LEX"
}