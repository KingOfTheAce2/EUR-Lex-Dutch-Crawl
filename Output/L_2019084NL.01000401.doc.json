{
  "url": "http://www.w3.org/1999/xhtml\">",
  "content": "L_2019084NL.01000401.xml 26.3.2019 NL Publicatieblad van de Europese Unie L 84/4 UITVOERINGSBESLUIT (EU) 2019/488 VAN DE COMMISSIE van 25 maart 2019 tot wijziging van Uitvoeringsbesluit (EU) 2016/413 van de Commissie tot bepaling van de locaties van de grondinfrastructuur van het door het Galileo-programma ingestelde systeem en tot vaststelling van de maatregelen die nodig zijn om de goede werking ervan te waarborgen, en tot intrekking van Uitvoeringsbesluit 2012/117/EU, wat de GSS-stations van Ascension en de Falklandeilanden betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1285/2013 van het Europees Parlement en de Raad van 11 december 2013 betreffende de uitvoering en exploitatie van de Europese satellietnavigatiesystemen en tot intrekking van Verordening (EG) nr. 876/2002 van de Raad en Verordening (EG) nr. 683/2008 van het Europees Parlement en de Raad ( 1 ) , en met name artikel 12, lid 3, onder c), Overwegende hetgeen volgt, (1) De bijlage bij Uitvoeringsbesluit (EU) 2016/413 van de Commissie ( 2 ) voorziet in het opzetten van GSS-stations in Ascension en op de Falklandeilanden, gebieden die afhankelijk zijn van het Verenigd Koninkrijk van Groot-Brittannië en Noord-Ierland (hierna „het Verenigd Koninkrijk” genoemd). (2) Op 29 maart 2017 heeft het Verenigd Koninkrijk de Europese Raad in kennis gesteld van zijn voornemen om zich uit de Unie terug te trekken krachtens artikel 50 van het Verdrag betreffende de Europese Unie. Dat betekent dat het Verenigd Koninkrijk vanaf 30 maart 2019 een derde land wordt en dat het Unierecht vanaf die datum niet langer van toepassing is op het Verenigd Koninkrijk, tenzij in een terugtrekkingsakkoord een andere datum wordt vastgesteld of tenzij de Europese Raad met instemming van het Verenigd Koninkrijk unaniem een andere datum vaststelt. (3) Het merendeel van de GSS-stations bevindt zich op het grondgebied van een lidstaat van de Unie om redenen die hoofdzakelijk verband houden met de veiligheid van de Unie en van haar lidstaten. Het opzetten en exploiteren van GSS-stations op het grondgebied van een derde land is evenwel niet uitgesloten, maar veronderstelt het sluiten van passende overeenkomsten met het land in kwestie, met name wat de veiligheid betreft. (4) Wanneer het Verenigd Koninkrijk op 30 maart 2019, of op een andere in een terugtrekkingsakkoord of door de Europese Raad met instemming van het Verenigd Koninkrijk unaniem vastgestelde datum, een derde land wordt en indien op die datum geen passende overeenkomsten zijn gesloten met het Verenigd Koninkrijk, moeten de GSS-stations in Ascension en de Falklandeilanden worden geschrapt. Zelfs indien de terugtrekkingsdatum van het Verenigd Koninkrijk uiteindelijk na 30 maart 2019 valt, moet rekening worden gehouden met de termijn die nodig is voor het verhuizen en verplaatsen van de uitrusting waaruit beide stations bestaan. (5) De bijlage bij Uitvoeringsbesluit (EU) 2016/413 moet dienovereenkomstig worden gewijzigd. (6) De in dit besluit vervatte maatregelen zijn in overeenstemming met het advies van het bij artikel 36, lid 1, van Verordening (EU) nr. 1285/2013 ingestelde comité, HEEFT HET VOLGENDE BESLUIT VASTGESTELD: Artikel 1 In de bijlage bij Uitvoeringsbesluit (EU) 2016/413, in de rij betreffende de GSS-stations, kolom „Locaties en maatregelen voor het opzetten teneinde de goede werking te waarborgen”, worden de woorden „Ascension” en „en de Falklandeilanden” geschrapt. Artikel 2 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Het is van toepassing met ingang van 30 maart 2019. Gedaan te Brussel, 25 maart 2019. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 1 . ( 2 ) Uitvoeringsbesluit (EU) 2016/413 van de Commissie van 18 maart 2016 tot bepaling van de locaties van de grondinfrastructuur van het door het Galileo-programma ingestelde systeem en tot vaststelling van de maatregelen die nodig zijn om de goede werking ervan te waarborgen, en tot intrekking van Uitvoeringsbesluit 2012/117/EU ( PB L 74 van 19.3.2016, blz. 45 ).",
  "source": "EUR LEX"
}