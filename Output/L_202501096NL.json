{
  "url": "http://www.w3.org/1999/xhtml\"><!--",
  "content": "L_202501096NL.000101.fmx.xml Publicatieblad van de Europese Unie NL L-serie 2025/1096 28.5.2025 BESLUIT VAN DE RAAD (GBVB) 2025/1096 van 27 mei 2025 tot wijziging van Besluit 2013/255/GBVB betreffende beperkende maatregelen in het licht van de situatie in Syrië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 31 mei 2013 heeft de Raad Besluit 2013/255/GBVB vastgesteld ( 1 ) . (2) Op 27 mei 2024 heeft de Raad Besluit (GBVB) 2024/1510 vastgesteld ( 2 ) , waarbij de beperkende maatregelen van Besluit 2013/255/GBVB zijn verlengd tot en met 1 juni 2025. (3) Na de val van het al-Assad-regime in Syrië heeft de Raad op 24 februari 2025 een aantal beperkende maatregelen van de Unie versoepeld in het licht van de situatie in Syrië, om de samenwerking met het land, zijn bevolking en het bedrijfsleven op het gebied van energie, vervoer en wederopbouw en de daarmee samenhangende financiële en bankverrichtingen te vergemakkelijken. (4) Op dezelfde dag bracht de Raad een verklaring uit volgens welke de plaatsingen op de lijst in verband met het al-Assad-regime, de chemische wapens en de illegale drugshandel moeten worden gehandhaafd. De Raad verklaarde tevens dat hij de situatie in het land van nabij volgt en op basis daarvan zal blijven monitoren of de opschorting van de maatregelen gerechtvaardigd blijft, en dat hij zal bekijken welke stappen Syrië heeft ondernomen om een inclusieve transitie te bewerkstelligen die in overeenstemming is met de verklaringen van de overgangsautoriteiten, onder meer wat betreft het ter verantwoording roepen van het al-Assad-regime voor zijn misdaden, de eerbiediging van de mensenrechten en de fundamentele vrijheden van alle Syriërs, zonder enig onderscheid, en de naleving van de rechtsstaat en het internationaal recht. De Raad riep op tot beëindiging van de inmenging in het land door destabiliserende buitenlandse actoren, en herhaalde dat de soevereiniteit, de territoriale integriteit en de eenheid van Syrië moeten worden geëerbiedigd. (5) Op 20 maart 2025 onderstreepte de Europese Raad dat de transitie in Syrië vreedzaam, inclusief en zonder schadelijke buitenlandse inmenging moet plaatsvinden en dat de rechten van Syriërs van alle etnische en religieuze achtergronden zonder discriminatie moeten worden beschermd. De Europese Raad benadrukte ook dat met name alomvattende overgangsjustitie van essentieel belang is op weg naar verzoening. De Europese Raad gaf aan dat de opschorting van de beperkende maatregelen door de Unie deel uitmaakt van een geleidelijke, omkeerbare aanpak op basis van nauwlettend toezicht op de situatie in Syrië. (6) Op 20 mei 2025 heeft de Raad zijn politieke besluit aangekondigd om zijn economische sancties tegen Syrië op te heffen, ter ondersteuning van het Syrische volk om zich te herenigen en een nieuw, inclusief, pluralistisch en vreedzaam Syrië op te bouwen, zonder schadelijke buitenlandse inmenging. (7) Op basis hiervan is de Raad van oordeel dat alle sectorale beperkende maatregelen moeten worden opgeheven, met uitzondering van die welke op veiligheidsgronden zijn gebaseerd. (8) Ondanks de val van het al-Assad-regime en de instelling van overgangsautoriteiten blijft de situatie in Syrië onstabiel en is het netwerk van al-Assad, verspreid binnen en buiten Syrië, nog niet ter verantwoording geroepen en kan het niet als ontbonden worden beschouwd. Er bestaat nog steeds een geloofwaardig risico op destabilisatie en een mogelijke heropleving van de invloed van het voormalige regime, zoals blijkt uit de incidenten ter ondersteuning van het al-Assad-regime die tot doel hebben het overgangsproces te ondermijnen, die hebben geleid tot dodelijk geweld in de Syrische kustregio. Op de lijst geplaatste personen en entiteiten die banden hebben met het al-Assad-regime blijven een machtige, invloedrijke rol spelen, zouden via financiering of andere middelen verdere gewapende conflicten kunnen ondersteunen en een rol kunnen spelen bij pogingen om de transitie om te keren. In haar verklaring van 11 maart 2025 namens de Unie sprak de hoge vertegenwoordiger van de Unie voor buitenlandse zaken en veiligheidsbeleid haar ernstige bezorgdheid uit over het wijdverbreide geweld in de Syrische kustregio, veroordeelde zij met klem de aanvallen van al-Assad-gezinde milities op veiligheidstroepen en de gruwelijke misdaden tegen burgers, waaronder standrechtelijke executies, en benadrukte zij in dat verband dat doeltreffende maatregelen moeten worden genomen om te voorkomen dat dergelijke misdaden zich opnieuw voordoen. (9) Leden van de families al-Assad en Makhlouf en personen die banden met hen hebben, zijn nog niet ter verantwoording geroepen voor hun betrokkenheid bij de gewelddadige repressie van de burgerbevolking in Syrië en het risico bestaat dat ze pogingen zullen ondernemen om het conflict te doen escaleren en de vreedzame transitie in Syrië te belemmeren. (10) De ministers van de Syrische regering die na mei 2011 onder het voormalige al-Assad-regime aan de macht waren, moeten zowel hoofdelijk als gezamenlijk aansprakelijk worden gesteld voor het repressieve beleid van het voormalige al-Assad-regime en blijven een risico vormen voor de vreedzame transitie in Syrië. (11) Milities, gewapende groeperingen, veiligheidstroepen en inlichtingendiensten die banden hebben met en loyaal zijn aan het voormalige al-Assad-regime, vormen een risico op verdere escalatie en repressie van de burgerbevolking in Syrië. (12) Na de val van het al-Assad-regime zijn er nog steeds meer dan 100 vermoedelijke locaties voor chemische wapens in Syrië, een aantal dat veel hoger ligt dan vóór de val van het al-Assad-regime. De vernietiging van de resterende voorraden chemische wapens van Syrië blijft een prioriteit voor de bescherming van de Syrische bevolking, zoals uiteengezet in de conclusies van de Europese Raad van 19 december 2024. (13) Vooraanstaande zakenlieden die actief zijn in Syrië en banden hebben met het al-Assad-regime en die als gevolg hiervan aanzienlijke rijkdom en macht hebben verworven, hebben hun invloedrijke positie en hun netwerken behouden. Deze individuen vormen daardoor een inherent risico op gewelddadige onderdrukking van het maatschappelijk middenveld en de vreedzame transitie in Syrië. (14) Op basis van een evaluatie van Besluit 2013/255/GBVB moeten de beperkende maatregelen daarvan worden verlengd tot en met 1 juni 2026. (15) Besluit 2013/255/GBVB moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2013/255/GBVB wordt als volgt gewijzigd: 1) in artikel 27 worden de leden 1 en 2 vervangen door: “1.   De lidstaten nemen de nodige maatregelen om binnenkomst op of doorreis via hun grondgebied te beletten van de op de lijst in bijlage I vermelde personen die verantwoordelijk zijn voor de gewelddadige onderdrukking van de burgerbevolking in Syrië, personen die baat hebben bij of steun verlenen aan het voormalige al-Assad-regime en personen die banden met hen hebben. 2.   In lijn met de beoordelingen en vaststellingen waartoe de Raad in de context van de situatie in Syrië, zoals uiteengezet in de overwegingen 5 tot en met 12 van Besluit (GBVB) 2015/1836 ( *1 ) van de Raad en overwegingen 8 tot en met 13 van Besluit (GBVB) 2025/1069 ( *2 ) van de Raad, is overgegaan, nemen de lidstaten eveneens de nodige maatregelen om binnenkomst op of doorreis via hun grondgebied te beletten van: a) vooraanstaande zakenlieden die in Syrië actief zijn en gelieerd zijn aan het voormalige al-Assad-regime; b) leden van de families al-Assad en Makhlouf; c) ministers van de Syrische regering die tussen mei 2011 en december 2024 aan de macht zijn geweest; d) leden van de Syrische strijdkrachten met de rang van “kolonel” en met een gelijkwaardige of hogere rang die tussen mei 2011 en december 2024 in dienst zijn geweest; e) leden van de Syrische veiligheids- en inlichtingendiensten die tussen mei 2011 en december 2024 in dienst zijn geweest; f) leden van aan het al-Assad-regime gelieerde milities; of g) personen die actief zijn in de sector van de verspreiding van chemische wapens, en personen die met hen banden hebben, zoals vermeld in bijlage I. ( *1 ) Besluit (GBVB) 2015/1836 van de Raad van 12 oktober 2015 tot wijziging van Besluit 2013/255/GBVB betreffende beperkende maatregelen tegen Syrië ( PB L 266 van 13.10.2015, blz. 75 , ELI: http://data.europa.eu/eli/dec/2015/1836/oj) .\" ( *2 ) Besluit (GBVB) 2025/1096 van de Raad van 27 mei 2025 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L, 2025/1096, 28.5.2025, ELI: http://data.europa.eu/eli/dec/2025/1096/oj ).”;\" 2) artikel 28 wordt als volgt gewijzigd: a) de leden 1 en 2 worden vervangen door: “1.   Alle tegoeden en economische middelen die toebehoren aan, eigendom zijn van, in bezit zijn van of onder zeggenschap staan van personen die verantwoordelijk zijn voor de gewelddadige onderdrukking van de burgerbevolking in Syrië, personen en entiteiten die baat hebben bij of steun verlenen aan het voormalige al-Assad-regime en personen en entiteiten die banden met hen hebben, zoals vermeld op de lijst in bijlage I, worden bevroren. 2.   In lijn met de beoordelingen en vaststellingen waartoe de Raad in de context van de situatie in Syrië, zoals uiteengezet in de overwegingen 5 tot en met 12 van Besluit (GBVB) 2015/1836 van de Raad en overwegingen 8 tot en met 13 van Besluit (GBVB) 2025/1096, is overgegaan, worden alle tegoeden en economische middelen bevroren die toebehoren aan, eigendom zijn van, in bezit zijn van of onder zeggenschap staan van: a) vooraanstaande zakenlieden die in Syrië actief zijn en gelieerd zijn aan het voormalige al-Assad-regime; b) leden van de families al-Assad en Makhlouf; c) ministers van de Syrische regering die tussen mei 2011 en december 2024 aan de macht zijn geweest; d) leden van de Syrische strijdkrachten met de rang van “kolonel” en met een gelijkwaardige of hogere rang die tussen mei 2011 en december 2024 in dienst zijn geweest; e) leden van de Syrische veiligheids- en inlichtingendiensten die tussen mei 2011 en december 2024 in dienst zijn geweest; f) leden van aan het al-Assad-regime gelieerde milities, of g) leden van entiteiten, afdelingen, agentschappen, lichamen of instellingen die actief zijn in de sector van de verspreiding van chemische wapens, en personen en entiteiten die met hen banden hebben, zoals vermeld in bijlage I.” ; b) lid 5 wordt vervangen door: “5.   Er worden geen tegoeden of economische middelen direct of indirect aan of ten behoeve van de in de lijst in bijlage I genoemde natuurlijke personen, rechtspersonen of entiteiten ter beschikking gesteld.” ; c) in lid 6 wordt punt a) vervangen door: “a) noodzakelijk zijn voor het dekken van uitgaven voor de basisbehoeften van de in de lijst in bijlage I genoemde personen en de leden van hun gezin die van hen afhankelijk zijn, zoals betalingen voor voedsel, huur of hypotheeklasten, geneesmiddelen of geneeskundige behandelingen, belastingen, verzekeringspremies of openbare voorzieningen;” ; d) in lid 6 wordt punt h) vervangen door: “h) bestemd zijn voor entiteiten die eigendom zijn van de Syrische staat, als vermeld in de lijst in bijlage I, teneinde namens de Arabische Republiek Syrië betalingen te verrichten aan de OPCW voor activiteiten die verband houden met de verificatieopdracht van de OPCW en de vernietiging van de chemische wapens van Syrië, en in het bijzonder aan het speciale trustfonds voor Syrië van de OPCW voor activiteiten die verband houden met de volledige vernietiging van de chemische wapens van Syrië buiten het grondgebied van de Arabische Republiek Syrië.” ; e) in lid 7 wordt punt a) vervangen door: “a) de tegoeden of economische middelen zijn het voorwerp van een arbitrale beslissing die is gegeven vóór de datum waarop de in lid 1 of lid 2 bedoelde persoon of entiteit op de lijst in bijlage I is geplaatst, dan wel van een vóór of na die datum in de Unie gegeven rechterlijke of administratieve beslissing, of in de betrokken lidstaat uitvoerbare rechterlijke beslissing;” ; f) in lid 7 wordt punt c) vervangen door: “c) de beslissing komt niet ten goede aan een op de lijst in de bijlage I geplaatste persoon of entiteit, en” ; g) lid 9 wordt geschrapt; h) lid 13 wordt vervangen door: “13.   De leden 1, 2 en 5 zijn niet van toepassing op de overdracht van bevroren tegoeden of economische middelen door of via een in de lijst in bijlage I vermelde financiële entiteit, indien de overdracht verband houdt met een betaling door een persoon of entiteit die niet voorkomt op de lijst in bijlage I met betrekking tot het verlenen van financiële bijstand aan Syrische onderdanen die een opleiding of beroepsopleiding volgen of bezig zijn met academisch onderzoek in de Unie, mits de betrokken lidstaat voor elk afzonderlijk geval heeft vastgesteld dat de betaling niet rechtstreeks of onrechtstreeks wordt ontvangen door een in lid 1 of lid 2 bedoelde persoon of entiteit.” ; i) lid 15 wordt geschrapt; j) lid 16 wordt geschrapt; 3) artikel 28 bis wordt als volgt gewijzigd: a) lid 2 wordt vervangen door: “2.   Het verbod in artikel 28, lid 5, is niet van toepassing op de tegoeden of economische middelen die aan de in de lijst in bijlage I vermelde natuurlijke of rechtspersonen en entiteiten ter beschikking zijn gesteld door overheidsorganen, of door rechtspersonen of entiteiten die openbare financiering ontvangen om humanitaire bijstand te verlenen in Syrië of hulp aan de burgerbevolking in Syrië te verstrekken, op voorwaarde dat het ter beschikking stellen van deze tegoeden of economische middelen bedoeld is voor de aankoop of het vervoer van petroleumproducten of voor de financiering of financiële dienstverlening in dat verband, met als enige doelstelling het verstrekken van humanitaire hulp in Syrië of het verlenen van steun aan de burgerbevolking in Syrië.” ; b) lid 5 wordt vervangen door: “5.   Het verbod in artikel 28, lid 5, is niet van toepassing op de tegoeden of economische middelen die aan de in de lijst in bijlage I vermelde natuurlijke of rechtspersonen en entiteiten ter beschikking zijn gesteld door diplomatieke of consulaire posten.” ; c) de volgende leden worden toegevoegd: “7.   In afwijking van artikel 28, leden 1, 2 en 5, kunnen de bevoegde autoriteiten van de lidstaten op door hen passend geachte voorwaarden toestemming verlenen voor de vrijgave van bepaalde bevroren tegoeden of economische middelen of de beschikbaarstelling van bepaalde tegoeden of economische middelen aan de in de lijst in bijlage I vermelde entiteiten onder nr. 42 en nr. 43 in afdeling “B. Entiteiten”, nadat zij hebben vastgesteld dat het verstrekken van die tegoeden of economische middelen noodzakelijk is voor de samenwerking tussen die entiteiten en de overheidsentiteit of het overheidsorgaan van een lidstaat op het gebied van wederopbouw, capaciteitsopbouw, terrorismebestrijding en migratie. 8.   Indien de betrokken bevoegde autoriteit binnen vijf werkdagen na ontvangst van een verzoek om toestemming krachtens lid 7 geen negatief besluit heeft genomen, geen verzoek om informatie heeft ingediend of niet heeft laten weten meer tijd nodig te hebben, wordt die toestemming geacht te zijn verleend. 9.   De betrokken lidstaat stelt de andere lidstaten en de Commissie in kennis van de krachtens lid 7 verleende toestemming binnen vier weken na het verlenen ervan.” ; 4) artikel 29 wordt vervangen door: “Artikel 29 Geen vorderingen, ook niet tot schadeloosstelling of soortgelijke vergoedingen, bijvoorbeeld op grond van schuldvergelijking, van boetebedingen, van een garantie, van verlenging of betaling van een obligatie, van een financiële garantie, waaronder op grond van kredietbrieven en soortgelijke instrumenten, in verband met een overeenkomst of transactie waarvan de uitvoering, rechtstreeks of onrechtstreeks, geheel of gedeeltelijk werd geraakt door maatregelen overeenkomstig dit besluit, worden toegewezen aan de in de lijst in bijlage I vermelde personen en entiteiten, aan een andere persoon of entiteit in Syrië, met inbegrip van de regering van Syrië en Syrische overheidsorganen, -bedrijven en -agentschappen, of aan een persoon of entiteit die met behulp van of ten behoeve van de bedoelde personen en entiteiten optreedt.” ; 5) in artikel 30 wordt lid 1 vervangen door: “1.   De Raad stelt op voorstel van een lidstaat of van de hoge vertegenwoordiger van de Unie voor buitenlandse zaken en veiligheidsbeleid de in bijlage I opgenomen lijst en eventuele wijzigingen daarin vast.” ; 6) artikel 31 wordt vervangen door: “Artikel 31 1.   In bijlage I worden de gronden voor opneming van de betrokken personen en entiteiten vermeld. 2.   Bijlage I bevat ook de informatie, indien beschikbaar, die nodig is voor het identificeren van de betrokken personen of entiteiten. Met betrekking tot personen kan die informatie bestaan uit namen, inclusief aliassen, geboortedatum en geboorteplaats, nationaliteit, paspoort- en identiteitskaartnummers, geslacht, adres (indien bekend) en functie of beroep. Met betrekking tot entiteiten kan die informatie namen, plaats en datum van registerinschrijving, registratienummer en de plaats van vestiging omvatten.” ; 7) artikel 34 wordt vervangen door: “Artikel 34 1.   Dit besluit is van toepassing tot en met 1 juni 2026. Het wordt voortdurend geëvalueerd. Het kan zo nodig worden verlengd of gewijzigd indien de Raad van oordeel is dat de doelstellingen ervan niet zijn bereikt. De in artikel 28 bis, leden 1 tot en met 4, bedoelde uitzonderingen op artikel 28, leden 1, 2 en 5, worden op gezette tijden, en wel ten minste om de twaalf maanden, of op dringend verzoek van een lidstaat, de hoge vertegenwoordiger of de Commissie na een ingrijpende verandering in de omstandigheden, geëvalueerd. 2.   De Raad onderstreept dat het belangrijk is te voorkomen dat de soevereine rechten van de lidstaten in hun maritieme zones overeenkomstig het zeerecht worden geschonden. Op verzoek van een lidstaat leidt een dergelijke schending onmiddellijk tot een bespreking om de beperkende maatregelen in het kader van de voortdurende toetsing ervan te wijzigen.” ; 8) de artikelen 5, 6, 7, 7 bis, 8, 9, 10, 11, 12, 13, 14, 15, 16, 17, 18, 19, 20, 21, 22, 23, 24, 25, 26 en 28 ter worden geschrapt; 9) bijlage II wordt geschrapt; 10) bijlage III wordt geschrapt. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 27 mei 2025. Voor de Raad De voorzitter A. SZŁAPKA ( 1 ) Besluit (GBVB) 2013/255/GBVB van de Raad van 31 mei 2013 betreffende beperkende maatregelen in het licht van de situatie in Syrië ( PB L 147 van 1.6.2013, blz. 14 , ELI: http://data.europa.eu/eli/dec/2013/255/oj) . ( 2 ) Besluit (GBVB) 2024/1510 van de Raad van 27 mei 2024 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L, 2024/1510, 28.5.2024, ELI: http://data.europa.eu/eli/dec/2024/1510/oj ). ELI: http://data.europa.eu/eli/dec/2025/1096/oj ISSN 1977-0758 (electronic edition)",
  "source": "EUR LEX"
}