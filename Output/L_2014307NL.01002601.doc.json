{
  "url": "http://www.w3.org/1999/xhtml\"><!--",
  "content": "L_2014307NL.01002601.xml 28.10.2014 NL Publicatieblad van de Europese Unie L 307/26 VERORDENING (EU) Nr. 1136/2014 VAN DE COMMISSIE van 24 oktober 2014 tot wijziging van Verordening (EU) nr. 283/2013 wat betreft de overgangsmaatregelen ten aanzien van procedures in verband met gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 78, lid 1, onder b), Overwegende hetgeen volgt: (1) Bij Verordening (EU) nr. 283/2013 van de Commissie ( 2 ) is Verordening (EU) nr. 544/2011 van de Commissie ( 3 ) ingetrokken en zijn nieuwe gegevensvereisten voor werkzame stoffen vastgesteld. (2) Opdat de lidstaten en belanghebbende partijen zich kunnen voorbereiden op de inachtneming van die nieuwe vereisten, zijn in Verordening (EU) nr. 283/2013 overgangsmaatregelen vastgesteld betreffende de indiening van gegevens voor aanvragen voor de goedkeuring, de verlenging van de goedkeuring en de wijziging van de goedkeuring van werkzame stoffen en de indiening van gegevens voor aanvragen voor de toelating, de verlenging van de toelating en de wijziging van de toelating van gewasbeschermingsmiddelen. (3) Om in bepaalde gevallen toe te staan dat in aanvragen voor de toelating of wijziging van de toelating van gewasbeschermingsmiddelen gegevens over de werkzame stoffen worden ingediend overeenkomstig de gegevensvereisten die ten tijde van de goedkeuring of verlenging van de goedkeuring van die werkzame stoffen golden, moeten de overgangsmaatregelen met betrekking tot de procedures voor de toelating van gewasbeschermingsmiddelen worden gewijzigd. Deze wijziging is bedoeld om te voorkomen dat er discrepanties ontstaan in de beoordeling van gegevens die volgens de nieuwe gegevensvereisten zijn verkregen door lidstaten die tot verschillende zones behoren en zo een uniforme, geharmoniseerde benadering van de beoordeling van die gegevens te behouden door die op Unieniveau te evalueren. (4) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Artikel 4, lid 1, van Verordening (EU) nr. 283/2013 komt als volgt te luiden: „1.   In het geval van aanvragen van een toelating als bedoeld in artikel 28 van Verordening (EG) nr. 1107/2009 met betrekking tot gewasbeschermingsmiddelen die één of meer werkzame stoffen bevatten waarvoor de dossiers zijn ingediend overeenkomstig artikel 3 of waarvan de goedkeuring niet is verlengd overeenkomstig artikel 14 van Verordening (EG) nr. 1107/2009 en overeenkomstig Uitvoeringsverordening (EU) nr. 844/2012 van de Commissie ( *1 ) , blijft Verordening (EU) nr. 544/2011 van toepassing op de indiening van gegevens voor de desbetreffende werkzame stof of stoffen. ( *1 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ).”\n                        \" . Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 oktober 2014. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) Verordening (EU) nr. 283/2013 van de Commissie van 1 maart 2013 tot vaststelling van de gegevensvereisten voor werkzame stoffen overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 93 van 3.4.2013, blz. 1 ). ( 3 ) Verordening (EU) nr. 544/2011 van de Commissie van 10 juni 2011 tot uitvoering van Verordening (EG) nr. 1107/2009 van het Europees Parlement en de Raad wat de gegevensvereisten voor werkzame stoffen betreft ( PB L 155 van 11.6.2011, blz. 1 ).",
  "source": "EUR LEX"
}