{
  "url": "http://www.w3.org/1999/xhtml\"><!--",
  "content": "L_2021036NL.01000101.xml 2.2.2021 NL Publicatieblad van de Europese Unie L 36/1 BESLUIT (EU) 2021/112 VAN DE RAAD van 25 januari 2021 inzake de sluiting van de Overeenkomst tussen de Europese Unie en Japan  inzake de veiligheid van de burgerluchtvaart DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 6, onder a), punt v), en artikel 218, lid 7, Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Overeenkomstig Besluit (EU) 2020/1026 ( 2 ) is de Overeenkomst tussen de Europese Unie en Japan inzake de veiligheid van de burgerluchtvaart (“de overeenkomst”) ondertekend op 22 juni 2020, onder voorbehoud van de sluiting ervan op een latere datum. (2) Het is passend te verwijzen naar de procedures voor de deelname van de Unie aan de uit hoofde van de overeenkomst opgerichte gemengde organen, voor de vaststelling van vrijwaringsmaatregelen, verzoeken om overleg en maatregelen ter schorsing van aanvaardingsverplichtingen, evenals voor de vaststelling van besluiten betreffende wijzigingen van de bijlagen bij de overeenkomst, welke zijn neergelegd in Besluit (EU) 2020/1026. (3) De overeenkomst dient te worden goedgekeurd, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Unie en Japan inzake de veiligheid van de burgerluchtvaart wordt namens de Unie goedgekeurd. Artikel 2 De voorzitter van de Raad verricht namens de Unie de in artikel 20, lid 1, van de overeenkomst ( 3 ) bedoelde kennisgeving. Artikel 3 1.   De Unie wordt in het op grond van artikel 11 van de overeenkomst opgerichte Gemengd Comité van de partijen (het “Gemengd Comité”) vertegenwoordigd door de Commissie, bijgestaan door het Agentschap van de Europese Unie voor de veiligheid van de luchtvaart en vergezeld van de luchtvaartautoriteiten van de lidstaten als hun vertegenwoordigers. 2.   De Unie wordt in de op grond van artikel 3 van bijlage 1 bij de overeenkomst opgerichte Raad van toezicht op certificering vertegenwoordigd door het Agentschap van de Europese Unie voor de veiligheid van de luchtvaart, bijgestaan door de luchtvaartautoriteiten van de lidstaten die rechtstreeks belang hebben bij de agenda van de desbetreffende vergadering. Artikel 4 1.   De Commissie kan de volgende acties ondernemen: a) vrijwaringsmaatregelen vaststellen overeenkomstig artikel 5, lid 1, onder b), van de overeenkomst; b) om overleg verzoeken overeenkomstig artikel 16, lid 3, van de overeenkomst; c) maatregelen nemen tot schorsing van verplichtingen tot wederzijdse aanvaarding en tot opheffing van die schorsing, overeenkomstig artikel 17 van de overeenkomst. 2.   De Commissie stelt de Raad voldoende van tevoren in kennis van haar voornemen om een actie uit hoofde van dit artikel te ondernemen. Artikel 5 De Commissie wordt gemachtigd om namens de Unie haar goedkeuring te hechten aan wijzigingen van de bijlagen bij de overeenkomst die door het Gemengd Comité worden vastgesteld, overeenkomstig artikel 11, lid 2, onder c), van de overeenkomst, voor zover die wijzigingen in overeenstemming zijn met, en geen wijzigingen inhouden van, toepasselijke rechtshandelingen van de Unie, onder de volgende voorwaarden: a) de Commissie zorgt ervoor dat de goedkeuring namens de Unie: — de belangen van de Unie dient; — de doelstellingen ondersteunt die de Unie nastreeft in het kader van haar luchtvaartveiligheid en handelsbeleid; — rekening houdt met de belangen van de producenten, handelaren en consumenten van de Unie; — niet indruist tegen Unierecht of internationaal recht; — indien van toepassing, de kwaliteitsverbetering van burgerluchtvaartproducten ten goede komt dankzij betere opsporing van frauduleuze en misleidende praktijken; — indien van toepassing, streeft naar de onderlinge aanpassing van normen voor burgerluchtvaartproducten; — indien van toepassing, voorkomt dat er belemmeringen voor innovatie worden gecreëerd, en — indien van toepassing, de handel in burgerluchtvaartproducten faciliteert; b) de Commissie dient de voorgestelde wijzigingen tijdig in bij de Raad, voordat ze worden goedgekeurd. Het Comité van permanente vertegenwoordigers van de regeringen der lidstaten beoordeelt of de voorgestelde wijzigingen voldoen aan de voorwaarden in punt a) van de eerste alinea. De Commissie keurt de voorgestelde wijzigingen namens de Unie goed tenzij een aantal lidstaten, dat overeenkomstig artikel 16, lid 4, van het Verdrag betreffende de Europese Unie een blokkerende minderheid van de Raad vormt, daartegen bezwaar maakt. Indien een dergelijke blokkerende minderheid bestaat, verwerpt de Commissie de voorgestelde wijzigingen namens de Unie. Artikel 6 Dit besluit treedt in werking op de datum waarop het wordt vastgesteld. Gedaan te Brussel, 25 januari 2021. Voor de Raad De voorzitter J. BORRELL FONTELLES ( 1 ) Goedkeuring verleend op 15 december 2020 (nog niet bekendgemaakt in het Publicatieblad). ( 2 ) Besluit (EU) 2020/1026 van de Raad van 24 april 2020 inzake de ondertekening, namens de Unie, en de voorlopige toepassing van de Overeenkomst tussen de Europese Unie en Japan inzake de veiligheid van de burgerluchtvaart ( PB L 229 van 16.7.2020, blz. 1 ). ( 3 ) De datum van inwerkingtreding van de overeenkomst wordt door het secretariaat-generaal van de Raad bekendgemaakt in het Publicatieblad van de Europese Unie .",
  "source": "EUR LEX"
}