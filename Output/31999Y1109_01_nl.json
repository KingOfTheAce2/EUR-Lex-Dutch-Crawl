{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999Y1109(01):NL:HTML\">",
  "content": "EUR-Lex - 31999Y1109(01) - NL Avis juridique important | 31999Y1109(01) Resolutie van het Raadgevend Comité van de EGKS over de behoefte aan een doeltreffende toepassing van handelbeschermende instrumenten, teneinde het duurzame concurrentievermogen van de ijzer- en staalindustrie van de Europese Unie te waarborgen Publicatieblad Nr. C 321 van 09/11/1999 blz. 0007 - 0008 RESOLUTIE VAN HET RAADGEVEND COMITÉ VAN DE EGKS OVER DE BEHOEFTE AAN EEN DOELTREFFENDE TOEPASSING VAN HANDELBESCHERMENDE INSTRUMENTEN, TENEINDE HET DUURZAME CONCURRENTIEVERMOGEN VAN DE IJZER- EN STAALINDUSTRIE VAN DE EUROPESE UNIE TE WAARBORGEN (1999/C 321/07) (Met eenparigheid van stemmen goedgekeurd tijdens de 347e zitting van 15 oktober 1999) HET RAADGEVEND COMITÉ VAN DE EGKS, - Gelet op zijn eerdere resoluties die geheel of gedeeltelijk betrekking hadden op problemen in verband met de invoer in de Europese Unie, met name op de meest recente van 23 oktober 1998(1), - Gelet op de mededeling van de Commissie van 5 oktober 1999(2) betreffende het concurrentievermogen van de ijzer- en staalindustrie van de Europese Unie, STELT VAST DAT: - de handhaving van een lokale ijzer- en staalindustrie essentieel is voor de levensvatbaarheid van de Europese Unie als productiebasis op de lange termijn, dat de ijzer- en staalindustrie een essentieel onderdeel vormt van de industriële structuur van de Europese economie en dat alle andere sectoren in de nijverheid in meer of mindere mate van staal als materiaal afhankelijk zijn; - de verbruikers van staal behoefte hebben aan een efficiënte en concurrerende ijzer- en staalindustrie die de vereiste producten en kwaliteit tegen concurrerende prijzen kan leveren (zie punt 2.3 van de mededeling betreffende het concurrentievermogen); - de klanten verwachten dat de ijzer- en staalindustrie in de Europese Unie haar belangrijke investeringsprogramma's in nieuwe fabrieken, processen en voor onderzoek en ontwikkeling zal voortzetten (zie punt 4.1.3 van de mededeling betreffende het concurrentievermogen); - op de toekomst gerichte investeringen echter in het gedrang komen door de financiële consequenties van de prijsval als gevolg van de toename van de invoer in 1998; dat hierdoor de onderzoekprogramma's in gevaar komen en de sector het risico loopt dat de concurrentiepositie en het vermogen om aan de behoeften van de klanten te beantwoorden, worden verzwakt; dat vanaf het tweede kwartaal van 1998 de prijzen in een jaar tijds met 30 % zijn gedaald tot het laagste niveau van de afgelopen 25 jaar; - deze prijsval plaatsvond in de stijgende fase van de conjunctuurcyclus, waardoor de ijzer- en staalindustrie met verliezen werd geconfronteerd en niet de nodige reserves kon aanleggen voor de dalende fase van de cyclus, wat de levensvatbaarheid van de industrie in Europa verzwakt en een bedreiging voor de werkgelegenheid vormt. HET RAADGEVEND COMITÉ VAN DE EGKS, - IS VAN MENING dat de ijzer- en staalindustrie, haar werknemers en haar klanten belang hebben bij de instandhouding van eerlijke handelspraktijken. Dit is een essentiële voorwaarde voor de instandhouding van een efficiënte, concurrerende ijzer- en staalindustrie in de Europese Unie. - VERZOEKT de Commissie dringend om de voor de staalproducenten, hun werknemers en klanten benodigde marktstabiliteit te herstellen. - IS VAN MENING dat deze marktstabiliteit kan worden bereikt door oneerlijke en schadelijke invoer van de markt te weren. - MERKT OP dat in de mededeling betreffende het duurzame concurrentievermogen wordt bevestigd dat eerlijke mededinging van essentieel belang is op alle markten en dat de Commissie vastbesloten is op het gebied van mededinging de naleving van een strikte discipline te bevorderen en te verzekeren. - IS VAN MENING dat de manier waarop de Europese Unie en haar belangrijkste handelspartners gebruikmaken van de handelbeschermende instrumenten een belangrijke invloed heeft op het concurrentievermogen van de ijzer- en staalindustrie. - BENADRUKT het belang van de effectieve toepassing van de handelswetten door de Europese Unie. - BETREURT HET TEN ZEERSTE dat sir Leon Brittan aan het eind van zijn mandaat als lid van de Commissie heeft beslist geen voorstel in te dienen voor de instelling van voorlopige maatregelen tegen de invoer van warmgewalst breedbandstaal uit Zuid-Afrika, Bulgarije, India, Iran, Taiwan en Joegoslavië, zoals gevraagd in een klacht die Eurofer in november 1998 namens elf Europese producenten heeft ingediend. - IS VAN MENING dat de diensten van de Commissie duidelijk hebben vastgesteld dat aan de voorwaarden voor de instelling van voorlopige rechten - dumpingmarges, causaal verband en schade tijdens de onderzoekperiode - is voldaan en dat deze rechten in dit geval dus volledig gerechtvaardigd zijn. Het niet instellen van dergelijke maatregelen betekent dat deze bewijzen worden genegeerd, wat erop kan duiden dat politieke argumenten belangrijker worden geacht dan technische. - MERKT OP dat de invoer van warmgewalst breedbandstaal uit de zes landen waarop de klacht betrekking had, in 1998 minder dan 50 % van de totale invoer van breedbandstaal vertegenwoordigde en dat de klacht dan ook niet tot doel had de Europese markt af te sluiten voor de invoer uit derde landen, maar maatregelen te eisen tegen oneerlijke invoer die niet aan de regels van de Wereldhandelsorganisatie voldoet. - DRINGT ER daarom bij de Commissie OP AAN om in het kader van het onderzoek naar de klacht betreffende warmgewalst breedbandstaal snel definitieve rechten in te stellen. (1) PB C 371 van 1.12.1998. (2) Doc. COM(1999) 453 def.",
  "source": "EUR LEX"
}