{
  "url": "http://www.w3.org/1999/xhtml\">",
  "content": "L_2023160NL.01003301.xml 26.6.2023 NL Publicatieblad van de Europese Unie L 160/33 UITVOERINGSBESLUIT (EU) 2023/1228 VAN DE COMMISSIE van 7 juni 2023 betreffende de toepasselijkheid van artikel 34 van Richtlijn 2014/25/EU van het Europees Parlement en de Raad op de gunning van opdrachten voor activiteiten in verband met expresbesteldiensten van pakketten in Litouwen (Kennisgeving geschied C(2023) 3641) (Slechts de tekst in de Litouwse taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2014/25/EU van het Europees Parlement en de Raad van 26 februari 2014 betreffende het plaatsen van opdrachten in de sectoren water- en energievoorziening, vervoer en postdiensten en houdende intrekking van Richtlijn 2004/17/EG ( 1 ) , en met name artikel 35, lid 3, Na raadpleging van het Raadgevend Comité inzake overheidsopdrachten, Overwegende hetgeen volgt: 1. FEITEN (1) De in dit besluit vervatte maatregelen zijn in overeenstemming met het advies van het Raadgevend Comité inzake overheidsopdrachten. (2) Op 6 januari 2023 heeft Lietuvos paštas, AB (“de verzoeker”) een verzoek ingediend bij de Commissie overeenkomstig artikel 35, lid 1, van Richtlijn 2014/25/EU (“het verzoek”). Het verzoek voldoet aan de formele vereisten van artikel 1, lid 1, van Uitvoeringsbesluit (EU) 2016/1804 van de Commissie ( 2 ) en bijlage I bij dat uitvoeringsbesluit. (3) De verzoeker is een aanbieder van postdiensten in Litouwen en een aanbestedende instantie in de zin van artikel 4, lid 2, van Richtlijn 2014/25/EU. De verzoeker is de enige aanbestedende instantie in Litouwen die postdiensten aanbiedt in de zin van artikel 13, lid 2, punt b), van Richtlijn 2014/25/EU. Het verzoek heeft betrekking op bepaalde postdiensten, zoals bedoeld in artikel 13, lid 1, punt a), van Richtlijn 2014/25/EU, die door de verzoeker op het grondgebied van Litouwen worden aangeboden, met name expresbesteldiensten van pakketten ( 3 ) . Dit verzoek heeft geen betrekking op standaardbesteldiensten van pakketten. De verzoeker biedt onder de merknaam “LP Express” expresbesteldiensten van pakketten aan, waaronder de bezorging van pakketten van een afhaalpunt (bv. huis van de klant, bedrijfspand, pakketkluis) naar een door de klant opgegeven afleverpunt (huis, kantoor, postkantoor of pakketkluis) ( 4 ) . (4) Het verzoek ging niet vergezeld van een gemotiveerd standpunt van een onafhankelijke nationale instantie die bevoegd is voor de betrokken activiteit, dat een diepgaande analyse bevat van de voorwaarde om artikel 34, lid 1, van Richtlijn 2014/25/EU op de betrokken activiteiten te kunnen toepassen, overeenkomstig de leden 2 en 3 van dat artikel. Overeenkomstig punt 1, a), van bijlage IV bij Richtlijn 2014/25/EU moet de Commissie, aangezien op grond van artikel 34, lid 3, eerste alinea, van die richtlijn van vrije toegang tot de markt kan worden uitgegaan, binnen 105 werkdagen een uitvoeringsbesluit over het verzoek vaststellen. (5) Naar aanleiding van een verzoek van de Commissie van 13 februari 2023 heeft de verzoeker op 20 februari 2023 aanvullende informatie verstrekt. Op 23 februari 2023 heeft de Commissie de verzoeker een aanvullend verzoek om informatie gestuurd. Op dezelfde dag heeft de Commissie een verzoek om informatie aan de Litouwse autoriteiten gezonden. De verzoeker heeft op 9 maart 2023 aanvullende informatie verstrekt en de Litouwse autoriteiten hebben op 14 maart 2023 op het verzoek om informatie geantwoord. 2. RECHTSKADER (6) Richtlijn 2014/25/EU is van toepassing op de gunning van opdrachten voor de uitoefening van activiteiten met betrekking tot postdiensten als bedoeld in artikel 13, lid 2, punt b), van die richtlijn. (7) Op grond van artikel 34, lid 1, van Richtlijn 2014/25/EU is die richtlijn niet van toepassing op opdrachten voor activiteiten die onder die richtlijn vallen, wanneer de activiteit in de lidstaat waarin zij wordt uitgeoefend, rechtstreeks blootstaat aan concurrentie op marktgebieden waarvoor de toegang niet beperkt is. (8) In hoeverre er sprake is van rechtstreekse blootstelling aan concurrentie moet worden beoordeeld aan de hand van objectieve criteria waarbij rekening wordt gehouden met de specifieke eigenschappen van de betrokken sector. Deze beoordeling ondervindt echter beperkingen door de toepasselijke korte termijnen en door het feit dat moet worden uitgegaan van de informatie waarover de Commissie beschikt. Die informatie is ofwel afkomstig van reeds beschikbare bronnen, ofwel van informatie die in het kader van het verzoek overeenkomstig artikel 35 van Richtlijn 2014/25/EU is verkregen, en kan niet worden aangevuld door middel van meer tijdrovende methoden, zoals, met name, openbare onderzoeken die gericht zijn op de betrokken ondernemers. (9) De rechtstreekse blootstelling aan concurrentie op een specifieke markt moet worden beoordeeld op basis van diverse criteria, waarbij geen van deze criteria op zichzelf doorslaggevend is. (10) Wanneer wordt beoordeeld of de relevante activiteiten rechtstreeks aan concurrentie blootstaan op de markten waarop dit besluit betrekking heeft, moet rekening worden gehouden met het marktaandeel van de voornaamste spelers en het aantal marktspelers. 3. BEOORDELING (11) Het doel van dit besluit is om vast te stellen of de activiteiten waarop het verzoek betrekking heeft, op markten waartoe de toegang niet beperkt is in de zin van artikel 34 van Richtlijn 2014/25/EU, aan een mate van concurrentie blootstaan die ervoor zorgt dat de aanbesteding voor de uitoefening van de hier bedoelde activiteit, ook zonder de aanbestedingsdiscipline die door de toepassing van de in Richtlijn 2014/25/EU vastgelegde gedetailleerde aanbestedingsregels wordt opgelegd, op een transparante, niet-discriminerende wijze zal plaatsvinden op basis van criteria die afnemers in staat stellen uit te maken welke over het geheel genomen de economisch voordeligste oplossing is. (12) Dit besluit is gebaseerd op de juridische en feitelijke situatie van januari 2023 en op de door de verzoeker en door de Litouwse autoriteiten ingediende informatie, alsmede op de openbaar beschikbare informatie. Het kan worden herzien wanneer de juridische of feitelijke situatie zodanig verandert dat niet meer wordt voldaan aan de voorwaarden waaronder artikel 34, lid 1, van Richtlijn 2014/25/EU van toepassing is. 3.1.   Niet-beperkte toegang tot de markt (13) De toegang tot een markt wordt geacht niet beperkt te zijn indien de betrokken lidstaat de desbetreffende rechtshandelingen van de Unie tot openstelling van een bepaalde (deel)sector ten uitvoer heeft gelegd en heeft toegepast. Die rechtshandelingen zijn vermeld in bijlage III bij Richtlijn 2014/25/EU; voor postdiensten gaat het om Richtlijn 97/67/EG van het Europees Parlement en de Raad ( 5 ) . (14) Zoals de Litouwse autoriteiten hebben bevestigd ( 6 ) en zoals blijkt uit de informatie waarover de Commissie beschikt, heeft Litouwen Richtlijn 97/67/EG omgezet ( 7 ) en past het deze ook toe. Bijgevolg wordt de toegang tot de relevante markt overeenkomstig artikel 34, lid 3, van Richtlijn 2014/25/EU geacht niet beperkt te zijn. 3.2.   Beoordeling van de concurrentie 3.2.1.   Definitie van de relevante productmarkt (15) Volgens de verzoeker kunnen de relevante productmarkten als volgt worden onderverdeeld: a) binnenlandse expresbesteldiensten (koeriersdiensten), en b) internationale (uitgaande en inkomende) expresbesteldiensten (koeriersdiensten) ( 8 ) . (16) De Commissie was in haar eerdere praktijk ( 9 ) van oordeel dat de markt voor postbezorgdiensten kan worden onderverdeeld in de markten voor expres- en standaard- (of “vertraagde”) besteldiensten. Bij deze onderverdeling wordt er rekening mee gehouden dat expresdiensten sneller en betrouwbaarder zijn dan een standaarddienst, dat elk van die diensten een verschillende infrastructuur vereist en dat expresdiensten bijkomende kenmerken van diensten met toegevoegde waarde omvatten, zoals traceerdiensten, en doorgaans ook duurder zijn. (17) In eerdere besluiten ( 10 ) heeft de Commissie ook een onderscheid gemaakt tussen binnenlandse en internationale besteldiensten van pakketten. De Commissie was van oordeel dat binnenlandse besteldiensten van pakketten worden aangeboden door bedrijven die nationale distributienetwerken beheren, terwijl de internationale bezorging van pakketten bestaat in het ophalen van pakketten die moeten worden vervoerd en afgeleverd in het buitenland. (18) De verzoeker is van mening dat de relevante productmarkten voor expresbesteldiensten van pakketten overeenkomen met de twee soorten postdiensten die betrekking hebben op pakketten die onder het verzoek vallen en zijn opgenomen in de punten a) en b) van overweging 15. Deze benadering is in overeenstemming met de eerdere Commissiepraktijk. (19) In bepaalde gevallen kan een engere marktomschrijving worden overwogen (d.w.z. binnenlandse C2X-expresbesteldiensten van pakketten, die diensten tussen particuliere klanten en tussen particuliere klanten en bedrijven omvatten, en binnenlandse B2X-expresbesteldiensten van pakketten, die diensten tussen bedrijven en tussen bedrijven en particuliere klanten omvatten). Voor de toepassing van dit besluit is echter geen precieze omschrijving van de relevante markt nodig. De analyse levert bij een enge en een bredere omschrijving hetzelfde resultaat op ( 11 ) . 3.2.2.   Definitie van de relevante geografische markt (20) Volgens de verzoeker moet de relevante geografische markt voor zowel binnenlandse als internationale expresbesteldiensten worden omschreven als nationaal, bestaande uit het grondgebied van de Republiek Litouwen ( 12 ) . (21) Wat de geografische markt betreft, oordeelde de Commissie in haar eerdere praktijk ( 13 ) dat de markten voor expresbesteldiensten van pakketten, ongeacht het onderscheid tussen binnenlandse en internationale expresbesteldiensten, van nationale omvang zijn. Het standpunt van de verzoeker is in overeenstemming met de Commissiepraktijk. (22) De verzoeker verleent zowel binnenlandse als internationale besteldiensten van pakketten in Litouwen. (23) Bij gebrek aan aanwijzingen voor een andere omvang van de geografische markt kan er, met het oog op de beoordeling in het kader van dit besluit en onverminderd het mededingingsrecht, van worden uitgegaan dat de geografische omvang van de binnenlandse en internationale expresbesteldiensten van pakketten het grondgebied van Litouwen dekt. 3.2.3.   Marktanalyse 3.2.3.1.   Binnenlandse expresbesteldiensten van pakketten (24) Er zijn ongeveer zestig aanbieders van expresbesteldiensten van pakketten in Litouwen ( 14 ) . Op basis van de door de verzoeker ingediende informatie zijn er vier aanbieders van postdiensten die meer dan 10 % van de markt voor binnenlandse expresbesteldiensten van pakketten in handen hebben ( 15 ) . Volgens de beschikbare informatie bedroeg het marktaandeel van de verzoeker in dit segment van de markt [20-25] % in de periode 2019-2021, in termen van zowel waarde als volume ( 16 ) . (25) De marktaandelen van de concurrenten van de verzoeker zijn groter dan of vergelijkbaar met die van de verzoeker. De marktaandelen van zijn belangrijkste concurrenten in termen van zowel waarde als volume ( 17 ) waren in de periode 2019-2021 als volgt: DPD Lietuva [30-35] %, Venipak Lietuva [15-20] % en Omniva LT [10-15] %. (26) Ook wanneer de alternatieve productmarkten worden gedefinieerd (d.w.z. binnenlandse C2X-expresbesteldiensten van pakketten en binnenlandse B2X-expresbesteldiensten van pakketten), blijft de concurrentiesituatie ongewijzigd. Wat binnenlandse C2X-expresbesteldiensten van pakketten betreft, had de eerste marktdeelnemer in dit segment, Omniva LT, in periode 2019-2021 een aandeel van [35-40] %, in termen van zowel waarde als volume. Omniva LT is marktleider in dit segment. Het marktaandeel van de verzoeker bedroeg in de periode 2019-2021 [30-35] %, in termen van zowel waarde als volume. DPD Lietuva had een marktaandeel van [15-20] % en Venipak Lietuva een aandeel van [5-10] %. In het segment voor binnenlandse B2X-expresbesteldiensten van pakketten hebben vier aanbieders van postdiensten een aandeel van meer dan 10 %. Volgens de beschikbare informatie bedroeg het marktaandeel van de verzoeker in dit segment van de markt [15-20] % in de periode 2019-2021, in termen van zowel waarde als volume. De marktaandelen van de concurrenten van de verzoeker zijn groter dan of vergelijkbaar met die van de verzoeker. De marktaandelen van zijn belangrijkste concurrenten in termen van zowel waarde als volume waren in de periode 2019-2021 als volgt: DPD Lietuva [35-40] %, Venipak Lietuva [25-30] % en Omniva LT [10-15] % ( 18 ) . (27) Op basis van de door de verzoeker verstrekte informatie ( 19 ) zijn er geen regelgevingsbelemmeringen voor markttoegang voor het verlenen van binnenlandse expresbesteldiensten van pakketten. Voor het uitoefenen van postactiviteiten is geen formele toestemming van overheidsinstellingen vereist. Zoals blijkt uit de door de verzoeker verstrekte informatie ( 20 ) en wordt bevestigd door de informatie die de Litouwse autoriteiten hebben ingediend ( 21 ) , is de aanbieder alleen verplicht de Regelgevende Autoriteit voor Communicatieaangelegenheden van de Republiek Litouwen in kennis te stellen van de aanvang van de dienstverlening en te voldoen aan de vereisten die zijn vastgesteld voor aanbieders van postdiensten ( 22 ) . (28) Daarnaast stelt de Commissie op basis van de door verzoeker versterkte informatie vast dat een aantal concurrenten hun diensten hebben uitgebreid door middel van infrastructuur voor pakketkluizen. Bovendien zijn alle belangrijke concurrenten voornemens nieuwe investeringen te doen en hun infrastructuur voor pakketkluizen uit te breiden ( 23 ) . Volgens de informatie gepubliceerd door de Regelgevende Autoriteit voor Communicatieaangelegenheden van de Republiek Litouwen vormen pakketkluizen, die in het algemeen steeds populairder worden, een van de twee populairste afleverpunten. Pakketbezorgingen door koeriers en bezorgingen in pakketkluizen zijn goed voor respectievelijk 50-60 % en 35-46 %, terwijl slechts ongeveer 2 % van alle bezorgingen in Litouwen in postkantoren plaatsvindt ( 24 ) . Hoewel de verzoeker een netwerk van postkantoren exploiteert waarover andere aanbieders van koeriersdiensten niet beschikken, kan dit niet worden beschouwd als een factor die de verzoeker een aanzienlijk concurrentievoordeel verschaft ten opzichte van zijn concurrenten in dit marktsegment. (29) Voor de doeleinden van dit besluit en onverlet het mededingingsrecht moeten de in de overwegingen 24, 25, 26, 27 en 28 beschreven elementen worden beschouwd als een indicatie van blootstelling van die activiteit aan concurrentie in Litouwen. Aangezien aan de voorwaarden van artikel 34 van Richtlijn 2014/25/EU is voldaan, kan bijgevolg worden geconcludeerd dat Richtlijn 2014/25/EU niet van toepassing is op opdrachten voor die activiteit in Litouwen. 3.2.3.2.   Internationale expresbesteldiensten van pakketten (30) Momenteel zijn er goed presterende aanbieders actief op het gebied van internationale expresbesteldiensten van pakketten, waaronder internationale marktdeelnemers zoals DHL en FedEx. Volgens de beschikbare informatie bedroeg het aandeel van de verzoeker in dit segment van de markt [0-5] % in de periode 2019-2021, in termen van zowel waarde als volume ( 25 ) . (31) Het aandeel van de verzoeker in dit marktsegment is zeer gering in vergelijking met zijn concurrenten. Volgens de beschikbare informatie had de eerste marktdeelnemer in dit segment, DPD Lietuva, een aandeel van [40-45] % in de periode 2019-2021, in termen van zowel waarde als volume. Het marktaandeel van DHL bedroeg in de periode 2019-2021 [10-15] %, in termen van zowel waarde als volume. Twee andere concurrenten, Omniva LT en Venipak Lietuva, hadden in de periode 2019-2021 een marktaandeel van [10-15] %, in termen van zowel waarde als volume, wat vergelijkbaar is met het marktaandeel van DHL ( 26 ) . Gezien het zeer geringe marktaandeel van de verzoeker in dit segment, hoeft het marktaandeel voor internationale C2X- en B2X-expresbesteldiensten van pakketten niet afzonderlijk te worden beoordeeld. Uit de marktaandelen blijkt dat concurrenten in dit segment aanzienlijke concurrentiedruk kunnen uitoefenen op de verzoeker. (32) Voor de doeleinden van dit besluit en onverlet het mededingingsrecht moeten de in de overwegingen 30 en 31 genoemde elementen worden beschouwd als een indicatie van blootstelling van die activiteit aan concurrentie in Litouwen. Aangezien aan de voorwaarden van artikel 34 van Richtlijn 2014/25/EU is voldaan, kan worden geconcludeerd dat Richtlijn 2014/25/EU bijgevolg niet van toepassing is op opdrachten voor die activiteit in Litouwen. 4. CONCLUSIE (33) Gezien de in de overwegingen 6 tot en met 32 onderzochte elementen worden activiteiten in verband met binnenlandse expresbesteldiensten van pakketten en activiteiten in verband met internationale expresbesteldiensten van pakketten in Litouwen geacht te voldoen aan de in artikel 34, lid 1, van Richtlijn 2014/25/EU neergelegde voorwaarde van rechtstreekse blootstelling aan concurrentie. (34) Aangezien geacht wordt te zijn voldaan aan de voorwaarde van een niet-beperkte toegang tot de markt, moet Richtlijn 2014/25/EU niet van toepassing zijn wanneer aanbestedende instanties opdrachten gunnen voor het verrichten van de in overweging 33 van dit besluit vermelde activiteiten in Litouwen, of wanneer zij prijsvragen organiseren voor de uitoefening van een dergelijke activiteit in dat geografische gebied. (35) Dit besluit laat de toepassing van de mededingingsregels van de Unie en de bepalingen op andere gebieden van het recht van de Unie onverlet. Met name zijn de criteria en methoden die worden gebruikt om rechtstreekse blootstelling aan concurrentie te beoordelen overeenkomstig artikel 34 van Richtlijn 2014/25/EU niet noodzakelijk identiek aan die welke worden gebruikt om een beoordeling te verrichten volgens artikel 101 of artikel 102 van het Verdrag of volgens Verordening (EG) nr. 139/2004 van de Raad ( 27 ) , zoals bevestigd door het Gerecht ( 28 ) , HEEFT HET VOLGENDE BESLUIT VASTGESTELD: Artikel 1 Richtlijn 2014/25/EU is niet van toepassing op de gunning van opdrachten die aanbestedende diensten plaatsen om in Litouwen de volgende activiteiten te kunnen uitoefenen: — binnenlandse expresbesteldiensten van pakketten; — internationale expresbesteldiensten van pakketten. Artikel 2 Dit besluit is gericht tot de Republiek Litouwen. Gedaan te Brussel, 7 juni 2023. Voor de Commissie Thierry BRETON Lid van de Commissie ( 1 ) PB L 94 van 28.3.2014, blz. 243 . ( 2 ) Uitvoeringsbesluit (EU) 2016/1804 van de Commissie van 10 oktober 2016 betreffende de nadere regels voor de toepassing van de artikelen 34 en 35 van Richtlijn 2014/25/EU van het Europees Parlement en de Raad betreffende het plaatsen van opdrachten in de sectoren water- en energievoorziening, vervoer en postdiensten ( PB L 275 van 12.10.2016, blz. 39 ). ( 3 ) Verzoek, punt 6. ( 4 ) Verzoek, punt 6. ( 5 ) Richtlijn 97/67/EG van het Europees Parlement en de Raad van 15 december 1997 betreffende gemeenschappelijke regels voor de ontwikkeling van de interne markt voor postdiensten in de Gemeenschap en de verbetering van de kwaliteit van de dienst ( PB L 15 van 21.1.1998, blz. 14 ). ( 6 ) Antwoord van de Litouwse autoriteiten op het verzoek om informatie van 14 maart 2023. ( 7 ) Postwet van de Republiek Litouwen van 15 april 1999, nr. VIII-1141. Nieuwe versie van de wet van 1 januari 2013: nr. XI-2379 van 8 november 2012, Staatsblad van 2012, nr. 135-6867 (22 november 2012). ( 8 ) Verzoek, punten 33 en 39. ( 9 ) Uitvoeringsbesluit (EU) 2020/737 van de Commissie van 27 mei 2020 betreffende de toepasselijkheid van artikel 34 van Richtlijn 2014/25/EU van het Europees Parlement en de Raad ten aanzien van opdrachten geplaatst voor activiteiten die verband houden met de levering van bepaalde postdiensten in Denemarken ( PB L 172 van 3.6.2020, blz. 23 ), Uitvoeringsbesluit (EU) 2019/1204 van de Commissie van 12 juli 2019 betreffende de toepasselijkheid van Richtlijn 2014/25/EU van het Europees Parlement en de Raad ten aanzien van opdrachten geplaatst voor bepaalde activiteiten die verband houden met de levering van bepaalde postdiensten en andere diensten dan postdiensten in Kroatië ( PB L 189 van 15.7.2019, blz. 75 ). Uitvoeringsbesluit 2013/154/EU van de Commissie van 22 maart 2013 tot vrijstelling van bepaalde diensten in de postsector in Hongarije van de toepassing van Richtlijn 2004/17/EG van het Europees Parlement en de Raad houdende coördinatie van de procedures voor het plaatsen van opdrachten in de sectoren water- en energievoorziening, vervoer en postdiensten ( PB L 86 van 26.3.2013, blz. 22 ). Zie ook Beschikking 90/456/EEG van de Commissie van 1 augustus 1990 betreffende het verrichten van internationale koeriersdiensten in Spanje ( PB L 233 van 28.8.1990, blz. 19 ) en COMP/M.5152 van 21 april 2009 — Posten AB/Post Danmark A/S; Beschikking van de Commissie van 30 januari 2013 in zaak COMP/M.6570 — UPS/TNT Express. ( 10 ) Uitvoeringsbesluit (EU) 2020/737 van de Commissie van 27 mei 2020 betreffende de toepasselijkheid van artikel 34 van Richtlijn 2014/25/EU van het Europees Parlement en de Raad ten aanzien van opdrachten geplaatst voor activiteiten die verband houden met de levering van bepaalde postdiensten in Denemarken ( PB L 172 van 3.6.2020, blz. 23 ), Uitvoeringsbesluit (EU) 2019/1204 van de Commissie van 12 juli 2019 betreffende de toepasselijkheid van Richtlijn 2014/25/EU van het Europees Parlement en de Raad ten aanzien van opdrachten geplaatst voor bepaalde activiteiten die verband houden met de levering van bepaalde postdiensten en andere diensten dan postdiensten in Kroatië ( PB L 189 van 15.7.2019, blz. 75 ). Zie ook zaak COMP/M.5152 — Posten AB/Post Danmark A/S, van 21 april 2009, punt 54. ( 11 ) Zie in dit verband bijlage 16 bij het verzoek, waarin de verzoeker ramingen geeft van zijn marktaandeel en dat van zijn belangrijkste concurrenten, op basis van engere marktomschrijvingen. ( 12 ) Verzoek, punt 56. ( 13 ) Uitvoeringsbesluit (EU) 2019/1204 van de Commissie van 12 juli 2019 betreffende de toepasselijkheid van Richtlijn 2014/25/EU van het Europees Parlement en de Raad ten aanzien van opdrachten geplaatst voor bepaalde activiteiten die verband houden met de levering van bepaalde postdiensten en andere diensten dan postdiensten in Kroatië ( PB L 189 van 15.7.2019, blz. 75 ). Zie ook zaak COMP/M.5152 — Posten AB/Post Danmark A/S, van 21 april 2009, punten 66 en 74. ( 14 ) Informatie gebaseerd op de marktkennis van de verzoeker, waarbij ook rekening is gehouden met de beoordeling van het aantal aanbieders van postdiensten in het verslag van de Regelgevende Autoriteit voor Communicatieaangelegenheden van de Republiek Litouwen. De Litouwse autoriteiten hebben in hun antwoord van 14 maart 2023 bevestigd dat er in Litouwen een groot aantal exploitanten van binnenlandse expresbesteldiensten van pakketten actief is. ( 15 ) Zie in dit verband bijlage 16 bij het verzoek, waarin de verzoeker ramingen geeft van zijn marktaandeel en dat van zijn belangrijkste concurrenten, op basis van engere marktomschrijvingen. ( 16 ) Ibidem. ( 17 ) Ibidem. ( 18 ) Ibidem. ( 19 ) Verzoek, punt 111. ( 20 ) Verzoek, punt 64. ( 21 ) Antwoord van de Litouwse autoriteiten op het verzoek om informatie van 14 maart 2023. ( 22 ) In artikel 10 van de Postwet zijn de vereisten vastgelegd met betrekking tot de rechten en plichten van aanbieders van postdiensten, waaronder de voorwaarden voor de bezorging en terugzending van poststukken, de verplichting om de voorwaarden voor postdiensten, de vestigingsplaatsen van de aanbieder en andere relevante informatie te publiceren, en de verplichting om klanten binnen 14 dagen te antwoorden en verslag uit te brengen aan de Regelgevende Autoriteit voor Communicatieaangelegenheden van de Republiek Litouwen. In de door de Regelgevende Autoriteit voor Communicatieaangelegenheden van de Republiek Litouwen vastgestelde voorschriften inzake de verlening van postdiensten worden de vereisten voor postdiensten nader uitgewerkt (Besluit nr. 1V-332 van de directeur van de Regelgevende Autoriteit voor Communicatieaangelegenheden van de Republiek Litouwen van 28 februari 2013). ( 23 ) Verzoek, punt 106. ( 24 ) Verslag van de Regelgevende Autoriteit voor Communicatieaangelegenheden van de Republiek Litouwen (2021, vierde kwartaal), bijlage 9 bij het verzoek. ( 25 ) Zie in dit verband bijlage 16 bij het verzoek, waarin de verzoeker ramingen geeft van zijn marktaandeel en dat van zijn belangrijkste concurrenten, op basis van engere marktomschrijvingen. ( 26 ) Ibidem. ( 27 ) Verordening (EG) nr. 139/2004 van de Raad van 20 januari 2004 betreffende de controle op concentraties van ondernemingen ( PB L 24 van 29.1.2004, blz. 1 ). ( 28 ) Arrest van het Gerecht van 27 april 2016, Österreichische Post AG/Commissie , T-463/14, EU:T:2016:243, punt 28. Zie ook overweging 44 van Richtlijn 2014/25/EU.",
  "source": "EUR LEX"
}