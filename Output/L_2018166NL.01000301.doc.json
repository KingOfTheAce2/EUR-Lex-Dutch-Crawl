{
  "url": "http://www.w3.org/1999/xhtml\">",
  "content": "L_2018166NL.01000301.xml 3.7.2018 NL Publicatieblad van de Europese Unie L 166/3 UITVOERINGSVERORDENING (EU) 2018/939 VAN DE COMMISSIE van 26 juni 2018 tot inschrijving van een naam in het register van beschermde oorsprongsbenamingen en beschermde geografische aanduidingen („Cidre Cotentin”/„Cotentin” (BOB)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 52, lid 2, Overwegende hetgeen volgt: (1) Overeenkomstig artikel 50, lid 2, onder a), van Verordening (EU) nr. 1151/2012 is de door Frankrijk ingediende aanvraag tot registratie van de naam „Cidre Cotentin”/„Cotentin” bekendgemaakt in het Publicatieblad van de Europese Unie ( 2 ) . (2) Bij brief van 16 november 2016 hebben de Franse autoriteiten de Commissie meegedeeld dat krachtens artikel 15, lid 4, van Verordening (EU) nr. 1151/2012 aan het landbouwbedrijf met beperkte aansprakelijkheid (Earl) La Vallée des Pommiers, 17, bis hameau Les Mesles, 50340 Bricquebosq en aan de vennootschap met beperkte aansprakelijkheid (Sarl) Cidrerie Le père Mahieu, 17, bis hameau Les Mesles, 50340 Bricquebosq, die op het Franse grondgebied zijn gevestigd en aan de voorwaarden van het genoemde artikel voldoen, een overgangsperiode tot en met 15 november 2026 is toegestaan bij het besluit van 14 oktober 2016 inzake de beschermde oorsprongsbenaming „Cidre Cotentin”/„Cotentin”, dat op 22 oktober 2016 in het staatsblad van de Franse Republiek is bekendgemaakt. In het kader van de nationale bezwaarprocedure hadden die marktdeelnemers, die „Cidre Cotentin”/„Cotentin” ononderbroken gedurende ten minste vijf jaar vóór de indiening van de aanvraag legaal in de handel hadden gebracht, bezwaar aangetekend. (3) Aangezien bij de Commissie geen bezwaren zijn ingediend overeenkomstig artikel 51 van Verordening (EU) nr. 1151/2012, moet de naam „Cidre Cotentin”/„Cotentin” worden ingeschreven in het register van beschermde oorsprongsbenamingen en beschermde geografische aanduidingen, HEEFT DE VOLGENDE VERORDENING VASTGESTELD: Artikel 1 De naam „Cidre Cotentin”/„Cotentin” (BOB) wordt ingeschreven in het register van beschermde oorsprongsbenamingen en beschermde geografische aanduidingen. Met de in de eerste alinea vermelde naam wordt een product aangeduid van categorie 1.8 van bijlage XI bij Uitvoeringsverordening (EU) nr. 668/2014 van de Commissie ( 3 ) . Artikel 2 Voor de op grond van artikel 1 verleende bescherming geldt de overgangsperiode die Frankrijk krachtens artikel 15, lid 4, van Verordening (EU) nr. 1151/2012 aan marktdeelnemers die aan de voorwaarden van dat artikel voldoen, heeft toegestaan bij het besluit van 14 oktober 2016 inzake de beschermde oorsprongsbenaming „Cidre Cotentin”/„Cotentin”, dat op 22 oktober 2016 in het staatsblad van de Franse Republiek is bekendgemaakt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 juni 2018. Voor de Commissie, namens de voorzitter, Phil HOGAN Lid van de Commissie ( 1 ) PB L 343 van 14.12.2012, blz. 1 . ( 2 ) PB C 39 van 2.2.2018, blz. 33 . ( 3 ) Uitvoeringsverordening (EU) nr. 668/2014 van de Commissie van 13 juni 2014 houdende uitvoeringsbepalingen van Verordening (EU) nr. 1151/2012 van het Europees Parlement en de Raad inzake kwaliteitsregelingen voor landbouwproducten en levensmiddelen ( PB L 179 van 19.6.2014, blz. 36 ).",
  "source": "EUR LEX"
}