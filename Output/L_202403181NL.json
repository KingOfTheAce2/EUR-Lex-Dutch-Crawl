{
  "url": "http://www.w3.org/1999/xhtml\">",
  "content": "L_202403181NL.000101.fmx.xml Publicatieblad van de Europese Unie NL L-serie 2024/3181 20.12.2024 UITVOERINGSBESLUIT (EU) 2024/3181 VAN DE COMMISSIE van 19 december 2024 inzake de erkenning van het vrijwillige systeem “Programme for the Endorsement of Forest Certification Schemes–PEFC” om de naleving van de in Richtlijn (EU) 2018/2001 van het Europees Parlement en de Raad opgenomen vereisten voor biomassabrandstoffen aan te tonen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2018/2001 van het Europees Parlement en de Raad van 11 december 2018 ter bevordering van het gebruik van energie uit hernieuwbare bronnen ( 1 ) , en met name artikel 30, leden 4 en 5, Overwegende hetgeen volgt: (1) Richtlijn (EU) 2018/2001 stelt voorwaarden aan bepaalde brandstoffen, namelijk biobrandstoffen, vloeibare biomassa, biomassabrandstoffen, hernieuwbare brandstoffen van niet-biologische oorsprong en brandstoffen op basis van hergebruikte koolstof, zodat die alleen voor de streefdoelen van de richtlijn worden meegeteld als ze duurzaam zijn geproduceerd en een aanzienlijke broeikasgasemissiereductie ten opzichte van fossiele brandstoffen opleveren. Artikel 29 van Richtlijn (EU) 2018/2001 bevat duurzaamheids- en broeikasgasemissiereductiecriteria voor biobrandstoffen, vloeibare biomassa en biomassabrandstoffen. (2) Vrijwillige systemen spelen een belangrijke rol bij het leveren van het bewijs dat aan de duurzaamheids- en de broeikasgasemissiereductiecriteria voor biobrandstoffen, vloeibare biomassa en biomassabrandstoffen is voldaan. Overeenkomstig Richtlijn (EU) 2018/2001 kunnen vrijwillige systemen worden gebruikt om te certificeren dat alle uit biomassa geproduceerde brandstoffen aan de duurzaamheidscriteria van die richtlijn voldoen en om accurate gegevens over de broeikasgasemissiereducties ervan te verschaffen. (3) Het vrijwillige systeem “Programme for the Endorsement of Forest Certification Schemes–PEFC” heeft op 29 juni 2021 bij de Commissie een verzoek tot erkenning overeenkomstig artikel 30, lid 4, van Richtlijn (EU) 2018/2001 ingediend. De Commissie heeft het systeem beoordeeld en enkele punten voor aanpassing aangestipt. (4) Het vrijwillige systeem “Programme for the Endorsement of Forest Certification Schemes–PEFC” heeft zijn verzoek op 4 oktober 2024 opnieuw ingediend en is op de door de Commissie aangestipte punten ingegaan. Bij de analyse van het hernieuwde verzoek is het de Commissie gebleken dat het systeem “Programme for the Endorsement of Forest Certification Schemes–PEFC” afdoende aan de duurzaamheidscriteria voor de productie van biomassabrandstoffen uit bosbiomassa voldoet. Verder bleek dat het systeem afdoende aan de broeikasgasemissiereductiecriteria voor biomassabrandstoffen voldoet. (5) Het vrijwillige systeem “Programme for the Endorsement of Forest Certification Schemes–PEFC” omvat biomassabrandstoffen die worden geproduceerd i) van bosbiomassa, en ii) van biomassa uit afval en residuen van bosbouwgerelateerde sectoren. Het heeft een wereldwijde dekking en omvat de gehele toeleveringsketen voor bosbouwproducten. (6) Uit de beoordeling door de Commissie van het vrijwillige systeem “Programme for the Endorsement of Forest Certification Schemes–PEFC” is gebleken dat het afdoende aan de duurzaamheidscriteria van artikel 29, leden 6 en 7, van Richtlijn (EU) 2018/2001 voldoet. Ook was de Commissie van mening dat het systeem accurate gegevens over broeikasgasemissiereductie verschaft voor de toepassing van artikel 29, lid 10, van die richtlijn, en dat er een massabalansmethodologie wordt toegepast volgens de voorwaarden van artikel 30, leden 1 en 2, van die richtlijn. (7) De Commissie oordeelde verder dat het vrijwillige systeem “Programme for the Endorsement of Forest Certification Schemes–PEFC” afdoende aan de regels van Uitvoeringsverordening (EU) 2022/996 van de Commissie ( 2 ) voldoet. (8) Het systeem blijkt ook afdoende aan de regels van Uitvoeringsverordening (EU) 2022/2448 van de Commissie ( 3 ) te voldoen. (9) Uit de beoordeling van het vrijwillige systeem “Programme for the Endorsement of Forest Certification Schemes–PEFC” door de Commissie is gebleken dat het aan de passende normen van betrouwbaarheid, transparantie en onafhankelijke auditing, alsook aan de methodologische vereisten van bijlage VI bij Richtlijn (EU) 2018/2001 voldoet. (10) De informatie dat het vrijwillige systeem “Programme for the Endorsement of Forest Certification Schemes–PEFC” erkend is, moet op het voor vrijwillige systemen bedoelde deel van de Europa-website van de Commissie worden gepubliceerd. (11) Opdat de in dit besluit opgenomen maatregelen meteen kunnen worden toegepast, moet het in werking treden op de dag na die van de bekendmaking ervan in het Publicatieblad van de Europese Unie. (12) De in dit besluit vervatte maatregelen zijn in overeenstemming met het advies van het Comité voor de duurzaamheid van biobrandstoffen, vloeibare biomassa en biomassabrandstoffen, HEEFT HET VOLGENDE BESLUIT VASTGESTELD: Artikel 1 Het op 4 oktober 2024 voor erkenning bij de Commissie ingediende vrijwillige systeem “Programme for the Endorsement of Forest Certification Schemes–PEFC” heeft aangetoond dat zijn leveringen van biomassabrandstoffen aan de duurzaamheidscriteria van artikel 29, leden 6 en 7, van Richtlijn (EU) 2018/2001 voldoen. Het vrijwillige systeem “Programme for the Endorsement of Forest Certification Schemes–PEFC” verschaft ook accurate gegevens over broeikasgasemissiereductie voor de toepassing van artikel 29, lid 10, van Richtlijn (EU) 2018/2001, omdat het waarborgt dat alle relevante informatie van de marktpartijen stroomopwaarts in de controleketen wordt doorgegeven aan de marktpartijen stroomafwaarts in de controleketen. Artikel 2 Indien de inhoud van het op 4 oktober 2024 voor erkenning bij de Commissie ingediende vrijwillige systeem “Programme for the Endorsement of Forest Certification Schemes–PEFC” wijzigingen ondergaat die gevolgen kunnen hebben voor de grondslag van dit besluit, worden dergelijke wijzigingen onverwijld aan de Commissie gemeld. De Commissie beoordeelt die wijzigingen om te bepalen of het vrijwillige systeem “Programme for the Endorsement of Forest Certification Schemes–PEFC” nog steeds afdoende voldoet aan de criteria waarvoor het is erkend. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie. Het is van toepassing tot en met 21 december 2029. Gedaan te Brussel, 19 december 2024. Voor de Commissie De voorzitter Ursula VON DER LEYEN ( 1 ) PB L 328 van 21.12.2018, blz. 82 , ELI: http://data.europa.eu/eli/dir/2018/2001/oj . ( 2 ) Uitvoeringsverordening (EU) 2022/996 van de Commissie van 14 juni 2022 betreffende de voorschriften om de duurzaamheids- en broeikasgasemissiereductiecriteria alsmede de criteria inzake laag risico op indirecte veranderingen in landgebruik te controleren ( PB L 168 van 27.6.2022, blz. 1 , ELI: http://data.europa.eu/eli/reg_impl/2022/996/oj ). ( 3 ) Uitvoeringsverordening (EU) 2022/2448 van de Commissie van 13 december 2022 tot vaststelling van operationele richtsnoeren over het bewijs dat is voldaan aan de duurzaamheidscriteria voor bosbiomassa van artikel 29 van Richtlijn (EU) 2018/2001 van het Europees Parlement en de Raad ( PB L 320 van 14.12.2022, blz. 4 , ELI: http://data.europa.eu/eli/reg_impl/2022/2448/oj ). ELI: http://data.europa.eu/eli/dec_impl/2024/3181/oj ISSN 1977-0758 (electronic edition)",
  "source": "EUR LEX"
}