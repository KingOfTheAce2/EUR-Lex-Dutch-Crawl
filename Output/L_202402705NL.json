{
  "url": "http://www.w3.org/1999/xhtml\">",
  "content": "L_202402705NL.000101.fmx.xml Publicatieblad van de Europese Unie NL L-serie 2024/2705 17.10.2024 BESLUIT (EU) 2024/2705 VAN DE RAAD van 10 oktober 2024 tot ondertekening, namens de Europese Unie, van de overeenkomst tussen de Europese Unie en de Republiek Libanon betreffende de samenwerking tussen het Agentschap van de Europese Unie voor justitiële samenwerking in strafzaken (Eurojust) en de voor justitiële samenwerking in strafzaken bevoegde autoriteiten van de Republiek Libanon DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 16, lid 2, en artikel 85, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) In artikel 47, lid 1, en artikel 52, lid 1, van Verordening (EU) 2018/1727 van het Europees Parlement en de Raad ( 1 ) is bepaald dat Eurojust op basis van een samenwerkingsstrategie samenwerking met autoriteiten van derde landen kan aangaan en onderhouden. (2) Op grond van artikel 56, lid 2, punt c), van Verordening (EU) 2018/1727 v kan Eurojust persoonsgegevens aan een autoriteit van een derde land overdragen mits er onder meer een internationale overeenkomst tussen de Unie en het derde land is gesloten op grond van artikel 218 van het Verdrag betreffende de werking van de Europese Unie (VWEU), die voorziet in passende waarborgen betreffende de bescherming van het privéleven en van de grondrechten en fundamentele vrijheden van burgers. (3) Op 1 maart 2021 heeft de Raad de Commissie gemachtigd onderhandelingen te openen met de Republiek Libanon over een overeenkomst betreffende de samenwerking tussen het Agentschap van de Europese Unie voor justitiële samenwerking in strafzaken (Eurojust) en de voor justitiële samenwerking in strafzaken bevoegde autoriteiten van de Republiek Libanon (“de overeenkomst”). (4) De onderhandelingen over de overeenkomst zijn in juli 2023 met succes afgerond op het niveau van de onderhandelingsteams. (5) De overeenkomst maakt de doorgifte van persoonsgegevens tussen Eurojust en de bevoegde autoriteiten van de Republiek Libanon mogelijk met het oog op de bestrijding van zware criminaliteit en terrorisme en de bescherming van de veiligheid van de Unie en haar burgers. (6) De overeenkomst waarborgt de volledige eerbiediging van de grondrechten van de Unie, met name het recht op eerbiediging van het privéleven en van het familie- en gezinsleven, het recht op bescherming van persoonsgegevens, en het recht op een doeltreffende voorziening in rechte en op een onpartijdig gerecht, zoals neergelegd in respectievelijk de artikelen 7, 8 en 47 van het Handvest van de grondrechten van de Europese Unie. De overeenkomst bevat met name passende waarborgen voor de bescherming van persoonsgegevens die door Eurojust in het kader van de overeenkomst worden doorgegeven. (7) Ierland is gebonden door Verordening (EU) 2018/1727 en neemt derhalve deel aan de vaststelling van dit besluit. (8) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het VWEU, neemt Denemarken niet deel aan de vaststelling van dit besluit en is dit niet bindend voor, noch van toepassing op Denemarken. (9) De Europese Toezichthouder voor gegevensbescherming heeft op 28 augustus 2024 Advies 19/2024 uitgebracht. (10) De overeenkomst moet worden ondertekend. (11) Overeenkomstig de Verdragen moet de Commissie zorgen voor de ondertekening van de overeenkomst, onder voorbehoud van de sluiting ervan, HEEFT HET VOLGENDE BESLUIT VASTGESTELD: Artikel 1 De ondertekening, namens de Unie, van de overeenkomst tussen de Europese Unie en de Republiek Libanon betreffende de samenwerking tussen het Agentschap van de Europese Unie voor justitiële samenwerking in strafzaken (Eurojust) en de voor justitiële samenwerking in strafzaken bevoegde autoriteiten van de Republiek Libanon (“de overeenkomst”), wordt goedgekeurd, onder voorbehoud van de sluiting van die overeenkomst ( 2 ) . Artikel 2 De Commissie zorgt voor de ondertekening van de overeenkomst, onder voorbehoud van de sluiting ervan. Artikel 3 Dit besluit treedt in werking op de datum van de vaststelling ervan. Gedaan te Luxemburg, 10 oktober 2024. Voor de Raad De voorzitter PINTÉR S. ( 1 ) Verordening (EU) 2018/1727 van het Europees Parlement en de Raad van 14 november 2018 betreffende het Agentschap van de Europese Unie voor justitiële samenwerking in strafzaken (Eurojust), en tot vervanging en intrekking van Besluit 2002/187/JBZ van de Raad ( PB L 295 van 21.11.2018, blz. 138 ). ( 2 ) De tekst van de overeenkomst wordt samen met het besluit betreffende de sluiting ervan bekendgemaakt. ELI: http://data.europa.eu/eli/dec/2024/2705/oj ISSN 1977-0758 (electronic edition)",
  "source": "EUR LEX"
}