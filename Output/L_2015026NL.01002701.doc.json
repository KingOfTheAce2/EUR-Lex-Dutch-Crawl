{
  "url": "http://www.w3.org/1999/xhtml\"><!--",
  "content": "L_2015026NL.01002701.xml 31.1.2015 NL Publicatieblad van de Europese Unie L 26/27 UITVOERINGSBESLUIT (EU) 2015/156 VAN DE RAAD van 27 januari 2015 tot verlenging van de geldigheid van Uitvoeringsbesluit 2012/232/EU waarbij Roemenië wordt gemachtigd maatregelen toe te passen die afwijken van artikel 26, lid 1, onder a), en artikel 168 van Richtlijn 2006/112/EG betreffende het gemeenschappelijke stelsel van belasting over de toegevoegde waarde DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 1 ) , en met name artikel 395, lid 1, Gezien het voorstel van de Europese Commissie, Overwegende hetgeen volgt: (1) Bij brief, ingekomen bij het secretariaat-generaal van de Commissie op 13 februari 2014, heeft Roemenië verzocht om machtiging tot verlenging van een maatregel die afwijkt van artikel 26, lid 1, onder a), en artikel 168 van Richtlijn 2006/112/EG, teneinde het recht op aftrek ter zake van uitgaven voor bepaalde gemotoriseerde wegvoertuigen die niet uitsluitend voor bedrijfsdoeleinden worden gebruikt, te mogen beperken. Bij brief, ingekomen bij de Commissie op 15 september 2014, heeft Roemenië dit verzoek aangevuld met een verslag over de toepassing van Uitvoeringsbesluit 2012/232/EU van de Raad ( 2 ) . (2) Overeenkomstig artikel 395, lid 2, tweede alinea, van Richtlijn 2006/112/EG heeft de Commissie de overige lidstaten bij brief van 12 november 2014 van het Roemeense verzoek in kennis gesteld. Bij brief van 13 november 2014 heeft de Commissie Roemenië meegedeeld dat zij over alle gegevens beschikte die zij nodig achtte voor de beoordeling van het verzoek. (3) Krachtens artikel 168 van Richtlijn 2006/112/EG is een belastingplichtige gerechtigd de belasting over de toegevoegde wwarde (btw) af te trekken ter zake van de goederen en diensten die hij heeft ontvangen voor zover die goederen en diensten worden gebruikt ten behoeve van zijn belaste activiteiten. Krachtens artikel 26, lid 1, onder a), van die richtlijn geldt er een aangifteplicht voor de btw wanneer een tot het bedrijf behorend goed wordt gebruikt voor privédoeleinden van de belastingplichtige of van zijn personeel of, meer in het algemeen, voor andere dan bedrijfsdoeleinden. (4) Bij Uitvoeringsbesluit 2012/232/EU is Roemenië in overeenstemming met artikel 395, lid 1, van Richtlijn 2006/112/EG gemachtigd om een derogatiemaatregel toe te passend waarbij het recht op aftrek van de voorbelasting ter zake van de aankoop, intra-EU-verwerving, invoer, huur en leasing van motorvoertuigen alsook van de btw ter zake van met die voertuigen samenhangende uitgaven, tot 50 % wordt beperkt, wanneer het voertuig niet uitsluitend voor bedrijfsdoeleinden wordt gebruikt. (5) Uitvoeringsbesluit 2012/232/EU is op 31 december 2014 verstreken. (6) Teneinde de ononderbroken toepassing van de derogatiemaatregel te verzekeren, moet dit besluit vanaf 1 januari 2015 worden toegepast. (7) In overeenstemming met artikel 4, lid 2, tweede alinea, van Uitvoeringsbesluit 2012/232/EU heeft Roemenië de Commissie een verslag over de toepassing van dit besluit voorgelegd, met daarin ook een evaluatie van het percentage van de aftrekbeperking. Net als bij de tot nu toe geldende derogatie acht Roemenië een percentage van 50 % nog steeds gerechtvaardigd. (8) Er wordt verwacht dat de derogatie geen noemenswaardige invloed zal hebben op de totale belastingopbrengst in het stadium van het eindverbruik en geen negatieve gevolgen zal hebben voor de eigen middelen van de Unie uit de btw. Roemenië moet derhalve worden gemachtigd de maatregel gedurende een beperkte periode te blijven toepassen, namelijk tot 31 december 2017. (9) Indien Roemenië om een verdere verlenging van de derogatiemaatregel na 2017 zou verzoeken, moet het de Commissie een nieuw verslag voorleggen, tezamen met het verzoek om verlenging, uiterlijk 31 maart 2017, HEEFT HET VOLGENDE BESLUIT VASTGESTELD: Artikel 1 In Uitvoeringsbesluit 2012/232/EU wordt Artikel 4 vervangen door: „Artikel 4 1.   Dit besluit verstrijkt op 31 december 2017. 2.   Een verzoek om verlenging van de in dit besluit vervatte maatregelen dient de Commissie uiterlijk 31 maart 2017 te worden voorgelegd. Bij een dergelijk verzoek dient een verslag te worden gevoegd dat ook een evaluatie omvat van het percentage van de aftrekbeperking van de btw op basis van dit besluit.” . Artikel 2 Dit besluit is van toepassing vanaf 1 januari 2015. Artikel 3 Dit besluit is gericht tot Roemenië. Gedaan te Brussel, 27 januari 2015. Voor de Raad De voorzitter J. REIRS ( 1 ) PB L 347 van 11.12.2006, blz. 1 . ( 2 ) Uitvoeringsbesluit 2012/232/EU van de Raad van 26 april 2012 waarbij Roemenië wordt gemachtigd maatregelen toe te passen die afwijken van artikel 26, lid 1, onder a), en artikel 168 van Richtlijn 2006/112/EG betreffende het gemeenschappelijke stelsel van belasting over de toegevoegde waarde ( PB L 117 van 1.5.2012, blz. 7 ).",
  "source": "EUR LEX"
}