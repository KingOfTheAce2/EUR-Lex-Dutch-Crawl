{
  "url": "http://www.w3.org/1999/xhtml\">",
  "content": "L_202402756NL.000101.fmx.xml Publicatieblad van de Europese Unie NL L-serie 2024/2756 24.10.2024 BESLUIT (GBVB) 2024/2756 VAN DE RAAD van 24 oktober 2024 tot wijziging van Besluit (GBVB) 2022/2319 betreffende beperkende maatregelen in het licht van de situatie in Haïti DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit (GBVB) 2022/2319 van de Raad van 25 november 2022 betreffende beperkende maatregelen in het licht van de situatie in Haïti ( 1 ) , en met name artikel 4, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 25 november 2022 heeft de Raad Besluit (GBVB) 2022/2319 vastgesteld. (2) Op 27 september 2024 heeft het bij Resolutie 2653 (2022) van de VN-Veiligheidsraad opgerichte comité van de VN-Veiligheidsraad twee personen toegevoegd aan de lijst van personen en entiteiten die aan beperkende maatregelen onderworpen zijn. (3) Besluit (GBVB) 2022/2319 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Bijlage I bij Besluit (GBVB) 2022/2319 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 24 oktober 2024. Voor de Raad De voorzitter BÓKA J. ( 1 ) PB L 307 van 28.11.2022, blz. 135 . BIJLAGE In bijlage I bij Besluit (GBVB) 2022/2319 worden in de “Lijst van de in artikel 1, lid 1, artikel 2, lid 1, en artikel 3, lid 1, bedoelde personen en van de in artikel 1, lid 1, en artikel 3, lid 1, bedoelde entiteiten”, onder “PERSONEN”, de volgende vermeldingen toegevoegd: “6. Prophane VICTOR . Op de lijst geplaatst op grond van punt 15 van Resolutie 2653 (2022) van de VN-Veiligheidsraad voor de in de punten 3, 6 en 11 van die resolutie genoemde maatregelen, zoals nader uitgewerkt in punt 16, a), en b), van die resolutie. Functie : Voormalig lid van het Haïtiaanse parlement, betrokken bij wapenhandel en bij het gebruik van geweld voor politiek gewin. Geboortedatum : – Geboorteplaats : – Nationaliteit : Haïtiaanse Datum plaatsing op de VN-lijst : 27 september 2024 Geslacht : man Aanvullende informatie uit de beschrijving van de redenen die is verstrekt door het Sanctiecomité: Prophane Victor is reeds lange tijd betrokken bij activiteiten die de vrede, veiligheid en stabiliteit van Haïti en de regio als geheel bedreigen. Met name ondersteunt en bewapent hij bendes, handelt hij in wapens, verduistert hij overheidsmiddelen, en gebruikt hij geweld om zijn politiek en financieel gewin veilig te stellen.Prophane Victor had zitting in de meest recente Nationale Vergadering (2016-2020), waar hij parlementslid ( deputé ) was voor Petite Rivière, in het departement Artibonite, een gebied met toenemend geweld waar bendes steeds meer de dienst uitmaken. Om zijn verkiezing als afgevaardigde in 2016 en zijn controle over het gebied veilig te stellen, begon Prophane Victor in Petite Rivière jonge mannen te bewapenen die uiteindelijk de Gran Grif-gang vormden, momenteel de belangrijkste dader van mensenrechtenschendingen, waaronder seksueel geweld, in het departement Artibonite (zie S/2023/674, punt 75). Hij is geen parlementslid meer en bekleedt momenteel geen enkele politieke functie.Niet alleen zet Prophane Victor bendes in om zijn politieke positie te bestendigen, ook heeft hij als voormalig hooggeplaatste douanebeambte en zakenman controle over delen van de douane, waardoor hij rijkdom kan vergaren en ongestraft allerhande criminele activiteiten kan ontplooien. Volgens meldingen van januari 2023 uitte Prophane Victor bedreigingen tegen douanebeambten bij het uitoefenen van hun functie.Hij bleef de Gran Grif-gang steunen tot 2020 en heeft sindsdien rivaliserende bendes in dat gebied gesteund (zie S/2023/674, punt 75). 7. Luckson ELAN . Op de lijst geplaatst op grond van punt 15 van Resolutie 2653 (2022) van de VN-Veiligheidsraad voor de in de punten 3, 6 en 11 van die resolutie genoemde maatregelen, zoals nader uitgewerkt in punt 16, a), b), d), e) en f), van die resolutie. Functie : Leider van de Gran Grif-gang Geboortedatum : 6 januari 1988 Geboorteplaats : – Nationaliteit : Haïtiaanse Datum plaatsing op de VN-lijst : 27 september 2024 Geslacht : man Aanvullende informatie uit de beschrijving van de redenen die is verstrekt door het Sanctiecomité: Luckson Elan, leider van de Gran Grif-gang, is al geruime tijd betrokken bij activiteiten die de vrede, veiligheid en stabiliteit van Haïti en de regio als geheel bedreigen. Hij voert de grootste en krachtigste bende van het departement Artibonite aan, werkt aan uitbreiding van zijn territoriale controle, begaat mensenrechtenschendingen en handelt in wapens en munitie.Op 8 februari 2023 hebben leden van de zelfverdedigingsgroep Coalition de Jean Denis een voertuig onderschept dat uit Port-au-Prince kwam aanrijden met verschillende kratten wapens en munitie voor de Gran Grif-gang aan boord (zie OHCHR-rapport “Criminal Violence Extends beyond Port-au-Prince”, november 2023).Onder leiding van Luckson Elan begaat de bende schendingen van de mensenrechten en andere misdrijven zoals buitengerechtelijke executies, verkrachtingen, ronseling van kinderen, overvallen, vernielingen van eigendommen, ontvoeringen en vrachtwagenkapingen. Zo heeft Luckson Elan op 30 november 2023 een vrouw gedood omdat zij weigerde seks met hem te hebben. In april 2024 heeft Gran Grif het rechtsbestel aangevallen door twee advocaten te vermoorden.Tussen oktober 2023 en januari 2024 heeft Gran Grif in negen ontvoeringen op grote schaal 157 mensen ontvoerd. Ook ronselt Gran Grif de hoogste aantallen kinderen in heel Haïti.”. ELI: http://data.europa.eu/eli/dec/2024/2756/oj ISSN 1977-0758 (electronic edition)",
  "source": "EUR LEX"
}