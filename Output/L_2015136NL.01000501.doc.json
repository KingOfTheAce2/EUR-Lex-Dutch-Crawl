{
  "url": "http://www.w3.org/1999/xhtml\">",
  "content": "L_2015136NL.01000501.xml 3.6.2015 NL Publicatieblad van de Europese Unie L 136/5 BESLUIT (EU) 2015/860 VAN DE RAAD van 26 mei 2015 betreffende de ondertekening, namens de Europese Unie, van het wijzigingsprotocol bij de Overeenkomst tussen de Europese Gemeenschap en de Zwitserse Bondsstaat waarbij wordt voorzien in maatregelen van gelijke strekking als die welke zijn vervat in Richtlijn 2003/48/EG van de Raad betreffende belastingheffing op inkomsten uit spaargelden in de vorm van rentebetaling DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 115, in samenhang met artikel 218, lid 5, en artikel 218, lid 8, tweede alinea, Gezien het voorstel van de Europese Commissie, Overwegende hetgeen volgt: (1) Op 14 mei 2013 heeft de Raad de Commissie gemachtigd onderhandelingen te openen met de Zwitserse Bondsstaat met het oog op de wijziging van de Overeenkomst tussen de Europese Gemeenschap en de Zwitserse Bondsstaat waarbij wordt voorzien in maatregelen van gelijke strekking als die welke zijn vervat in Richtlijn 2003/48/EG van de Raad betreffende belastingheffing op inkomsten uit spaargelden in de vorm van rentebetaling ( 1 ) , teneinde die overeenkomst aan te passen aan de recente ontwikkelingen op mondiaal niveau, waarbij is overeengekomen automatische uitwisseling van inlichtingen als een internationale standaard te bevorderen. (2) De uit deze onderhandelingen voortgevloeide tekst van het wijzigingsprotocol is in overeenstemming met de door de Raad opgestelde onderhandelingsrichtsnoeren, aangezien hij de overeenkomst aanpast aan de recentste internationale ontwikkelingen inzake de automatische uitwisseling van inlichtingen, namelijk de mondiale standaard voor automatische uitwisseling van inlichtingen over financiële rekeningen in fiscale aangelegenheden, die is ontwikkeld door de Organisatie voor Economische Samenwerking en Ontwikkeling (OESO). De Unie, haar lidstaten en de Zwitserse Bondsstaat hebben actief bijgedragen aan het werk van de OESO. De tekst van de overeenkomst als gewijzigd bij het wijzigingsprotocol is de rechtsgrondslag voor de toepassing van de mondiale standaard in de betrekkingen tussen de Unie en de Zwitserse Bondsstaat. (3) Het wijzigingsprotocol dient dan ook namens de Unie te worden ondertekend, onder voorbehoud van sluiting op een later tijdstip, HEEFT HET VOLGENDE BESLUIT VASTGESTELD: Artikel 1 De ondertekening van het wijzigingsprotocol bij de Overeenkomst tussen de Europese Unie en de Zwitserse Bondsstaat waarbij wordt voorzien in maatregelen van gelijke strekking als die welke zijn vervat in Richtlijn 2003/48/EG van de Raad betreffende belastingheffing op inkomsten uit spaargelden in de vorm van rentebetaling, wordt namens de Unie toegestaan, onder voorbehoud van sluiting van voornoemd wijzigingsprotocol ( 2 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) het wijzigingsprotocol namens de Unie te ondertekenen. Artikel 3 Dit besluit treedt in werking op de dag waarop het wordt vastgesteld. Gedaan te Brussel, 26 mei 2015. Voor de Raad De voorzitter F. MOGHERINI ( 1 ) PB L 385 van 29.12.2004, blz. 30 . ( 2 ) De tekst van het wijzigingsprotocol zal worden bekendgemaakt samen met het besluit betreffende de sluiting ervan.",
  "source": "EUR LEX"
}