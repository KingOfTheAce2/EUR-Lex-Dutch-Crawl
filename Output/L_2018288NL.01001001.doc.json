{
  "url": "http://www.w3.org/1999/xhtml\"><!--",
  "content": "L_2018288NL.01001001.xml 16.11.2018 NL Publicatieblad van de Europese Unie L 288/10 UITVOERINGSBESLUIT (EU) 2018/1732 VAN DE COMMISSIE van 30 oktober 2018 tot oprichting van het Systeem voor de observatie van de Europese plaat — Consortium voor een Europese onderzoeksinfrastructuur (EPOS ERIC) (Kennisgeving geschied onder nummer C(2018) 7011) (Slechts de teksten in de Deense, de Duitse, de Engelse, de Franse, de Griekse, de Italiaanse, de Nederlandse, de Portugese en de Sloveense taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, onder a), Overwegende hetgeen volgt: (1) België, Denemarken, Frankrijk, Italië, Nederland, Noorwegen, Portugal, Slovenië en het Verenigd Koninkrijk hebben de Commissie verzocht het Systeem voor de observatie van de Europese plaat — Consortium voor een Europese onderzoeksinfrastructuur (EPOS ERIC) op te richten. Griekenland, IJsland en Zwitserland hebben hun besluit kenbaar gemaakt in eerste instantie als waarnemer aan EPOS ERIC deel te nemen. Zij zijn overeengekomen dat Italië de gastlidstaat van EPOS ERIC zal zijn. (2) Aangezien het Verenigd Koninkrijk op 29 maart 2017 ingevolge artikel 50 van het Verdrag betreffende de Europese Unie kennisgeving heeft gedaan van zijn voornemen zich uit de Unie terug te trekken, zullen de Verdragen met ingang van de datum van inwerkingtreding van het terugtrekkingsakkoord of, bij gebreke daarvan, na verloop van twee jaar na de kennisgeving, niet meer van toepassing zijn op het Verenigd Koninkrijk, tenzij de Europese Raad met instemming van het Verenigd Koninkrijk tot verlenging van deze termijn besluit. Bijgevolg zal het Verenigd Koninkrijk na de datum van de terugtrekking en onverminderd eventuele bepalingen van het terugtrekkingsakkoord voor de toepassing van dit uitvoeringsbesluit worden beschouwd als een derde land in de zin van artikel 2, onder b), van Verordening (EG) nr. 723/2009. (3) Verordening (EG) nr. 723/2009 is bij Besluit van het Gemengd Comité van de EER nr. 72/2015 ( 2 ) opgenomen in de Overeenkomst betreffende de Europese Economische Ruimte. (4) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorwaarden van die verordening is voldaan. (5) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   Het Systeem voor de observatie van de Europese plaat — Consortium voor een Europese onderzoeksinfrastructuur (EPOS ERIC) wordt opgericht. 2.   De essentiële elementen van de statuten van EPOS ERIC zijn opgenomen in de bijlage. Artikel 2 Dit besluit is gericht tot het Koninkrijk België, het Koninkrijk Denemarken, de Franse Republiek, de Helleense Republiek, IJsland, de Italiaanse Republiek, het Koninkrijk der Nederlanden, het Koninkrijk Noorwegen, de Portugese Republiek, de Republiek Slovenië, het Verenigd Koninkrijk van Groot-Brittannië en Noord-Ierland en de Zwitserse Bondsstaat. Gedaan te Brussel, 30 oktober 2018. Voor de Commissie Carlos MOEDAS Lid van de Commissie ( 1 ) PB L 206 van 8.8.2009, blz. 1 . ( 2 ) Besluit van het Gemengd Comité van de EER nr. 72/2015 van 20 maart 2015 tot wijziging van Protocol 31 bij de EER-overeenkomst, betreffende samenwerking op specifieke gebieden buiten de vier vrijheden [2016/755] ( PB L 129 van 19.5.2016, blz. 85 ). BIJLAGE ESSENTIËLE ELEMENTEN VAN DE STATUTEN VAN EPOS ERIC De volgende artikelen en leden van artikelen van de statuten van EPOS ERIC bevatten de in artikel 6, lid 3, van Verordening (EG) nr. 723/2009 van de Raad bedoelde essentiële elementen 1. Taken en activiteiten (artikel 3 van de statuten van EPOS ERIC) 1. De hoofdtaak van EPOS ERIC is de oprichting en exploitatie van het gedistribueerde Systeem voor de observatie van de Europese plaat en het bieden van een doeltreffend bestuurskader om de integratie en coördinatie van de thematische kerndiensten te sturen en het beheer van de geïntegreerde kerndiensten op te bouwen en te voeren. 2. EPOS ERIC zal de volgende activiteiten uitvoeren: a) uitvoeren van de thematische kerndiensten voor de verschillende gemeenschappen die tot EPOS bijdragen; b) waarborgen van de coördinatie van de thematische kerndiensten binnen EPOS, wat de juridische, bestuurlijke en financiële aspecten betreft, en van de technische verbinding met de geïntegreerde kerndiensten; c) ontwikkelen van de geïntegreerde kerndiensten om interoperabiliteit, gegevensbeheer en toegang tot diensten te bieden; d) in overeenstemming brengen van de uitvoering van EPOS met nationale prioriteiten en strategieën; e) integreren van EPOS in de wereldwijde wetenschappelijke gemeenschap om de EPOS-diensten te versterken; f) waarborgen van de volledige benutting van de voltooiing van de nieuwe onderzoeksinfrastructuur; g) bevorderen van opleiding, voorlichting en internationale samenwerking; h) deelnemen aan door de EU gefinancierde projecten; i) alle andere activiteiten die voor het bereiken van de doelstellingen nodig kunnen zijn. 3. EPOS ERIC zal zijn hoofdtaak op niet-economische basis uitvoeren. EPOS ERIC mag beperkte economische activiteiten uitoefenen op voorwaarde dat die nauw verbonden zijn met zijn hoofdtaak en dat de verrichting daarvan niet in gevaar wordt gebracht. 4. EPOS ERIC boekt de kosten en ontvangsten van zijn economische activiteiten afzonderlijk en vraagt daarvoor marktprijzen dan wel, wanneer deze niet kunnen worden vastgesteld, de volledige kosten plus een redelijke marge. Deze activiteiten vallen niet onder belastingvrijstellingen. 2. Statutaire zetel van EPOS ERIC (artikel 2, lid 3, van de statuten van EPOS ERIC) De statutaire zetel van EPOS ERIC bevindt zich in Rome, Italië. 3. Naam (artikel 2, lid 1, van de statuten van EPOS ERIC) Het Systeem voor de observatie van de Europese plaat wordt uit hoofde van Verordening (EG) nr. 723/2009 opgericht als een Consortium voor een Europese onderzoeksinfrastructuur (ERIC) onder de naam „EPOS ERIC”. 4. Duur (artikel 26 van de statuten van EPOS ERIC) EPOS ERIC wordt opgericht voor een eerste periode van twintig jaar. Die periode kan bij een besluit van een tweederdemeerderheid van de algemene vergadering worden verlengd. 5. Ontbinding (artikel 27 van de statuten van EPOS ERIC) 1. Er wordt overgegaan tot ontbinding van EPOS ERIC na een besluit van de algemene vergadering overeenkomstig artikel 10 van de statuten. 2. EPOS ERIC stelt de Europese Commissie onverwijld en uiterlijk tien dagen na de vaststelling van het besluit tot ontbinding van EPOS ERIC van dit besluit in kennis. 3. Activa die resteren na betaling van de schulden van EPOS ERIC, worden verdeeld over de leden naar rato van hun totale jaarlijkse bijdrage aan EPOS ERIC op grond van artikel 9 van de statuten. 4. EPOS ERIC stelt de Commissie onverwijld en uiterlijk tien dagen na het voltooien van het ontbindingsproces hiervan in kennis. 5. EPOS ERIC houdt op te bestaan op de dag van bekendmaking door de Europese Commissie van de passende kennisgeving daarvan in het Publicatieblad van de Europese Unie . 6. Aansprakelijkheid (artikel 18 van de statuten van EPOS ERIC) 1. EPOS ERIC is aansprakelijk voor zijn schulden. 2. De leden zijn niet hoofdelijk aansprakelijk voor de schulden van EPOS ERIC. De financiële aansprakelijkheid van de leden en permanente waarnemers voor de schulden van EPOS ERIC blijft beperkt tot hun respectieve bijdrage aan EPOS ERIC, zoals in artikel 9 van de statuten gespecificeerd. 3. EPOS ERIC sluit de nodige verzekeringen af ter dekking van alle aan de opbouw en de werking van EPOS ERIC inherente risico's. 7. Toegangsbeleid (artikel 19 van de statuten van EPOS ERIC) 1. Het beleid van EPOS ERIC inzake toegang tot gegevens stemt overeen met de beste internationale praktijken voor overheidsgegevens, zoals die van de Europese Unie, en erkent de rechten van de eigenaren van de gegevens. 2. EPOS ERIC maakt onderzoek mogelijk en stimuleert in principe vrije toegang tot onderzoeksgegevens, gegevensproducten, diensten en software, alsmede onderzoeksfaciliteiten op basis van de FAIR-beginselen. 3. Bij verschillen tussen het beleid inzake gegevensuitwisseling en het beleid inzake fysieke toegangsregels stimuleert EPOS ERIC een cultuur van openheid en uitwisseling tussen publieke onderzoeksgemeenschappen en tussen leden, waarnemers en anderen buiten die kring. De toegang is gebaseerd op de beginselen van vrije toegang aan de hand van de criteria, procedure en voorwaarden die in de uitvoeringsbepalingen van EPOS ERIC zijn vastgesteld. 4. De procedures en de beoordelingscriteria zijn op de website van EPOS ERIC openbaar toegankelijk. 8. Beleid inzake wetenschappelijke evaluatie (artikel 20 van de statuten van EPOS ERIC) De activiteiten van EPOS ERIC worden elke vijf jaar geëvalueerd door een onafhankelijk panel van internationale externe beoordelaars van de hoogste kwaliteit, die door de algemene vergadering worden aangewezen en aan haar verslag uitbrengen; het panel voert wetenschappelijke evaluaties van de activiteiten van EPOS ERIC uit. 9. Verspreidingsbeleid (artikel 21 van de statuten van EPOS ERIC) 1. EPOS ERIC stimuleert onderzoekers om hun onderzoeksresultaten ook via EPOS ERIC openbaar beschikbaar te stellen. 2. Om zijn doelpubliek te bereiken, maakt EPOS ERIC gebruik van diverse kanalen, zoals een internetportaal, nieuwsbrief, workshops, aanwezigheid op conferenties, artikelen in tijdschriften en nieuwsmedia. 10. Intellectuele-eigendomsrechten (artikel 22 van de statuten van EPOS ERIC) 1. Intellectuele eigendom wordt verstaan in de betekenis zoals gedefinieerd in artikel 2 van het Verdrag tot oprichting van de Wereldorganisatie voor intellectuele eigendom, gesloten op 14 juli 1967. 2. De intellectuele-eigendomsrechten van EPOS ERIC-gegevens en andere kennis die in het kader van de activiteiten van EPOS ERIC is geproduceerd en ontwikkeld, zijn het eigendom van de entiteit(en) of de persoon (personen) die deze gegevens of kennis heeft (hebben) gegenereerd. 3. Op de uitwisseling en integratie van intellectuele eigendom tussen en van leden of vertegenwoordigende entiteiten zijn de door de algemene vergadering goedgekeurde uitvoeringsbepalingen van toepassing. In de uitvoeringsbepalingen wordt ook de vertrouwelijkheid van de uitgewisselde gegevens geregeld. 4. Intellectuele eigendom die als resultaat van uitsluitend door EPOS ERIC gefinancierde activiteiten wordt gegenereerd, wordt het eigendom van EPOS ERIC. 5. EPOS ERIC moet aan de geldende wetgeving inzake de bescherming van gegevens en privacy voldoen. 11. Personeelsbeleid (artikel 23 van de statuten van EPOS ERIC) 1. Op het personeelsbeleid van EPOS ERIC is de wetgeving van toepassing van het land waarin het personeel werkzaam is en gewoonlijk zijn werkzaamheden uitvoert. 2. De selectieprocedures, de aanwerving en indienstneming voor functies bij EPOS ERIC zijn transparant en niet-discriminerend en waarborgen gelijke kansen. Alle functies bij EPOS ERIC worden openbaar aangekondigd. 12. Aanbestedingsbeleid (artikel 24 van de statuten van EPOS ERIC) 1. EPOS ERIC behandelt gegadigden voor en inschrijvers op aanbestedingsprocedures gelijk en zonder hen te discrimineren. In het aanbestedingsbeleid van EPOS ERIC worden de beginselen inzake transparantie, niet-discriminatie en mededinging in acht genomen. In de uitvoeringsbepalingen worden gedetailleerde regels voor aanbestedingsprocedures en -criteria vastgelegd. 2. Bij aanbestedingen door leden en waarnemers met betrekking tot de activiteiten van EPOS ERIC wordt voldoende rekening gehouden met de behoeften van EPOS ERIC en de door de desbetreffende instanties aangegeven technische vereisten en specificaties.",
  "source": "EUR LEX"
}