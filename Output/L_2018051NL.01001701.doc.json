{
  "url": "http://www.w3.org/1999/xhtml\"><!--",
  "content": "L_2018051NL.01001701.xml 23.2.2018 NL Publicatieblad van de Europese Unie L 51/17 UITVOERINGSBESLUIT (EU) 2018/272 VAN DE COMMISSIE van 20 februari 2018 tot oprichting van het Europees Centrum voor mariene biologische hulpbronnen — Consortium voor een Europese onderzoeksinfrastructuur (EMBRC-ERIC) (Kennisgeving geschied onder nummer C(2018) 826) (Slechts de teksten in de Engelse, de Franse, de Griekse, de Italiaanse, de Nederlandse, de Portugese en de Spaanse taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, onder a), Overwegende hetgeen volgt: (1) België, Frankrijk, Griekenland, Israël, Italië, Noorwegen, Portugal, Spanje en het Verenigd Koninkrijk hebben de Commissie verzocht het Europees Centrum voor mariene biologische hulpbronnen — Consortium voor een Europese onderzoeksinfrastructuur (EMBRC-ERIC) op te richten. Zij zijn overeengekomen dat Frankrijk de gastlidstaat van EMBRC-ERIC zal zijn. (2) Aangezien het Verenigd Koninkrijk op 29 maart 2017 ingevolge artikel 50 van het Verdrag betreffende de Europese Unie kennisgeving heeft gedaan van zijn voornemen zich uit de Unie terug te trekken, zullen de Verdragen met ingang van de datum van inwerkingtreding van het terugtrekkingsakkoord of, bij gebreke daarvan, na verloop van twee jaar na de kennisgeving niet meer van toepassing zijn op het Verenigd Koninkrijk, tenzij de Europese Raad met instemming van het Verenigd Koninkrijk tot verlenging van deze termijn besluit. Bijgevolg zal het Verenigd Koninkrijk na de datum van de terugtrekking en onverminderd eventuele bepalingen van het terugtrekkingsakkoord voor de toepassing van dit uitvoeringsbesluit worden beschouwd als een derde land in de zin van artikel 2, onder b), van Verordening (EG) nr. 723/2009. (3) Verordening (EG) nr. 723/2009 is bij Besluit van het Gemengd Comité van de EER nr. 72/2015 ( 2 ) opgenomen in de Overeenkomst betreffende de Europese Economische Ruimte. (4) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorschriften van die verordening is voldaan. (5) Het Comité voor de uitvoering van de verordening betreffende een communautair rechtskader voor een Consortium voor een Europese onderzoeksinfrastructuur heeft binnen de door zijn voorzitter vastgestelde termijn geen advies uitgebracht, HEEFT HET VOLGENDE BESLUIT VASTGESTELD: Artikel 1 1.   Het Europees Centrum voor mariene biologische hulpbronnen — Consortium voor een Europese onderzoeksinfrastructuur (EMBRC-ERIC) wordt opgericht. 2.   De essentiële elementen van de statuten van EMBRC-ERIC zijn opgenomen in de bijlage. Artikel 2 Dit besluit is gericht tot het Koninkrijk België, de Franse Republiek, de Helleense Republiek, de Staat Israël, de Italiaanse Republiek, het Koninkrijk Noorwegen, de Portugese Republiek, het Koninkrijk Spanje en het Verenigd Koninkrijk van Groot-Brittannië en Noord-Ierland. Gedaan te Brussel, 20 februari 2018. Voor de Commissie Carlos MOEDAS Lid van de Commissie ( 1 ) PB L 206 van 8.8.2009, blz. 1 . ( 2 ) Besluit van het Gemengd Comité van de EER nr. 72/2015 van 20 maart 2015 tot wijziging van Protocol 31 bij de EER-overeenkomst, betreffende samenwerking op specifieke gebieden buiten de vier vrijheden [2016/755] ( PB L 129 van 19.5.2016, blz. 85 ). BIJLAGE ESSENTIËLE ELEMENTEN VAN DE STATUTEN VAN EMBRC-ERIC De volgende artikelen en leden van artikelen van de statuten van EMBRC-ERIC bevatten de in artikel 6, lid 3, van Verordening (EG) nr. 723/2009 bedoelde essentiële elementen. 1. Taken en activiteiten (artikel 4 van de statuten van EMBRC-ERIC) 1. EMBRC-ERIC werkt op basis van een centrale organisatie, als een verspreide werking van afzonderlijke knooppunten, wordt gecoördineerd zoals gedefinieerd in een dienstverleningsovereenkomst, en wordt beheerd door de uitvoerend directeur die wordt ondersteund door het secretariaat, het comité van knooppunten en verbindingsfunctionarissen. De betrekkingen tussen het hoofdkwartier en de knooppunten en/of operatoren, en hun hulpbronnen, worden geregeld in de dienstverleningsovereenkomsten voor de levering van diensten, producten en activiteiten ter ondersteuning van de grote ambities van deze onderzoeksinfrastructuur. 2. EMBRC-ERIC biedt een centraal toegangspunt tot een brede portefeuille van diensten en onderzoeksplatforms, mariene ecosystemen, biologische hulpbronnen, e-infrastructuur en metagegevens. 3. De door EMBRC-ERIC verleende diensten en verrichte werkzaamheden omvatten, maar zijn niet beperkt tot: a) toegang tot een portefeuille van onderzoeksplatforms, biologische hulpbronnen, analytische diensten en gegevens; b) gezamenlijke onderzoeks- en ontwikkelingsactiviteiten op basis van een tussen de nationale knooppunten gecoördineerd programma voor langetermijnontwikkeling; c) ondersteuning van toegang tot marien biologisch materiaal, met inbegrip van genetisch materiaal, en advies en richtsnoeren over het gebruik van de mariene biohulpbronnen; d) geïntegreerde workflows van hoogwaardige diensten voor toegang tot biologische, analytische en gegevenshulpbronnen door gemeenschappelijke ondersteunende technologieën en praktijken in te voeren; e) de band tussen wetenschap en industrie versterken met behulp van een dienst voor gecoördineerde overdracht van kennis en technologie; f) opleidingsfaciliteiten en -cursussen voor onderzoekers en technisch personeel; g) samenwerking met onderzoeksinfrastructuren op aanverwante en/of aanvullende gebieden; h) afspraken met relevante belanghebbenden uit de Europese maritieme regio's, ter ondersteuning van hun milieubeleid en blauwe bio-economie. 4. De activiteiten worden uitgevoerd in overeenstemming met het in de artikelen 21 tot en met 26 van de statuten vastgestelde beleid, dat bij het huishoudelijk reglement wordt gevoegd en aan de gebruikers ter beschikking wordt gesteld. 2. Statutaire zetel van EMBRC-ERIC (artikel 2, lid 2, van de statuten van EMBRC-ERIC) De statutaire zetel van EMBRC-ERIC bevindt zich in Parijs, Frankrijk. 3. Naam (artikel 2, lid 1, van de statuten van EMBRC-ERIC) De naam van de onderzoeksinfrastructuur is Europees Centrum voor mariene biologische hulpbronnen — Consortium voor een Europese onderzoeksinfrastructuur, hierna „EMBRC-ERIC” genoemd. 4. Duur (artikel 27 van de statuten van EMBRC-ERIC) 1. EMBRC-ERIC wordt opgericht voor een eerste periode die eindigt op 31 december 2040. 2. Onverminderd artikel 8 van de statuten blijft EMBRC-ERIC na de eerste periode bestaan voor opeenvolgende perioden van vijf jaar, behoudens een besluit van de algemene vergadering overeenkomstig artikel 15, lid 9, van de statuten. 5. Ontbinding (artikel 28 van de statuten van EMBRC-ERIC) 1. Er wordt overgegaan tot ontbinding van EMBRC-ERIC na een besluit van de algemene vergadering overeenkomstig artikel 15, lid 9, van de statuten. 2. De uitvoerend directeur stelt de Commissie binnen tien dagen schriftelijk in kennis van: a) het besluit van de algemene vergadering tot ontbinding, en vervolgens van b) het afsluiten van de ontbindingsprocedure. 3. Onverminderd artikel 9 van de statuten worden activa en passiva die na betaling van de activa of schulden van EMBRC-ERIC resteren, verdeeld over de leden naar rato van hun totale bijdrage aan EMBRC-ERIC op de datum van ontbinding. 4. EMBRC-ERIC houdt op te bestaan op de dag waarop de Commissie daarvan kennisgeving doet in het Publicatieblad van de Europese Unie . 6. Aansprakelijkheid (artikel 9 van de statuten van EMBRC-ERIC) 1. EMBRC-ERIC is aansprakelijk voor zijn schulden. 2. De aansprakelijkheid van elk lid voor de schulden en verplichtingen van EMBRC-ERIC, van welke aard ook, is beperkt tot hun respectieve bijdragen aan EMBRC-ERIC. 3. EMBRC-ERIC sluit de nodige verzekeringen af ter dekking van alle aan de opbouw en de werking van EMBRC-ERIC inherente risico's. 7. Toegangsbeleid, gegevensbeleid en verspreiding (artikel 22 van de statuten van EMBRC-ERIC) 1. Het beleid van EMBRC-ERIC inzake toegang, gegevens en verspreiding van informatie over de wijze waarop EMBRC-ERIC toegang biedt tot zijn portefeuille van diensten en onderzoeksplatforms, mariene ecosystemen, biologische hulpbronnen en e-infrastructuur, wordt door de uitvoerend directeur ter goedkeuring voorgelegd aan de algemene vergadering. 2. De toegang tot EMBRC-ERIC staat open voor alle typen van gebruikers, uit alle Europese en niet-Europese landen, en is niet noodzakelijkerwijze gratis. De ontvankelijkheid en haalbaarheid van aanvragen worden door middel van een gestroomlijnd proces gecontroleerd. De technische en wetenschappelijke beschrijving van EMBRC-ERIC bevat nadere gegevens over de toegangsvoorwaarden voor gebruikers. 3. Met het oog op voortdurende verbetering van de toegang en de diensten wordt in het kader van de kwaliteitsborging de toegang gemonitord en wordt aan de hand van een feedbackmechanisme de gebruikerstevredenheid gemeten. 4. In het kader van EMBRC-ERIC worden interoperabiliteit en normalisatie op het gebied van e-infrastructuur bevorderd, met het oog op de verwerking van grote hoeveelheden gegenereerde gegevens van verschillende soorten, en worden door de gemeenschap bekrachtigde protocollen, instrumenten en deskundigheid met betrekking tot gegevensverwerking ontwikkeld of aangenomen. 5. De beginselen van open source en open toegang met betrekking tot gegevens worden door EMBRC-ERIC gestimuleerd, alsook kennisoverdracht en verspreiding van gegevens en informatie, door contacten te onderhouden met bestaande Europese initiatieven die relevant zijn voor de ecologische en biologische gegevens en bio-informatica, bijvoorbeeld Elixir en LifeWatch-ERIC, en erkende gegevensopslagplaatsen zoals EurOBIS, Emodnet, Pangaea, Geoss en Copernicus. 6. Het toegangsbeleid, het gegevensbeleid en het verspreidingsbeleid van EMBRC-ERIC worden door de algemene vergadering aangenomen in overeenstemming met artikel 15, lid 10, van de statuten, en bij het huishoudelijk reglement gevoegd. 8. Beleid inzake wetenschappelijke evaluatie (artikel 23 van de statuten van EMBRC-ERIC) 1. De uitvoerend directeur coördineert de driejaarlijkse wetenschappelijke toetsing van de activiteiten, diensten en platforms van EMBRC-ERIC en legt deze voor aan de algemene vergadering. 2. Het beleid van EMBRC-ERIC inzake wetenschappelijke evaluatie wordt door de algemene vergadering aangenomen in overeenstemming met artikel 15, lid 10, van de statuten, en bij het huishoudelijk reglement gevoegd. 9. Intellectuele-eigendomsrechten (artikel 21 van de statuten van EMBRC-ERIC) 1. Na raadpleging van de adviesraad voor wetenschap en innovatie bereidt de uitvoerend directeur het beleid van EMBRC-ERIC inzake intellectuele-eigendomsrechten — dat betrekking heeft op de identificatie, de toekenning, de bescherming, het beheer en de instandhouding van intellectuele-eigendomsrechten, alsook op de uit deze intellectuele-eigendomsrechten voortvloeiende activiteiten betreffende technologieoverdracht — voor en legt deze dit ter goedkeuring voor aan de algemene vergadering. 2. Het beleid van EMBRC-ERIC inzake intellectuele eigendom voorziet in de regeling van de eigendoms- en gebruiksrechten binnen EMBRC-ERIC en ten aanzien van derde partijen en contractuele partners, waarbij wordt gewaarborgd dat de intellectuele input en eigendom van alle deelnemers aan EMBRC-ERIC in overeenstemming met de voorschriften en eerlijk worden gebruikt, met billijke compensatiemodellen. 3. Geen enkele bepaling in deze statuten mag worden uitgelegd als gevolgen hebbend voor de intellectuele-eigendomsrechten en het beleid inzake intellectuele eigendom van de operatoren zoals bepaald krachtens desbetreffende wet- en regelgeving van de leden en internationale overeenkomsten waarbij zij partij zijn. 4. Intellectuele-eigendomsrechten die ontstaan bij of zijn gecreëerd, verkregen of ontwikkeld door het personeel van EMBRC-ERIC, berusten bij en zijn eigendom van EMBRC-ERIC. 5. Het beleid van EMBRC-ERIC inzake intellectuele-eigendomsrechten wordt door de algemene vergadering aangenomen in overeenstemming met artikel 15, lid 10, van de statuten, en bij het huishoudelijk reglement gevoegd. 10. Personeelsbeleid (artikel 24 van de statuten van EMBRC-ERIC) 1. EMBRC-ERIC past als werkgever het beginsel van gelijke kansen toe. De selectieprocedures voor sollicitanten voor functies bij EMBRC-ERIC zijn transparant, niet-discriminerend en waarborgen gelijke kansen. 2. De arbeidsovereenkomsten voldoen aan de toepasselijke nationale wet- en regelgeving van de landen waar het personeel zijn activiteiten uitvoert. 3. EMBRC-ERIC maakt de vacatures openbaar en stelt een passende termijn vast voor de ontvangst van sollicitaties. 4. EMBRC-ERIC biedt geen enkele functie aan sollicitanten aan vóór het verstrijken van de hierboven genoemde termijn. 5. Het personeelsbeleid wordt door de algemene vergadering aangenomen en bij het huishoudelijk reglement gevoegd, alsook op de website van EMBRC-ERIC bekendgemaakt. 6. Het personeelsbeleid is onderworpen aan de wetgeving van het gastland. 11. Aanbestedingsbeleid (artikel 25 van de statuten van EMBRC-ERIC) 1. De uitvoerend directeur bereidt de gedetailleerde regels inzake aanbestedingsprocedures en -criteria voor en legt deze ter goedkeuring overeenkomstig artikel 15, lid 10, van de statuten voor aan de algemene vergadering. 2. Het aanbestedingsbeleid van EMBRC-ERIC is in overeenstemming met de beginselen van transparantie, evenredigheid, wederzijdse erkenning, gelijke behandeling, mededinging en non-discriminatie. 3. In het kader van het aanbestedingsbeleid van EMBRC-ERIC worden de procedures voor het aanbesteden van producten en diensten, het plaatsen van opdrachten en het publiceren van aanbestedingen door EMBRC-ERIC op zijn website bekendgemaakt. 4. Het aanbestedingsbeleid van EMBRC-ERIC wordt aangenomen in overeenstemming met artikel 15, lid 10, van de statuten, en bij het huishoudelijk reglement gevoegd.",
  "source": "EUR LEX"
}