{
  "url": "http://www.w3.org/1999/xhtml\">",
  "content": "L_2007323NL.01001301.xml 8.12.2007 NL Publicatieblad van de Europese Unie L 323/13 BESLUIT VAN DE RAAD van 12 oktober 2006 betreffende de ondertekening namens de Europese Gemeenschap van het Protocol inzake de tenuitvoerlegging van de Alpenovereenkomst op het gebied van het vervoer (Vervoerprotocol) (2007/799/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 71, in samenhang met artikel 300, lid 2, eerste alinea, eerste zin, Gezien het voorstel van de Commissie, Overwegende hetgeen volgt: (1) De bevordering van maatregelen op internationaal niveau om het hoofd te bieden aan regionale en Europese problemen die een duurzame mobiliteit in de vervoersector belemmeren en resulteren in risico’s voor het milieu, is een van de doelstellingen van het vervoerbeleid van de Gemeenschap. (2) Op 14 mei 1991 heeft de Raad de Commissie gemachtigd om in overleg met de lidstaten namens de Gemeenschap deel te nemen aan de onderhandelingen over de Alpenovereenkomst (kaderovereenkomst) en de daarbij behorende protocols. (3) Bij Besluit 96/191/EG ( 1 ) van de Raad heeft de Gemeenschap de Overeenkomst inzake de bescherming van de Alpen (Alpenovereenkomst) gesloten. (4) Op 24-26 mei 2000 heeft Zwitserland op de zestiende vergadering van het Permanent Comité van de Alpenovereenkomst een Protocol inzake de tenuitvoerlegging van de Alpenovereenkomst op het gebied van het vervoer aangenomen dat op artikel 2, leden 2 en 3, van de Alpenovereenkomst is gebaseerd. (5) Dit Vervoerprotocol levert een kader, gebaseerd op het voorzorgsbeginsel, het beginsel van het preventief handelen en het beginsel dat de vervuiler betaalt, om te zorgen voor duurzame mobiliteit en bescherming van het milieu bij alle vervoertakken in de Alpenregio. (6) Het Vervoerprotocol stond, ingevolge artikel 24, open voor ondertekening door de partijen bij de overeenkomst op de ministeriële vergadering van de Alpenovereenkomst, die plaatsvond in Luzern op 30 en 31 oktober 2000, en in de Republiek Oostenrijk, als depositaris, daarna. (7) Gezien de dominante bevoegdheid van de Gemeenschap, gekoppeld aan het beginsel van eenheid bij de internationale vertegenwoordiging van de Gemeenschap, moet de voorkeur worden gegeven aan een gelijktijdige ondertekening en eventueel nederlegging van de respectieve akten van bekrachtiging of goedkeuring door de Gemeenschap en haar lidstaten, die partij zijn bij de Alpenovereenkomst. (8) Derhalve is het dienstig dat het Protocol inzake de tenuitvoerlegging van de Alpenovereenkomst op het gebied van het vervoer (Vervoerprotocol) onder voorbehoud van sluiting namens de Gemeenschap wordt ondertekend, BESLUIT: Enig artikel De voorzitter van de Raad wordt gemachtigd de persoon of personen aan te wijzen die bevoegd zijn om het Protocol inzake de tenuitvoerlegging van de Alpenovereenkomst op het gebied van het vervoer (Vervoerprotocol) onder voorbehoud van sluiting namens de Gemeenschap te ondertekenen en hun de daartoe benodigde volmachten te verlenen. Gedaan te Luxemburg, 12 oktober 2006. Voor de Raad De voorzitter S. HUOVINEN ( 1 ) PB L 61 van 12.3.1996, blz. 31 .",
  "source": "EUR LEX"
}