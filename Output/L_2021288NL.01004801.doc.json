{
  "url": "http://www.w3.org/1999/xhtml\"><!--",
  "content": "L_2021288NL.01004801.xml 11.8.2021 NL Publicatieblad van de Europese Unie L 288/48 UITVOERINGSVERORDENING (EU) 2021/1329 VAN DE COMMISSIE van 10 augustus 2021 tot wijziging van de Uitvoeringsverordeningen (EU) 2020/2235, (EU) 2020/2236, (EU) 2021/403 en (EU) 2021/404 wat betreft de verlenging van de overgangsperiode voor het gebruik van diergezondheidscertificaten, diergezondheids-/officiële certificaten en officiële certificaten die voor de binnenkomst in de Unie van bepaalde zendingen vereist zijn (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en van de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 213, lid 2, artikel 224, lid 4, artikel 230, lid 1, artikel 238, lid 3, en artikel 239, lid 3, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 2 ) , en met name artikel 90 en artikel 126, lid 3, Overwegende hetgeen volgt: (1) De Uitvoeringsverordeningen (EU) 2020/2235 ( 3 ) , (EU) 2020/2236 ( 4 ) en (EU) 2021/403 ( 5 ) van de Commissie bevatten onder andere modellen van diergezondheidscertificaten, diergezondheids-/officiële certificaten en officiële certificaten waarvan zendingen dieren en goederen bij binnenkomst in de Unie vergezeld moeten gaan. Die uitvoeringsverordeningen zijn vastgesteld in het kader van de Verordeningen (EU) 2016/429 en (EU) 2017/625. Verordening (EU) 2016/429 en de drie genoemde uitvoeringsverordeningen zijn met ingang van 21 april 2021 van toepassing. (2) De Uitvoeringsverordeningen (EU) 2020/2235, (EU) 2020/2236 en (EU) 2021/403 voorzien in een overgangsperiode voor de binnenkomst in de Unie van zendingen dieren en goederen die vergezeld gaan van de passende, voor de binnenkomst in de Unie van die zendingen vereiste certificaten die zijn afgegeven overeenkomstig de desbetreffende modelcertificaten die zijn vastgesteld in de wetgeving van de Unie die vóór 21 april 2021 van kracht was, op voorwaarde dat die certificaten vóór 21 augustus 2021 naar behoren zijn ondertekend. Die certificaten moeten worden gelezen overeenkomstig de in die uitvoeringsverordeningen vastgestelde overgangsbepalingen wat betreft handelingen waarnaar in die certificaten wordt verwezen en die niet langer van toepassing zijn. Die overgangsperiode eindigt op 20 oktober 2021. (3) Daarnaast bevat Uitvoeringsverordening (EU) 2021/404 van de Commissie ( 6 ) onder andere regels betreffende de modellen van diergezondheidscertificaten die moeten worden gebruikt voor de binnenkomst in de Unie van bepaalde zendingen dieren, levende producten en producten van dierlijke oorsprong afkomstig uit derde landen of gebieden, of zones daarvan. Die uitvoeringsverordening voorziet in overgangsbepalingen voor de binnenkomst in de Unie van zendingen dieren, levende producten en producten van dierlijke oorsprong die afkomstig zijn uit derde landen of gebieden, of zones daarvan, en die vergezeld gaan van de passende certificaten die zijn afgegeven overeenkomstig de wetgeving van de Unie die vóór 21 april 2021 van kracht was, op voorwaarde dat de certificaten vóór 21 augustus 2021 naar behoren zijn ondertekend. Die certificaten moeten worden gelezen overeenkomstig de in die uitvoeringsverordening vastgestelde overgangsbepalingen wat betreft handelingen waarnaar in die certificaten wordt verwezen en die niet langer van toepassing zijn. Die overgangsperiode eindigt eveneens op 20 oktober 2021. (4) De overgangsperiode waarin de Uitvoeringsverordeningen (EU) 2020/2235, (EU) 2020/2236, (EU) 2021/403 en (EU) 2021/404 momenteel voorzien, biedt derde landen en gebieden onvoldoende tijd om de nodige regelingen te treffen voor de afgifte van nieuwe certificaten overeenkomstig de wetgeving van de Unie die sinds 21 april 2021 van toepassing is. De in die uitvoeringsverordeningen vastgestelde overgangsperiode moet derhalve worden verlengd tot en met 15 maart 2022; tegen die tijd moeten de nodige maatregelen ingevoerd en operationeel zijn. Die verlenging moet de overgang naar het gebruik van de nieuwe, in de vier genoemde uitvoeringsverordeningen vastgestelde certificaten mogelijk maken en onnodige verstoring van de handel wat betreft de binnenkomst in de Unie van binnen het toepassingsgebied van die uitvoeringsverordeningen vallende zendingen voorkomen. (5) Om derde landen en gebieden voldoende tijd te bieden om de nodige regelingen te treffen voor de nieuwe certificeringsvoorschriften die sinds 21 april 2021 van toepassing zijn, moet de in de Uitvoeringsverordeningen (EU) 2020/2235, (EU) 2020/2236, (EU) 2021/403 en (EU) 2021/404 vastgestelde overgangsperiode tot 15 maart 2022 worden verlengd, op voorwaarde dat het desbetreffende certificaat vóór 15 januari 2022 door de daartoe gemachtigde persoon is ondertekend, zodat onnodige verstoringen van de handel worden voorkomen. (6) De Uitvoeringsverordeningen (EU) 2020/2235, (EU) 2020/2236, (EU) 2021/403 en (EU) 2021/404 moeten derhalve dienovereenkomstig worden gewijzigd. (7) Omwille van de rechtszekerheid moeten de bij deze verordening vastgestelde wijzigingen van de Uitvoeringsverordeningen (EU) 2020/2235, (EU) 2020/2236, (EU) 2021/403 en (EU) 2021/404 met spoed in werking reden. (8) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) 2020/2235 In artikel 35 van Uitvoeringsverordening (EU) 2020/2235 wordt lid 1 vervangen door: “1.   De binnenkomst in de Unie van zendingen van producten van dierlijke oorsprong, samengestelde producten, kiemgroenten bestemd voor menselijke consumptie en zaden bestemd voor de productie van kiemgroenten voor menselijke consumptie die vergezeld gaan van het passende certificaat dat overeenkomstig de modellen in Verordening (EU) nr. 28/2012 en Uitvoeringsverordening (EU) 2019/628 is afgegeven, wordt tot en met 15 maart 2022 toegestaan op voorwaarde dat het certificaat vóór 15 januari 2022 door de overeenkomstig die verordening en uitvoeringsverordening tot ondertekening van het certificaat gemachtigde persoon is ondertekend.”. Artikel 2 Wijziging van Uitvoeringsverordening (EU) 2020/2236 In artikel 10 van Uitvoeringsverordening (EU) 2020/2236 wordt lid 1 vervangen door: “1.   De binnenkomst in de Unie van zendingen van waterdieren en producten van dierlijke oorsprong van waterdieren die vergezeld gaan van het passende diergezondheidscertificaat dat overeenkomstig het model in Verordening (EG) nr. 1251/2008 is afgegeven, wordt tot en met 15 maart 2022 toegestaan op voorwaarde dat het diergezondheidscertificaat vóór 15 januari 2022 door een officiële inspecteur is ondertekend.”. Artikel 3 Wijziging van Uitvoeringsverordening (EU) 2021/403 In artikel 27 van Uitvoeringsverordening (EU) 2021/403 wordt lid 1 vervangen door: “1.   De binnenkomst in de Unie van zendingen landdieren en levende producten daarvan die vergezeld gaan van het passende certificaat dat is afgegeven overeenkomstig de modellen in de Verordeningen (EG) nr. 798/2008 en (EU) nr. 206/2010, de Uitvoeringsverordeningen (EU) nr. 139/2013 en (EU) 2018/659, Beschikking 2006/168/EG en Besluit 2010/472/EU alsook overeenkomstig de Uitvoeringsbesluiten 2011/630/EU, 2012/137/EU en (EU) 2019/294, wordt tot en met 15 maart 2022 toegestaan op voorwaarde dat het certificaat vóór 15 januari 2022 is ondertekend door de persoon die overeenkomstig die verordeningen, die uitvoeringsverordeningen, die beschikking, dat besluit en die uitvoeringsbesluiten gemachtigd is om het certificaat te ondertekenen.”. Artikel 4 Wijziging van Uitvoeringsverordening (EU) 2021/404 In artikel 6 van Uitvoeringsverordening (EU) 2021/404 wordt lid 1 vervangen door: “1.   De binnenkomst in de Unie van zendingen van dieren, levende producten en producten van dierlijke oorsprong die afkomstig zijn uit derde landen of gebieden, of delen daarvan, waaruit de binnenkomst in de Unie overeenkomstig de volgende handelingen is toegestaan, en die vergezeld gaan van het gepaste, overeenkomstig die handelingen afgegeven certificaat, wordt toegestaan tot en met 15 maart 2022 op voorwaarde dat het certificaat vóór 15 januari 2022 is ondertekend door de overeenkomstig die handelingen tot ondertekening van het certificaat gemachtigde persoon: — Verordening (EG) nr. 798/2008, — Verordening (EG) nr. 1251/2008, — Verordening (EU) nr. 206/2010, — Verordening (EU) nr. 605/2010, — Uitvoeringsverordening (EU) nr. 139/2013, — Uitvoeringsverordening (EU) 2016/759, — Uitvoeringsverordening (EU) 2018/659, — Beschikking 2006/168/EG, — Beschikking 2007/777/EG, — Beschikking 2008/636/EG, — Besluit 2010/472/EU, — Besluit 2011/630/EU, — Uitvoeringsbesluit 2012/137/EU, — Uitvoeringsbesluit (EU) 2019/294.”. Artikel 5 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 augustus 2021. Voor de Commissie De voorzitter Ursula VON DER LEYEN ( 1 ) PB L 84 van 31.3.2016, blz. 1 . ( 2 ) PB L 95 van 7.4.2017, blz. 1 . ( 3 ) Uitvoeringsverordening (EU) 2020/2235 van de Commissie van 16 december 2020 tot vaststelling van bepalingen ter uitvoering van de Verordeningen (EU) 2016/429 en (EU) 2017/625 van het Europees Parlement en de Raad wat betreft modellen van diergezondheidscertificaten, modellen van officiële certificaten en modellen van diergezondheids-/officiële certificaten, voor de binnenkomst in de Unie en verplaatsingen binnen de Unie van zendingen van bepaalde categorieën dieren en goederen, en officiële certificering met betrekking tot dergelijke certificaten en tot intrekking van Verordening (EG) nr. 599/2004, Uitvoeringsverordeningen (EU) nr. 636/2014 en (EU) 2019/628, Richtlijn 98/68/EG en de Beschikkingen 2000/572/EG, 2003/779/EG en 2007/240/EG ( PB L 442 van 30.12.2020, blz. 1 ). ( 4 ) Uitvoeringsverordening (EU) 2020/2236 van de Commissie van 16 december 2020 tot vaststelling van regels voor de toepassing van de Verordeningen (EU) 2016/429 en (EU) 2017/625 van het Europees Parlement en de Raad wat betreft modellen van diergezondheidscertificaten voor de binnenkomst in de Unie en verplaatsingen binnen de Unie van zendingen van waterdieren en bepaalde producten van dierlijke oorsprong van waterdieren, officiële certificering van dergelijke certificaten, en tot intrekking van Verordening (EG) nr. 1251/2008 ( PB L 442 van 30.12.2020, blz. 410 ). ( 5 ) Uitvoeringsverordening (EU) 2021/403 van de Commissie van 24 maart 2021 tot vaststelling van bepalingen ter uitvoering van de Verordeningen (EU) 2016/429 en (EU) 2017/625 van het Europees Parlement en de Raad wat betreft modellen van diergezondheidscertificaten en modellen van diergezondheids-/officiële certificaten voor de binnenkomst in de Unie en verplaatsingen tussen lidstaten van zendingen van bepaalde categorieën landdieren en levende producten daarvan, en officiële certificering van dergelijke certificaten, en tot intrekking van Besluit 2010/470/EU ( PB L 113 van 31.3.2021, blz. 1 ). ( 6 ) Uitvoeringsverordening (EU) 2021/404 van de Commissie van 24 maart 2021 tot vaststelling van de lijsten van derde landen en gebieden of zones daarvan waaruit de binnenkomst in de Unie van dieren, levende producten en producten van dierlijke oorsprong is toegestaan overeenkomstig Verordening (EU) 2016/429 van het Europees Parlement en de Raad ( PB L 114 van 31.3.2021, blz. 1 ).",
  "source": "EUR LEX"
}