{
  "url": "http://www.w3.org/1999/xhtml\">",
  "content": "L_202500411NL.000101.fmx.xml Publicatieblad van de Europese Unie NL L-serie 2025/411 6.3.2025 UITVOERINGSVERORDENING (EU) 2025/411 VAN DE COMMISSIE van 3 maart 2025 tot wijziging van Uitvoeringsverordening (EU) 2015/2447 wat betreft de toevoeging van Georgië aan de lijst van landen die zijn vermeld in de verbintenissen van de borg voor douanevervoer (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 8, lid 1, punt b), en artikel 100, lid 1, punt b), Overwegende hetgeen volgt: (1) Ingevolge Besluit nr. 2/2024 van de Gemengde Commissie EU-CTC voor gemeenschappelijk douanevervoer en Besluit nr. 1/2024 van het Gemengd Comité EU-CTC betreffende de vereenvoudiging van de formaliteiten in het goederenverkeer ( 2 ) is Georgië uitgenodigd om toe te treden tot de Overeenkomst betreffende een gemeenschappelijke regeling inzake douanevervoer ( 3 ) en tot de Overeenkomst inzake de vereenvoudiging van de formaliteiten in het goederenverkeer ( 4 ) . (2) De bijlagen 32-01, 32-02 en 32-03 en deel II, hoofdstukken VI en VII, van bijlage 72-04 bij Uitvoeringsverordening (EU) 2015/2447 van de Commissie ( 5 ) moeten in overeenstemming worden gebracht met de Overeenkomst betreffende een gemeenschappelijke regeling inzake douanevervoer om rekening te houden met de toetreding van Georgië tot die overeenkomst, overeenkomstig Besluit nr. 3/2024 ( 6 ) van de Gemengde Commissie EU-CTC en het Gemengd Comité EU-CTC. Om evenwel de bestaande voorraad formulieren voor de verbintenis van de borg te kunnen opgebruiken, moeten de in de bijlagen 32-01, 32-02 en 32-03 vastgestelde modellen die geldig zijn op de dag vóór de inwerkingtreding van deze verordening, toepassing blijven vinden tot en met 30 juni 2026, mits in punt 1 van die bijlagen de nodige geografische aanpassingen worden aangebracht en in punt 4 van die bijlagen de naam en de woonplaatskeuze van de lasthebber in Georgië worden vermeld. (3) Uitvoeringsverordening (EU) 2015/2447 moet daarom dienovereenkomstig worden gewijzigd. (4) Aangezien Georgië op 1 februari 2025 is toegetreden tot de Overeenkomst betreffende een gemeenschappelijke regeling inzake douanevervoer en tot de Overeenkomst inzake de vereenvoudiging van de formaliteiten in het goederenverkeer, moet deze uitvoeringsverordening met ingang van die datum van toepassing zijn. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) 2015/2447 wordt als volgt gewijzigd: 1) In deel I (Verbintenis van de borg) van bijlage 32-01 wordt in punt 1 het woord “Georgië” ingevoegd vóór de woorden “de Republiek IJsland”. 2) In deel I (Verbintenis van de borg) van bijlage 32-02 wordt in punt 1 het woord “Georgië” ingevoegd vóór de woorden “de Republiek IJsland”. 3) In deel I (Verbintenis van de borg) van bijlage 32-03 wordt in punt 1 het woord “Georgië” ingevoegd vóór de woorden “de Republiek IJsland”. 4) In deel II, hoofdstuk VI (Certificaat van doorlopende zekerheid) (TC31 Certificaat van doorlopende zekerheid) (Voorzijde), van bijlage 72-04 wordt in punt 7 het woord “Georgië” ingevoegd vóór het woord “IJsland”. 5) In deel II, hoofdstuk VII (Certificaat van ontheffing van zekerheidstelling) (TC33 Certificaat van ontheffing van zekerheidstelling) (Voorzijde), van bijlage 72-04 wordt in punt 6 het woord “Georgië” ingevoegd vóór het woord “IJsland”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 februari 2025. De formulieren die zijn gebaseerd op de modellen in de bijlagen 32-01, 32-02 en 32-03 en in deel II, hoofdstukken VI en VII, van bijlage 72-04 bij Uitvoeringsverordening (EU) 2015/2447, in de versie die van toepassing was op de dag vóór de inwerkingtreding van deze verordening, mogen tot en met 30 juni 2026 verder worden gebruikt, mits de nodige geografische aanpassingen worden aangebracht en de woonplaatskeuze en de naam van de lasthebber worden vermeld. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 maart 2025. Voor de Commissie De voorzitter Ursula VON DER LEYEN ( 1 ) PB L 269 van 10.10.2013, blz. 1 , ELI: http://data.europa.eu/eli/reg/2013/952/oj . ( 2 ) Besluit nr. 2/2024 van de bij de Overeenkomst betreffende een gemeenschappelijke regeling inzake douanevervoer ingestelde Gemengde Commissie-EU-CTC (Europese Unie — landen gemeenschappelijk douanevervoer) van 21 oktober 2024 betreffende een uitnodiging aan Georgië om tot die overeenkomst toe te treden [2025/197] ( PB L, 2025/197, 30.1.2025, ELI: http://data.europa.eu/eli/dec/2025/197/oj ) en Besluit nr. 1/2024 van de Gemengde Commissie EU-CTC van 18 oktober 2024 betreffende de wijzigingen van aanhangsels I en III bis van de Overeenkomst betreffende een gemeenschappelijke regeling inzake douanevervoer van 20 mei 1987 [2025/137] ( PB L, 2025/137, 30.1.2025, ELI: http://data.europa.eu/eli/dec/2025/137/oj ). ( 3 ) Besluit 87/415/EEG van de Raad van 15 juni 1987 betreffende de sluiting van de Overeenkomst tussen de Europese Economische Gemeenschap, de Republiek Oostenrijk, de Republiek Finland, de Republiek IJsland, het Koninkrijk Noorwegen, het Koninkrijk Zweden en de Zwitserse Bondsstaat betreffende een gemeenschappelijke regeling inzake douanevervoer ( PB L 226 van 13.8.1987, blz. 1 , ELI: http://data.europa.eu/eli/dec/1987/415/oj ). ( 4 ) Overeenkomst tussen de Europese Economische Gemeenschap, de Republiek Oostenrijk, de Republiek Finland, de Republiek IJsland, het Koninkrijk Noorwegen, het Koninkrijk Zweden en de Zwitserse Bondsstaat inzake de vereenvoudiging van de formaliteiten in het goederenverkeer ( PB L 134 van 22.5.1987, blz. 2 , ELI: http://data.europa.eu/eli/convention/1987/267/oj ). ( 5 ) Uitvoeringsverordening (EU) 2015/2447 van de Commissie van 24 november 2015 houdende nadere uitvoeringsvoorschriften voor enkele bepalingen van Verordening (EU) nr. 952/2013 van het Europees Parlement en de Raad tot vaststelling van het douanewetboek van de Unie ( PB L 343 van 29.12.2015, blz. 558 , ELI: http://data.europa.eu/eli/reg_impl/2015/2447/oj ). ( 6 ) Besluit nr. 3/2024 van de Gemengde Commissie EU-CTC van 5 november 2024 wat betreft de wijziging van de aanhangsels III en III bis van de overeenkomst betreffende een gemeenschappelijke regeling inzake douanevervoer met betrekking tot de toetreding van Georgië [2025/174] ( PB L, 2025/174, 27.1.2025, ELI: http://data.europa.eu/eli/dec/2025/174/oj ). ELI: http://data.europa.eu/eli/reg_impl/2025/411/oj ISSN 1977-0758 (electronic edition)",
  "source": "EUR LEX"
}