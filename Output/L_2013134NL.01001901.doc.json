{
  "url": "http://www.w3.org/1999/xhtml\">",
  "content": "L_2013134NL.01001901.xml 18.5.2013 NL Publicatieblad van de Europese Unie L 134/19 UITVOERINGSBESLUIT VAN DE COMMISSIE van 16 mei 2013 tot vaststelling van de financiële bijdrage van de Unie in de kosten van de urgente maatregelen ter bestrijding van aviaire influenza in Spanje in 2009 (Kennisgeving geschied onder nummer C(2013) 2779) (Slechts de tekst in de Spaanse taal is authentiek) (2013/222/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 4, Overwegende hetgeen volgt: (1) Overeenkomstig artikel 84 van het Financieel Reglement en artikel 94 van Gedelegeerde Verordening (EU) nr. 1268/2012 van de Commissie van 29 oktober 2012 houdende uitvoeringsvoorschriften voor Verordening (EU, Euratom) nr. 966/2012 van het Europees Parlement en de Raad tot vaststelling van de financiële regels van toepassing op de algemene begroting van de Unie ( 2 ) (hierna „de uitvoeringsvoorschriften” genoemd) moet de vastlegging van een uitgave uit de begroting van de Unie worden voorafgegaan door een financieringsbesluit van de instelling of de door haar gedelegeerde autoriteiten, waarin de essentiële elementen worden uiteengezet van een actie die een uitgave ten laste van de begroting meebrengt. (2) Richtlijn 2009/470/EG stelt de procedures vast voor de financiële bijdrage van de Unie in de kosten van specifieke veterinaire maatregelen, waaronder urgente maatregelen. Om aviaire influenza zo spoedig mogelijk te helpen uitroeien, moet de Unie financieel bijdragen in de door de lidstaten gedane subsidiabele uitgaven. Artikel 4, lid 3, eerste en tweede streepje, van die beschikking bevat voorschriften inzake het percentage dat op de door de lidstaten gemaakte kosten moet worden toegepast. (3) Bij artikel 3 van Verordening (EG) nr. 349/2005 van de Commissie van 28 februari 2005 tot vaststelling van voorschriften inzake de communautaire financiering van de in Beschikking 90/424/EEG van de Raad ( 3 ) bedoelde urgente maatregelen en maatregelen ter bestrijding van bepaalde dierziekten worden voorschriften vastgesteld inzake voor een financiële bijdrage van de Unie in aanmerking komende uitgaven. (4) Besluit 2010/148/EU van de Commissie van 5 maart 2010 betreffende een financiële bijdrage van de Unie in de kosten van urgente maatregelen ter bestrijding van aviaire influenza in Tsjechië, Duitsland, Spanje, Frankrijk en Italië in 2009 ( 4 ) voorzag in een financiële bijdrage van de Unie in de kosten van urgente maatregelen ter bestrijding van aviaire influenza in onder meer Spanje in 2009. Op 26 maart 2010 en 3 mei 2010 heeft Spanje een officieel verzoek om vergoeding ingediend overeenkomstig artikel 7, leden 1 en 2, van Verordening (EG) nr. 349/2005. (5) De financiële bijdrage van de Unie wordt alleen uitbetaald als de geplande activiteiten daadwerkelijk zijn uitgevoerd en de autoriteiten alle noodzakelijke informatie binnen de vastgestelde termijnen hebben verstrekt. Krachtens Uitvoeringsbesluit 2011/798/EU van de Commissie ( 5 ) moest een eerste tranche van 500 000,00 EUR worden betaald als deel van de financiële bijdrage van de Unie. (6) Spanje heeft de Commissie en de andere lidstaten overeenkomstig artikel 3, lid 4, van Beschikking 2009/470/EG onverwijld in kennis gesteld van de maatregelen die krachtens de wetgeving van de Unie inzake kennisgeving en uitroeiing zijn toegepast en van de resultaten daarvan. Het verzoek om vergoeding was overeenkomstig artikel 7 van Verordening (EG) nr. 349/2005 vergezeld van een financieel verslag, bewijsstukken, een epidemiologisch verslag over elk bedrijf waar dieren zijn gedood of vernietigd, en de resultaten van de desbetreffende onderzoeken. (7) Overeenkomstig artikel 10 van Verordening (EG) nr. 349/2005 hebben de diensten van de Commissie een onderzoek uitgevoerd. De opmerkingen van de Commissie, de wijze van berekening van de subsidiabele kosten en de slotconclusies zijn op 12 september 2012 aan Spanje meegedeeld. Spanje heeft hier per e-mail van 9 oktober 2012 mee ingestemd. (8) Bijgevolg kan nu het totale bedrag worden vastgesteld van de financiële bijdrage van de Unie in de subsidiabele uitgaven voor de uitroeiing van aviaire influenza in Spanje in 2009. (9) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 De financiële bijdrage van de Unie in de uitgaven in verband met de uitroeiing van aviaire influenza in Spanje in 2009 wordt vastgesteld op 877 910,62 EUR. Artikel 2 Het saldo van de financiële bijdrage wordt vastgesteld op 377 910,62 EUR. Artikel 3 Dit besluit, dat een financieringsbesluit vormt in de zin van artikel 84 van het Financieel Reglement, is gericht tot het Koninkrijk Spanje. Gedaan te Brussel, 16 mei 2013. Voor de Commissie Tonio BORG Lid van de Commissie ( 1 ) PB L 155 van 18.6.2009, blz. 30 . ( 2 ) PB L 362 van 31.12.2012, blz. 1 . ( 3 ) PB L 55 van 1.3.2005, blz. 12 . ( 4 ) PB L 60 van 10.3.2010, blz. 22 . ( 5 ) PB L 320 van 3.12.2011, blz. 45 .",
  "source": "EUR LEX"
}