{
  "url": "http://www.w3.org/1999/xhtml\"><!--",
  "content": "L_202401162NL.000101.fmx.xml Publicatieblad van de Europese Unie NL L-serie 2024/1162 23.4.2024 UITVOERINGSVERORDENING (EU) 2024/1162 VAN DE COMMISSIE van 22 april 2024 tot wijziging van Uitvoeringsverordening (EU) 2018/2019 wat betreft bepaalde uit Turkije afkomstige voor opplant bestemde planten van de soorten Malus domestica en Berberis thunbergii , en tot wijziging van Uitvoeringsverordening (EU) 2020/1213 wat betreft de fytosanitaire maatregelen voor het binnenbrengen van de voor opplant bestemde planten van de soort Malus domestica op het grondgebied van de Unie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 42, lid 4, eerste en derde alinea, Overwegende hetgeen volgt: (1) Uitvoeringsverordening (EU) 2018/2019 van de Commissie ( 2 ) bevat een lijst van planten, plantaardige producten en andere materialen met een hoog risico, die op basis van een voorlopige risicobeoordeling is vastgesteld. (2) Uitvoeringsverordening (EU) 2018/2018 van de Commissie ( 3 ) bevat specifieke regels voor de procedure die moet worden gevolgd bij de uitvoering van de in artikel 42, lid 4, van Verordening (EU) 2016/2031 bedoelde risicobeoordeling van planten, plantaardige producten of andere materialen met een hoog risico. (3) Op basis van een voorlopige beoordeling zijn 34 geslachten en één soort van voor opplant bestemde planten van oorsprong uit alle derde landen, als planten met een hoog risico opgenomen in de bijlage bij Uitvoeringsverordening (EU) 2018/2019. In die bijlage zijn de geslachten Malus Mill. en Berberis L. opgenomen. (4) Uitvoeringsverordening (EU) 2020/1213 van de Commissie ( 4 ) bevat de uit de bijlage bij Uitvoeringsverordening (EU) 2018/2019 geschrapte lijst van planten, plantaardige producten of andere materialen die alleen op het grondgebied van de Unie mogen worden binnengebracht of binnen het grondgebied van de Unie mogen worden verplaatst indien aan bijzondere eisen is voldaan. (5) Uitvoeringsverordening (EU) 2020/1213 bevat de fytosanitaire maatregelen voor het binnenbrengen op het grondgebied van de Unie van bepaalde planten, plantaardige producten en andere materialen die uit de bijlage bij Uitvoeringsverordening (EU) 2018/2019 zijn geschrapt, maar waarvan de fytosanitaire risico’s nog niet volledig zijn beoordeeld. Dat komt doordat een of meer plaagorganismen waarvoor die planten als waard dienen, nog niet zijn opgenomen in de lijst van EU-quarantaineorganismen in Uitvoeringsverordening (EU) 2019/2072 van de Commissie ( 5 ) , maar mogelijk op basis van een aanvullende volledige risicobeoordeling wel aan de voorwaarden voor opneming in die lijst voldoen. (6) Turkije heeft op 9 augustus 2019 bij de Commissie een verzoek ingediend voor de uitvoer naar de Unie van voor opplant bestemde planten van de soort Malus domestica , bestaande uit tot één jaar oud(e) oculatiehout en bladvrije enten en uit onderstammen en geënte planten met naakte wortels, in rusttoestand, zonder blad en met een maximale stamdiameter van 3 cm. Bij dat verzoek was het relevante technische dossier gevoegd. (7) Op 31 maart 2022 heeft de Europese Autoriteit voor voedselveiligheid (EFSA) een wetenschappelijk advies uitgebracht over de risicobeoordeling van het handelsartikel voor uit Turkije afkomstige planten van de soort Malus domestica ( 6 ) . De EFSA heeft Anoplophora chinensis , Calepitrimerus baileyi , Cenopalpus irani , Cicadatra persica , Diplodia bulgarica , Erwinia amylovora , Hoplolaimus galeatus , Lopholeucaspis japonica , Malacosoma parallela , Pratylenchus loosi , Pyrolachnus pyri en Tomato ringspot virus geïdentificeerd als plaagorganismen die relevant zijn voor die voor opplant bestemde planten. (8) De EFSA heeft op 7 november 2022 het wetenschappelijk advies gewijzigd om er Didesmococcus unifasciatus , Euzophera semifuneralis , Maconellicoccus hirsutus , Pochazia shantungensis en Russellaspis pustulans in op te nemen als relevante plaagorganismen voor die voor opplant bestemde planten. (9) De EFSA heeft de in het dossier beschreven risicobeperkingsmaatregelen voor Calepitrimerus baileyi , Cenopalpus irani , Cicadatra persica , Didesmococcus unifasciatus , Diplodia bulgarica , Euzophera semifuneralis , Hoplolaimus galeatus , Lopholeucaspis japonica , Maconellicoccus hirsutus , Malacosoma parallela , Pochazia shantungensis , Pratylenchus loosi , Pyrolachnus pyri en Tomato ringspot virus geëvalueerd en een inschatting gemaakt van de kans dat het handelsartikel vrij is van die plaagorganismen. De EFSA is nagegaan of Turkije de in Uitvoeringsverordening (EU) 2022/2095 van de Commissie ( 7 ) vervatte noodmaatregelen toepast om het binnenbrengen en de verspreiding in de Unie van Anoplophora chinensis te voorkomen, en of met betrekking tot Erwinia amylovora is voldaan aan de bijzondere voorschriften voor het binnenbrengen in en het verkeer binnen de aangegeven beschermde gebieden zoals vermeld in punt 9 van bijlage X bij Uitvoeringsverordening (EU) 2019/2072, van planten van de soort Malus Mill., met uitzondering van vruchten en zaden. De EFSA heeft geconcludeerd dat Turkije die noodmaatregelen toepast en dat niet is voldaan aan de vereisten van punt 9 van bijlage X bij Uitvoeringsverordening (EU) 2019/2072. De EFSA heeft de risicobeperkingsmaatregelen voor Russellaspis pustulans niet beoordeeld. In een wetenschappelijk advies dat de EFSA eerder heeft gepubliceerd over de indeling van Russellaspis pustulans als plaagorganisme ( 8 ) wordt echter melding gemaakt van risicobeperkingsmaatregelen die doeltreffend zijn tegen het plaagorganisme. (10) Turkije heeft op 27 november 2019 bij de Commissie een verzoek ingediend voor uitvoer naar de Unie van twee tot drie jaar oude potplanten van de soort Berberis thunbergii van 20 tot 40 cm hoog. Bij dat verzoek was het relevante technische dossier gevoegd. (11) Op 19 mei 2022 heeft de EFSA een wetenschappelijk advies uitgebracht over de risicobeoordeling van het handelsartikel voor uit Turkije afkomstige potplanten van de soort Berberis thunbergii ( 9 ) . De EFSA heeft Bemisia tabaci en Malacosoma parallela geïdentificeerd als plaagorganismen die relevant zijn voor die voor opplant bestemde planten, de in het dossier beschreven risicobeperkingsmaatregelen geëvalueerd en een inschatting gemaakt van de kans dat het handelsartikel vrij is van die plaagorganismen. (12) Na officiële bevestiging van de afwezigheid van Malacosoma parallela in Turkije wordt het plaagorganisme niet langer relevant geacht voor uit dat land afkomstige goederen van de soorten Malus domestica en Berberis thunbergii . (13) Op basis van die adviezen en de van Turkije ontvangen aanvullende informatie over Malacosoma parallela wordt het fytosanitaire risico van het binnenbrengen op het grondgebied van de Unie van uit Turkije afkomstige, voor opplant bestemde planten van de soort Malus domestica , bestaande uit tot één jaar oud(e) oculatiehout en bladvrije enten en uit onderstammen en geënte planten met naakte wortels, in rusttoestand, zonder blad en met een maximale stamdiameter van 3 cm, geacht te zijn teruggebracht tot een aanvaardbaar niveau, mits de passende risicobeperkende maatregelen worden toegepast om het risico op plaagorganismen bij die voor opplant bestemde planten te verkleinen en aan de vereisten van Uitvoeringsverordening (EU) 2022/2095, de bijzondere voorschriften van punt 9 van bijlage X bij Uitvoeringsverordening (EU) 2019/2072 en de overeenkomstige bijzondere voorschriften van bijlage VII bij Uitvoeringsverordening (EU) 2019/2072 wordt voldaan. (14) Bovendien wordt het fytosanitaire risico dat voortvloeit uit het binnenbrengen op het grondgebied van de Unie van uit Turkije afkomstige, maximaal drie jaar oude potplanten van de soort Berberis thunbergii van maximaal 40 cm hoog aanvaardbaar geacht, mits aan de overeenkomstige bijzondere voorschriften van bijlage VII bij Uitvoeringsverordening (EU) 2019/2072 wordt voldaan, en worden verdere voorschriften niet nodig geacht. (15) Bijgevolg mogen uit Turkije afkomstige, voor opplant bestemde planten van de soort Malus domestica , bestaande uit tot één jaar oud(e) oculatiehout en bladvrije enten en uit onderstammen en geënte planten met naakte wortels, in rusttoestand, zonder blad en met een maximale stamdiameter van 3 cm, niet meer als planten met een hoog risico worden beschouwd. (16) Evenzo mogen uit Turkije afkomstige, maximaal drie jaar oude potplanten van de soort Berberis thunbergii van maximaal 40 cm hoog niet meer als planten met een hoog risico worden beschouwd. (17) De bijlage bij Uitvoeringsverordening (EU) 2018/2019 moet daarom dienovereenkomstig worden gewijzigd. (18) De door Turkije in het dossier betreffende Malus domestica beschreven maatregelen worden voldoende geacht om het risico van het binnenbrengen van dat handelsartikel op het grondgebied van de Unie tot een aanvaardbaar niveau terug te brengen. Die maatregelen moeten daarom worden vastgesteld als fytosanitaire invoervoorschriften om de fytosanitaire bescherming van het grondgebied van de Unie tegen het binnenbrengen van die planten te waarborgen. (19) Anoplophora chinensis , Bemisia tabaci , Lopholeucapsis japonica en Tomato ringspot virus zijn opgenomen in de lijst van EU-quarantaineorganismen in bijlage II bij Uitvoeringsverordening (EU) 2019/2072. Erwinia amylovora is opgenomen in bijlage III bij die uitvoeringsverordening als ZP-quarantaineorganisme en in bijlage IV bij die uitvoeringsverordening als door de EU gereguleerd niet-quarantaineorganisme. Tevens bevat punt 9 van bijlage X bij die uitvoeringsverordening bijzondere voorschriften om de binnenkomst in en de verspreiding van dat plaagorganisme binnen de aangegeven beschermde gebieden te voorkomen. (20) Calepitrimerus baileyi , Cenopalpus irani , Didesmococcus unifasciatus , Diplodia bulgarica , Euzophera semifuneralis , Hoplolaimus galeatus , Maconellicoccus hirsutus , Pochazia shantungensis en Pratylenchus loosi zijn echter nog niet in de lijst van bijlage II bij Uitvoeringsverordening (EU) 2019/2072 opgenomen, maar voldoen wellicht aan de voorwaarden voor opname zodra een volledige risicobeoordeling is uitgevoerd. Daarom zijn fytosanitaire maatregelen met betrekking tot die plaagorganismen nodig totdat een volledige risicobeoordeling is uitgevoerd. Uit de indeling van Russellaspis pustulans als plaagorganisme blijkt dat het plaagorganisme voldoet aan de voorwaarden om als EU-quarantaineorganisme in de lijst te worden opgenomen. Daarom zijn fytosanitaire maatregelen met betrekking tot dat plaagorganisme nodig totdat het is opgenomen in de lijst van bijlage II bij Uitvoeringsverordening (EU) 2019/2072. (21) De bijlage bij Uitvoeringsverordening (EU) 2020/1213 moet daarom dienovereenkomstig worden gewijzigd. (22) Cicadatra persica en Pyrolachnus pyri zijn nog niet in de lijst van EU-quarantaineorganismen opgenomen. Aangezien in de Unie geen significante gevolgen zijn waargenomen voor waardplanten die met die plaagorganismen zijn besmet, zijn er met betrekking tot die plaagorganismen echter geen invoervoorschriften nodig. (23) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) 2018/2019 wordt gewijzigd overeenkomstig bijlage I bij deze verordening. Artikel 2 De bijlage bij Uitvoeringsverordening (EU) 2020/1213 wordt gewijzigd overeenkomstig bijlage II bij deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 april 2024. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 . ( 2 ) Uitvoeringsverordening (EU) 2018/2019 van de Commissie van 18 december 2018 tot vaststelling van een voorlopige lijst van planten, plantaardige producten of andere materialen met een hoog risico in de zin van artikel 42 van Verordening (EU) 2016/2031 en een lijst van planten waarvoor geen fytosanitair certificaat is vereist voor het binnenbrengen in de Unie in de zin van artikel 73 van die Verordening ( PB L 323 van 19.12.2018, blz. 10 ). ( 3 ) Uitvoeringsverordening (EU) 2018/2018 van de Commissie van 18 december 2018 tot vaststelling van specifieke regels voor de te volgen procedure bij de uitvoering van de risicobeoordeling van planten, plantaardige producten of andere materialen met een hoog risico in de zin van artikel 42, lid 1, van Verordening (EU) 2016/2031 van het Europees Parlement en de Raad ( PB L 323 van 19.12.2018, blz. 7 ). ( 4 ) Uitvoeringsverordening (EU) 2020/1213 van de Commissie van 21 augustus 2020 betreffende de fytosanitaire maatregelen voor het binnenbrengen in de Unie van bepaalde planten, plantaardige producten en andere materialen die uit de bijlage bij Uitvoeringsverordening (EU) 2018/2019 zijn geschrapt ( PB L 275 van 24.8.2020, blz. 5 ). ( 5 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 ). ( 6 ) EFSA-panel voor de gezondheid van gewassen (EFSA-PLH-panel), 2022, “Scientific Opinion on the commodity risk assessment of Malus domestica plants from Turkey”, EFSA Journal 2022;20(5):7301, 142 blz., https://doi.org/10.2903/j.efsa.2022.7301 . ( 7 ) Uitvoeringsverordening (EU) 2022/2095 van de Commissie van 28 oktober 2022 tot vaststelling van maatregelen om het binnenbrengen, de vestiging en de verspreiding op het grondgebied van de Unie van Anoplophora chinensis (Forster) te voorkomen en tot intrekking van Besluit 2012/138/EU ( PB L 281 van 31.10.2022, blz. 53 , ELI: http://data.europa.eu/eli/reg_impl/2022/2095/oj ). ( 8 ) EFSA-panel voor de gezondheid van gewassen (EFSA-PLH-panel), 2022, “Scientific Opinion on the pest categorisation of Russellaspis pustulans ”, EFSA Journal 2022;20(6):7335, 29 blz., https://doi.org/10.2903/j.efsa.2022.7335 , ISSN:1831-4732. ( 9 ) EFSA-panel voor de gezondheid van gewassen (PLH-panel), 2022, “Scientific Opinion on the commodity risk assessment of Berberis thunbergii potted plants from Turkey”, EFSA Journal 2022;20(6):7392, 43 blz., https://doi.org/10.2903/j.efsa.2022.7392 . BIJLAGE I In de bijlage bij Uitvoeringsverordening (EU) 2018/2019 wordt in de tabel van punt 1 de tweede kolom (“Omschrijving”) als volgt gewijzigd: 1) De vermelding voor “ Malus Mill.” wordt vervangen door: “ Malus Mill., met uitzondering van: — uit Servië afkomstige, een tot twee jaar oude, geënte, voor opplant bestemde planten met naakte wortels van de soort Malus domestica , in rusttoestand en zonder blad; — uit Moldavië afkomstige tot drie jaar oude geënte voor opplant bestemde planten met naakte wortels van de soort Malus domestica , in rusttoestand en zonder blad; — uit Oekraïne afkomstige tot drie jaar oude onderstammen met naakte wortels van de soort Malus domestica , in rusttoestand en zonder blad; — uit Oekraïne afkomstige tot drie jaar oude geënte voor opplant bestemde planten met naakte wortels van de soort Malus domestica , in rusttoestand en zonder blad; — uit het Verenigd Koninkrijk afkomstige tot één jaar oude stekken van de soort Malus domestica , zonder blad; — uit het Verenigd Koninkrijk afkomstige tot zeven jaar oude voor opplant bestemde planten van de soort Malus domestica ; — uit het Verenigd Koninkrijk afkomstige tot zeven jaar oude voor opplant bestemde planten van de soort Malus sylvestris met een maximale diameter van 40 mm aan de voet van de stam; — uit Bosnië en Herzegovina afkomstige tot twee jaar oude geënte voor opplant bestemde planten met naakte wortels van de soort Malus domestica , in rusttoestand en zonder blad; — uit Turkije afkomstige tot één jaar oud(e) oculatiehout en enten van de soort Malus domestica , zonder blad; — uit Turkije afkomstige, voor opplant bestemde planten met naakte wortels van de soort Malus domestica , in rusttoestand, zonder blad en met een maximale stamdiameter van 3 cm.”. 2) De vermelding “ Berberis L.” wordt vervangen door: “ Berberis L., met uitzondering van uit Turkije afkomstige, maximaal drie jaar oude voor opplant bestemde planten van de soort Berberis thunbergii van maximaal 40 cm hoog in groeimedium.”. BIJLAGE II In de tabel in de bijlage bij Uitvoeringsverordening (EU) 2020/1213 wordt na de vermelding voor “ Ligustrum delavayanum en Ligustrum japonicum , tot twintig jaar oude voor opplant bestemde planten in groeimedium, met een maximale diameter van 18 cm aan de voet van de stam” afkomstig uit het Verenigd Koninkrijk de volgende vermelding ingevoegd: Planten, plantaardige producten en andere materialen GN-code Derde landen van oorsprong Maatregelen “ Malus domestica , — tot één jaar oud(e) oculatiehout en enten, zonder blad; — voor opplant bestemde planten met naakte wortels, in rusttoestand, zonder blad en met een maximale stamdiameter van 3 cm. ex 0602 10 90 ex 0602 20 20 Turkije a) Een officiële verklaring dat: i) de planten vrij zijn van Calepitrimerus baileyi , Cenopalpus irani , Didesmococcus unifasciatus , Diplodia bulgarica , Euzophera semifuneralis , Hoplolaimus galeatus , Maconellicoccus hirsutus , Pochazia shantungensis , Pratylenchus loosi en Russellaspis pustulans ; ii) de productielocatie sinds het begin van de productiecyclus van de planten tijdens officiële inspecties die op gepaste tijdstippen plaatsvinden, vrij van Calepitrimerus baileyi , Cenopalpus irani , Didesmococcus unifasciatus , Diplodia bulgarica , Euzophera semifuneralis , Hoplolaimus galeatus , Maconellicoccus hirsutus , Pochazia shantungensis , Pratylenchus loosi en Russellaspis pustulans is bevonden; iii) er een reinigings- en desinfecteringssysteem is opgezet om ervoor te zorgen dat instrumenten en machines voor het enten, snoeien en wieden vrij zijn van grond en plantenresten, en van Calepitrimerus baileyi , Cenopalpus irani en Diplodia bulgarica , voordat zij op elke productielocatie worden binnengebracht; iv) de zendingen planten onmiddellijk vóór de uitvoer officieel zijn geïnspecteerd op de aanwezigheid van Calepitrimerus baileyi , Cenopalpus irani , Didesmococcus unifasciatus , Euzophera semifuneralis , Maconellicoccus hirsutus , Pochazia shantungensis en Russellaspis pustulans , waarbij het monster zodanig groot was dat het voor elk plaagorganisme ten minste de detectie van een besmettingsniveau van 1 % met een betrouwbaarheidsniveau van 99 % mogelijk maakt, en zijn onderworpen aan een officiële inspectie en systematische aselecte bemonstering en tests van de plant op de aanwezigheid van Diplodia bulgarica , Hoplolaimus galeatus en Pratylenchus loosi . b) De fytosanitaire certificaten voor die planten bevatten onder de rubriek “aanvullende verklaring”: i) de volgende verklaring: “De zending voldoet aan Uitvoeringsverordening (EU) 2020/1213 van de Commissie.”, en ii) de gegevens van de geregistreerde productielocaties.” ELI: http://data.europa.eu/eli/reg_impl/2024/1162/oj ISSN 1977-0758 (electronic edition)",
  "source": "EUR LEX"
}