{
  "url": "http://www.w3.org/1999/xhtml\"><!--",
  "content": "L_2021042NL.01000101.xml 5.2.2021 NL Publicatieblad van de Europese Unie L 42/1 UITVOERINGSVERORDENING (EU) 2021/133 VAN DE COMMISSIE van 4 februari 2021 tot uitvoering van Verordening (EU) 2018/858 van het Europees Parlement en de Raad wat betreft het basisformaat, de structuur en de manier van uitwisseling van de gegevens van het certificaat van overeenstemming in elektronische vorm DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/858 van het Europees Parlement en de Raad van 30 mei 2018 betreffende de goedkeuring van en het markttoezicht op motorvoertuigen en aanhangwagens daarvan en systemen, onderdelen en technische eenheden die voor dergelijke voertuigen zijn bestemd, tot wijziging van Verordeningen (EG) nr. 715/2007 en (EG) nr. 595/2009 en tot intrekking van Richtlijn 2007/46/EG ( 1 ) , en met name artikel 37, lid 8, Overwegende hetgeen volgt: (1) Teneinde te waarborgen dat de lidstaten voldoende tijd hebben om de organisatie en de structuur van hun gegevensnetwerk vast te leggen teneinde gegevens te kunnen leveren en de certificaten van overeenstemming te kunnen ontvangen in de vorm van gestructureerde gegevens in elektronische vorm, moet het Europees voertuig- en rijbewijsinformatiesysteem (Eucaris) ( 2 ) worden aangewezen voor de uitwisseling van die gegevens. Eucaris is ontwikkeld door en voor overheidsinstanties om informatie over de registratie van voertuigen en rijbewijzen te delen. (2) Om ervoor te zorgen dat de certificaten van overeenstemming op eenvormige wijze worden uitgewisseld en dat de gegevenselementen en berichten die zij bevatten, worden geharmoniseerd, moeten het formaat en de structuur van de gegevenselementen van de certificaten van overeenstemming gebaseerd zijn op de structuur en beginselen van het Extensible Markup Language-schema (XML). De fabrikant en de goedkeuringsinstantie moeten de gestandaardiseerde eerste voertuiginformatieberichten (IVI-berichten) die door de voor de werking van Eucaris aangewezen partij zijn ontwikkeld, gebruiken voor de uitwisseling ervan als gestructureerde gegevens in elektronische vorm. (3) Om de goedkeuringsinstantie en de fabrikant in staat te stellen de in artikel 36, lid 1, van Verordening (EU) 2018/858 bedoelde wijzigingen van de gegevenselementen voor het certificaat van overeenstemming in papiervorm in hun gegevensnetwerk uit te voeren, moeten praktische regelingen voor dergelijke wijzigingen worden vastgesteld. (4) Om typegoedkeuringsinstanties, markttoezichtautoriteiten, registratie-instanties van de lidstaten en fabrikanten in staat te stellen zich voor te bereiden op de toepassing van de bij deze verordening ingevoerde nieuwe regels, moet de datum van toepassing worden uitgesteld. (5) De in deze verordening vervatte maatregelen zijn in overeenstemming met het advies van het technisch comité motorvoertuigen (TCMV), HEEFT DE VOLGENDE VERORDENING VASTGESTELD: Artikel 1 De manier van uitwisseling van gegevens 1.   De fabrikant stelt een elektronische versie van het certificaat van overeenstemming die voldoet aan het formaat en de structuur van de gegevenselementen en gestandaardiseerde berichten als vastgesteld in artikel 2, ter beschikking van de typegoedkeuringsinstantie die typegoedkeuring voor het gehele voertuig heeft verleend, via om het even welk nationaal toegangspunt van het Europees voertuig- en rijbewijsinformatiesysteem (Eucaris) in de Unie. 2.   De goedkeuringsinstantie gebruikt Eucaris voor de uitwisseling van gegevens van het certificaat van overeenstemming als gestructureerde gegevens in elektronische vorm als bedoeld in artikel 37, lid 8, onder c), van Verordening (EU) 2018/858. Artikel 2 Basisformaat en structuur van de gegevenselementen en gestandaardiseerde berichten 1.   Het formaat en de structuur van de gegevenselementen van de certificaten van overeenstemming in elektronische vorm en de bij de uitwisseling gebruikte berichten, zoals bedoeld in artikel 37, lid 8, onder a), van Verordening (EU) 2018/858, zijn gebaseerd op de structuur en beginselen van het Extensible Markup Language-schema (XML). 2.   De fabrikant en de goedkeuringsinstantie gebruiken de gestandaardiseerde eerste voertuiginformatieberichten (IVI) die door de voor de werking van Eucaris aangewezen partij zijn ontwikkeld, voor de uitwisseling van de certificaten van overeenstemming als gestructureerde gegevens in elektronische vorm. 3.   De IVI-berichten bevatten alle gegevenselementen van het certificaat van overeenstemming in papiervorm als bedoeld in artikel 36, lid 1, van Verordening (EU) 2018/858. Artikel 3 Procedure voor de wijziging van de gegevenselementen 1.   Na raadpleging van het in artikel 11 van Verordening (EU) 2018/858 bedoelde Forum voor de uitwisseling van informatie over de handhaving (“het forum”) stelt de Commissie de voor Eucaris aangewezen partij in kennis van de wijzigingen van de specificaties van de gegevenselementen voor het certificaat van overeenstemming in papiervorm als bedoeld in artikel 36, lid 1, van Verordening (EU) 2018/858. 2.   De voor Eucaris aangewezen partij brengt de in lid 1 bedoelde noodzakelijke wijzigingen in de IVI-berichten aan binnen drie maanden na de datum van bekendmaking in het Publicatieblad van de Europese Unie van de wijzigingen van het certificaat van overeenstemming in papiervorm als bedoeld in artikel 36, lid 1, van Verordening (EU) 2018/858. 3.   De voor Eucaris aangewezen partij plant de publicatiedatum of -data van de gewijzigde versie van de IVI-berichten overeenkomstig lid 2 in een jaarlijks overzicht en stelt het forum en de Commissie daarvan aan het begin van elk jaar in kennis. Het aantal publicaties van IVI-berichten is beperkt tot twee per jaar. 4.   De Commissie deelt het forum de gewijzigde versie van de IVI-berichten en de jaarlijkse geplande publicatiedata van Eucaris mee. 5.   De goedkeuringsinstanties, markttoezichtautoriteiten en registratie-instanties van de lidstaten en de fabrikanten leggen de gewijzigde versie van de IVI-berichten in hun respectieve systemen ten uitvoer binnen twaalf maanden na de datum van bekendmaking in het Publicatieblad van de Europese Unie van de wijzigingen van het certificaat van overeenstemming in papiervorm als bedoeld in artikel 36, lid 1, van Verordening (EU) 2018/858. 6.   Het certificaat van overeenstemming dat de fabrikant overeenkomstig artikel 1, lid 1, beschikbaar stelt, is gebaseerd op de recentste IVI-berichten die de recentste wijzigingen van het certificaat van overeenstemming in papiervorm, als bedoeld in artikel 36, lid 1, van Verordening (EU) 2018/858, bevatten. 7.   De Commissie stelt de toepassingsdata van de wijzigingen van het certificaat van overeenstemming in papiervorm als bedoeld in artikel 36, lid 1, van Verordening (EU) 2018/858 vast door rekening te houden met de jaarlijkse geplande publicatiedata van de IVI-berichten. Artikel 4 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 februari 2021. Voor de Commissie De voorzitter Ursula VON DER LEYEN ( 1 ) PB L 151 van 14.6.2018, blz. 1 . ( 2 ) Geconsolideerde versie van het Eucaris-verdrag betreffende een Europees voertuig- en rijbewijsinformatiesysteem (Eucaris), met inbegrip van de op 8 juni 2017 door de partijen ondertekende wijzigingen.",
  "source": "EUR LEX"
}