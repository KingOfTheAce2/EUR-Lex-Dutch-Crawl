{
  "url": "http://www.w3.org/1999/xhtml\">",
  "content": "L_2009314NL.01010001.xml 1.12.2009 NL Publicatieblad van de Europese Unie L 314/100 BESCHIKKING VAN DE COMMISSIE van 30 november 2009 waarbij aan de lidstaten toestemming wordt verleend om de geldigheidsduur van voorlopige toelatingen voor de nieuwe werkzame stoffen metaflumizon en gamma-cyhalothrin te verlengen (Kennisgeving geschied onder nummer C(2009) 9366) (Voor de EER relevante tekst) (2009/865/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 8, lid 1, vierde alinea, Overwegende hetgeen volgt: (1) Overeenkomstig artikel 6, lid 2, van Richtlijn 91/414/EEG heeft het Verenigd Koninkrijk in maart 2005 van BASF Agro S.A.S, Frankrijk, een aanvraag ontvangen voor de opname van de werkzame stof metaflumizon in bijlage I bij Richtlijn 91/414/EEG. Bij Beschikking 2006/517/EG van de Commissie ( 2 ) is bevestigd dat het dossier volledig is en geacht wordt in beginsel te voldoen aan de voorschriften inzake gegevens en informatie van de bijlagen II en III bij die richtlijn. (2) In augustus 2001 ontving het Verenigd Koninkrijk een aanvraag van Pytech Chemicals GmbH met betrekking tot gamma-cyhalothrin. Bij Beschikking 2004/686/EG van de Commissie ( 3 ) is bevestigd dat het dossier volledig is, dat wil zeggen dat het in beginsel voldoet aan de voorschriften inzake gegevens en informatie van de bijlagen II en III bij Richtlijn 91/414/EEG. (3) De bevestiging dat de dossiers volledig zijn, was nodig om deze grondig te kunnen onderzoeken en om de lidstaten de mogelijkheid te geven gewasbeschermingsmiddelen die de betrokken werkzame stoffen bevatten, voorlopig toe te laten voor een periode van ten hoogste drie jaar, met inachtneming van de voorwaarden van artikel 8, lid 1, van Richtlijn 91/414/EEG en met name de voorwaarde dat de werkzame stoffen en de gewasbeschermingsmiddelen worden onderworpen aan een gedetailleerde evaluatie aan de hand van de voorschriften van de richtlijn. (4) De uitwerking van deze werkzame stoffen op de gezondheid van de mens en op het milieu is overeenkomstig het bepaalde in artikel 6, leden 2 en 4, van Richtlijn 91/414/EEG beoordeeld voor de door de aanvragers voorgestelde toepassingen. De als rapporteur optredende lidstaat heeft de respectieve ontwerpevaluatieverslagen op 15 april 2008 (metaflumizon) en 25 januari 2008 (gamma-cyhalothrin) bij de Commissie ingediend. (5) Nadat de betrokken rapporterende lidstaat de ontwerpevaluatieverslagen had ingediend, bleek het telkens nodig de aanvrager om aanvullende informatie te vragen en moest de rapporterende lidstaat deze informatie bestuderen en de evaluatie indienen. Daardoor is het onderzoek van de dossiers nog aan de gang en kunnen de evaluaties niet voor het verstrijken van de in artikel 8, lid 1, eerste alinea, van Richtlijn 91/414/EEG vastgestelde termijn van drie jaar worden afgerond. (6) Aangezien de evaluaties tot nu toe geen aanleiding tot onmiddellijke bezorgdheid hebben gegeven, moet aan de lidstaten toestemming worden verleend om de voorlopige toelatingen voor gewasbeschermingsmiddelen met de desbetreffende werkzame stof overeenkomstig artikel 8 van Richtlijn 91/414/EEG voor een periode van 24 maanden te verlengen, zodat het onderzoek van het dossier kan worden voortgezet. Verwacht wordt dat voor metaflumizon en gamma-cyhalothrin 24 maanden zullen volstaan om de evaluatie en de besluitvorming met betrekking tot de eventuele opname in bijlage I af te ronden. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De lidstaten mogen de geldigheidsduur van de voorlopige toelatingen voor gewasbeschermingsmiddelen die metaflumizon of gamma-cyhalothrin bevatten, verlengen met ten hoogste 24 maanden te rekenen vanaf de datum van vaststelling van deze beschikking. Artikel 2 Deze beschikking is gericht tot de lidstaten. Gedaan te Brussel, 30 november 2009. Voor de Commissie Androulla VASSILIOU Lid van de Commissie ( 1 ) PB L 230 van 19.8.1991, blz. 1 . ( 2 ) PB L 201 van 25.7.2006, blz. 34 . ( 3 ) PB L 313 van 12.10.2004, blz. 21 .",
  "source": "EUR LEX"
}