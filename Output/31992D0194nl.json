{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992D0194:NL:HTML\">",
  "content": "EUR-Lex - 31992D0194 - NL Avis juridique important | 31992D0194 92/194/Euratom: Beschikking van de Commissie van 4 maart 1992 betreffende een procedure ingevolge artikel 83 van het Euratom-Verdrag (XVII-002 - UKAEA Dounreay) (Slechts de tekst in de Engelse taal is authentiek) Publicatieblad Nr. L 088 van 03/04/1992 blz. 0054 - 0058 BESCHIKKING VAN DE COMMISSIE van 4 maart 1992 betreffende een procedure ingevolge artikel 83 van het Euratom-Verdrag (XVII-002 - UKAEA  Dounreay) (Slechts de tekst in de Engelse taal is authentiek) (92/194/Euratom) DE  COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap voor Atoomenergie, inzonderheid op  artikel 83, Gezien het feit dat UKAEA Dounreay (Verenigd Koninkrijk) in de gelegenheid is gesteld haar  standpunt ter zake van de door de Commissie geopperde bezwaren uiteen te zetten, Overwegende hetgeen volgt: I.  DE FEITEN Deze beschikking betreft het niet voldoen aan fundamentele eisen inzake de  veiligheidscontrole door de United Kingdom Atomic Energy Authority (UKAEA Dounreay) (VK) in de  periode tussen april en november 1991. Het terrein van Dounreay ligt in Schotland (VK), tien mijl ten westen van Thurso. Op het terrein  bevinden zich zowel militaire als civiele installaties die echter niet met elkaar verbonden zijn. Het civiele deel van het terrein omvat omvangrijke installaties voor het verrichten van  verscheidene werkzaamheden met betrekking tot de splijtstofcyclus, zoals een snelle reactor,  opwerken van plutonium, opwerken van uraniumsplijtstof, vervaardigen van uraniumsplijtstof,  behandeling/verwijdering van afval, een buiten bedrijf gesteld prototype van een snelle reactor en  laboratoria/andere bijkomende diensten. Binnen de fabriek voor het vervaardigen van uraniumsplijtstof is in september 1990 een verbouwde,  gemoderniseerde en gereviseerde installatie voor het terugwinnen van uraniumafval/resten geplaatst.  Het is de bedoeling met deze installatie kostbaar uranium dat in allerlei materialen, zoals van de  vervaardiging van uraniumsplijtstof afkomstige resten, as, afval enz. aanwezig is, terug te  winnen. Op grond van een reeks documenten die hieronder worden genoemd, inspecties op het terrein en de op  10 februari 1992 ten kantore van de Commissie gehouden hoorzitting zijn de volgende feiten  geconstateerd: -  In de loop van het jaar 1991 maakten de verantwoordelijken van UKAEA Dounreay zich in toenemende  mate bezorgd over de ontoereikendheid van het boekhoudsysteem voor kerntechnische materialen;  verbetering hiervan werd noodzakelijk geacht. Na een in maart 1991 gemaakte actuele inventaris  vestigden inspecteurs van de Veiligheidscontrole van Euratom de aandacht van UKAEA Dounreay op  tekortkomingen in het boekhoudsysteem en in het bijzonder op niet geboekte overdrachten. -  In augustus 1991 is naar aanleiding van de bevindingen van de inspecteurs van Euratom een aantal  wijzigingen aangebracht in de installatie voor het terugwinnen van uraniumafval/resten. Desondanks  bleven de niet geboekte overdrachten doorgaan; zij zijn door de inspecteurs van de  Veiligheidscontrole van Euratom, die tevens de aandacht van de exploitant vestigden op gebreken in  het boekhoudsysteem, aan de exploitant gemeld. -  In november 1991 heeft de exploitant een van de twee actuele inventarissen verricht die  krachtens code 5 van de beschikking van de Commissie van 4 februari 1981 houdende bijzondere  controlebepalingen noodzakelijk zijn. Op 30 november 1991 heeft UKAEA Dounreay de actuele  inventaris beëindigd in de fabriek voor de vervaardiging van uraniumsplijtstof. Uit de resultaten  bleek het bestaan van een onaanvaardbaar groot verschil tussen de actuele voorraden uranium en de  geboekte voorraden (onboekbaar materiaal, NVM), dat in hoofdzaak werd toegeschreven aan de  installatie voor het terugwinnen van uraniumafval/resten. -  Op 4 december 1991 besloot UKAEA Dounreay de machtiging tot exploitatie (ATO) voor de  installatie in te trekken en een interne onderzoekcommissie in te stellen om de omstandigheden die  hadden geleid tot het onaanvaardbaar hoge cijfer voor NVM te onderzoeken en ter zake de nodige  aanbevelingen te doen. -  De inspecteurs van de Veiligheidscontrole van Euratom hebben in december 1991 en januari 1992  een direct onderzoek naar de anomalie ingesteld en herinventarisatie na een volledige uitspoeling  (wash out) werd noodzakelijk geacht. Bij deze onderzoeken is tot de herinventarisatie het volgende  vastgesteld of bevestigd: -  een ontoereikend werkstatensysteem; -  een overwaardering van de gegevens van de vervoerder (alleen waarschijnlijk geacht voor een  klein deel van het behandelde materiaal); -  niet opgegeven overdrachten tussen de installatie voor het terugwinnen van uraniumafval/resten  en de afvalbewerkingsinstallatie; -  onzekerheden in het gewicht van de slakken en ander afval en resten (dit gewicht lijkt te laag  geschat); -  niet gemeten hoeveelheden uranium in het oplosmiddel; -  niet gemeten inventarissen in tanks en in de oplosmiddelen; -  niet consequente metingen van de slakken van enkele campagnes; -  een aantal niet geboekte overdrachten die tijdens de materiaalbalansperiode hebben  plaatsgevonden; -  materiaal weggelaten uit de inventaris in november 1991. -  Op 22 januari 1992 heeft het Britse ministerie van Energie de Commissie in het bezit gesteld van  het rapport van de onderzoekcommissie van UKAEA, waarin werd geconcludeerd dat het oorspronkelijk  geraamde NVM-cijfer aanzienlijk moest worden verlaagd. -  Op 3 februari 1992 was de herinventaris gereed en ook deze vertoonde een aanzienlijke verlaging  van het oorspronkelijk geraamde NVM-cijfer. -  Na de hoorzitting van 10 februari 1992 heeft het Directoraat Veiligheidscontrole van Euratom  zijn hierboven vermelde eerdere bevindingen bevestigd en het is tot de slotsom gekomen dat, hoewel  het resterende NVM-cijfer niet significant verschilde van de nulhypothese, de bijkomende  onzekerheden en het oorspronkelijk hoge NVM-cijfer een aanwijzing vormen voor aanzienlijke gebreken  in het materiaalboekhoudsysteem van de exploitant voor overdrachten, inventarisprocedures en  meetsysteem. De feiten ter zake van de tekortkomingen van het boekhoudsysteem worden door de exploitant niet  bestreden. II.  JURIDISCHE BEOORDELING A.  De wettelijke bepalingen Op grond van haar werkzaamheden is UKAEA  Dounreay een onderneming waarop de bepalingen van artikel 196, onder b), van het Euratom-Verdrag  van toepassing zijn. Zij valt derhalve onder het bepaalde in de tweede titel, hoofdstuk VII, van  het Verdrag, onder Verordening (Euratom) nr. 3227/76 van de Commissie van 19 oktober 1976 houdende  toepassing van de bepalingen inzake de veiligheidscontrole van Euratom  (1), gewijzigd bij  Verordening (Euratom) nr. 220/90  (2), en onder de beschikking van de Commissie van 4 februari 1981  houdende de bijzondere controlebepalingen voor deze onderneming. Volgens artikel 77 van het Verdrag moet de Commissie zich ervan vergewissen of op het grondgebied  van de Lid-Staten: a)  de ertsen, grondstoffen en bijzondere splijtstoffen niet voor andere doeleinden worden  aangewend dan waarvoor de gebruikers verklaard hebben deze te bestemmen; b)  de bepalingen met betrekking tot de voorziening en elke bijzondere verbintenis betreffende  controle, die de Gemeenschap heeft aangegaan in een akkoord met een derde Staat of een  internationale organisatie, worden nageleefd. Te dien einde verlangt de Commissie, overeenkomstig artikel 79 van het Verdrag, het bijhouden en  overleggen van werkstaten, om rekenschap en verantwoording der gebruikte of geproduceerde ertsen,  grondstoffen en bijzondere splijtstoffen mogelijk te maken. Hetzelfde geldt voor de vervoerde  grondstoffen en bijzondere splijtstoffen. Volgens artikel 3 van Verordening (Euratom) nr. 3227/76 worden in de bijzondere controlebepalingen  de belangrijke veranderingen in de fundamentele technische kenmerken waarvoor een voorafgaande  kennisgeving vereist is, vastgesteld. Elke andere verandering in de fundamentele technische  kenmerken moet aan de Commissie worden medegedeeld tegelijk met het eerste rapport betreffende  veranderingen van de inventaris dat is opgesteld nadat de verandering heeft plaatsgevonden. Wat de boekhouding en de controle van kerntechnisch materiaal betreft, worden de specifieke eisen  ter zake van de controle van de nauwkeurigheid van de metingen en de statistische evaluatie  uitgebreid omschreven in de punten 24 en 25 van bijlage I, deel C, van Verordening (Euratom) nr.  3227/76. Volgens artikel 9 van Verordening (Euratom) nr. 3227/76 gebruiken de ondernemingen een systeem voor  de boekhouding van en de controle op de kerntechnische materialen. Dit systeem omvat  boekhoudkundige overzichten en werkstaten en met name gegevens over de hoeveelheden, de aard, de  vorm en de samenstelling van deze materialen, de lokalisatie en de bijzondere verbintenis inzake de  controle. Het systeem van metingen waarop de boekhouding is gebaseerd moet in overeenstemming zijn  met de meest recente internationale normen of gelijkwaardig zijn aan deze normen wat de kwaliteit  betreft. De boekhouding moet kunnen dienen voor de opstelling en staving van de tot de Commissie  gerichte mededelingen. Specifieke eisen ten aanzien van de boekhouding staan vermeld in code 3 van de beschikking van de  Commissie van 4 februari 1981 houdende de bijzondere controlebepalingen. Naar luid van artikel 10 van Verordening (Euratom) nr. 3227/76 dienen de boekhoudkundige  overzichten voor elk materiaalbalansgebied het volgende aan te geven: -  alle inventariswijzigingen ten einde op elk moment de formele inventaris te kunnen bepalen; -  alle resultaten van de metingen en de tellingen om de actuele inventaris vast te stellen; -  alle correctieposten die zijn opgenomen met betrekking tot de inventariswijzigingen de formele  inventarissen en de actuele inventarissen. Zo dienen voor elke inventariswijziging en actuele inventaris de boekhoudkundige overzichten, voor  elke partij kerntechnisch materiaal, de identificatie van de materialen, de partijgegevens en de  basisgegevens te vermelden. Bovendien moeten voor elke inventariswijziging de datum van de  wijziging worden aangegeven en, al naar gelang van het geval, het materiaalbalansgebied van  verzending en het materiaalbalansgebied van bestemming of de geadresseerde. In artikel 11 van Verordening (Euratom) nr. 3227/76 wordt bepaald dat uit de werkstaten, al naar  gelang van het geval, voor elk materiaalbalansgebied het volgende dient te blijken: -  de exploitatiegegevens die worden gebruikt om de wijzigingen van de hoeveelheden en van de  samenstelling van de kerntechnische materialen vast te stellen; -  de gegevens die zijn verkregen door ijking van de reservoirs en van de apparaten en door  monstertrekking en analyse, de modaliteiten van de controle van de kwaliteit van de metingen en de  daarvan afgeleide ramingen van de toevallige en systematische fouten; -  de beschrijving van de procedure, die is gevolgd bij de voorbereiding en opstelling van een  actuele inventaris en van de maatregelen die ertoe dienen dat de inventaris nauwkeurig en volledig  is; -  de beschrijving van de maatregelen die zijn genomen ter bepaling van de oorzaak en de omvang van  elk accidenteel of niet gemeten verlies dat zich zou kunnen hebben voorgedaan. Volgens artikel 14 van Verordening (Euratom) nr. 3227/76 dienen de ondernemingen aan de Commissie  voor elk materiaalbalansgebied rapporten betreffende inventariswijzigingen voor alle kerntechnische  materialen te zenden. In deze rapporten wordt het volgende vermeld: de identificatie van de  materialen en de gegevens voor elke partij kerntechnische materialen, de datum van de  inventariswijziging en, eventueel, het materiaalbalansgebied van verzending en het  materiaalbalansgebied van bestemming of de geadresseerde. Volgens artikel 16 van Verordening (Euratom) nr. 3227/76 dienen de ondernemingen aan de Commissie  voor elk materiaalbalansgebied rapporten inzake materiaalbalansen te zenden, waarin de volgende  gegevens worden vermeld: -  de actuele begininventaris, -  de inventariswijzigingen (eerst de verhogingen, vervolgens de verminderingen), -  de formele eindinventaris, -  de actuele eindinventaris, -  het onboekbare materiaal. Een staat van de actuele inventarissen wordt gevoegd bij elk materiaalbalansrapport. Deze staat  bevat alle partijen afzonderlijk met vermelding van onder andere de identificatie van de  materialen, de partijgegevens en het gebruik waarvoor de materialen zijn bestemd voor degene die  aan de controle is onderworpen. B.  De vastgestelde inbreuken Bij het onderzoek naar de feiten dat het Directoraat  Veiligheidscontrole van Euratom heeft verricht, zijn de volgende inbreuken vastgesteld: 1.  Het niet naleven van de bepalingen ter zake van de verplichting om vooraf mededeling te doen  van wijzigingen in de fundamentele technische kenmerken, vervat in artikel 3 van Verordening  (Euratom) nr. 3227/76, in combinatie met de punten 24 en 25 van bijlage I, deel C, bij die  verordening. 2.  Het niet naleven van de bepalingen ter zake van de boekhouding van en de controle op  kerntechnische materialen die zijn neergelegd in artikel 9 van bovengenoemde verordening, in  combinatie met code 3 van de beschikking van de Commissie van 4 februari 1981, in het bijzonder  voor wat betreft: -  gegevens over de veranderingen in de hoeveelheden, de aard, de vorm en de samenstelling van deze  materialen en hun huidige lokatie; -  het feit dat het systeem van metingen niet in overeenstemming is met de meest recente  internationale normen of met daaraan gelijkwaardige normen. 3.  Het niet naleven van de bepalingen ter zake van het boeken van inventariswijzigingen en  actuele inventarissen als bedoeld in artikel 10 van Verordening (Euratom) nr. 3227/76. 4.  Het niet naleven van de bepalingen ter zake van het boeken van overdrachten van kerntechnisch  materiaal als bedoeld in artikel 11 van Verordening (Euratom) nr. 3227/76. 5.  Het, als gevolg van de punten 2 tot en met 4, niet naleven van de bepalingen ter zake van het  rapporteren van inventariswijzigingen en gegevens over actuele inventarissen als bedoeld in de  artikelen 14 en 16 van Verordening (Euratom) nr. 3227/76. C.  Uit te spreken sancties Naar luid van artikel 83, lid 1, van het Verdrag kan de Commissie,  ingeval personen of ondernemingen inbreuk maken op de verplichtingen die hun door dit hoofdstuk  worden opgelegd, sancties tegen hen uitspreken. Deze sancties zijn, naar hun gewicht gerangschikt, de volgende: a)  de waarschuwing; b)  het intrekken van bijzondere voordelen, zoals financiële bijstand of technische hulp; c)  het stellen van de onderneming, voor een tijdsduur van ten hoogste vier maanden, onder het  beheer van een persoon of groep van personen, daartoe aangewezen in onderlinge overeenstemming  tussen de Commissie en de Staat waaronder de onderneming ressorteert; d)  het geheel of gedeeltelijk intrekken van grondstoffen of bijzondere splijtstoffen. Gezien het feit dat voor de toepassing van dit artikel de ernst van de gemaakte inbreuk het  doorslaggevende criterium is, is het in de eerste plaats noodzakelijk zowel een objectieve als een  subjectieve analyse van de aard van de overtredingen te verrichten. Objectief gezien zijn de bepalingen waarop inbreuk is gemaakt essentiële elementen van de  communautaire regelgeving op het gebied van de veiligheidscontrole en het naleven daarvan is van  essentieel belang voor het bereiken van de doelstellingen van de artikelen 77 en 79 van het  Verdrag. Bij de beoordeling van de ernst van de inbreuken moeten echter objectieve specificiteiten bij het  exploiteren van de installatie voor het terugwinnen van uraniumafval/resten in aanmerking worden  genomen. Deze specificiteiten houden met name verband met de aard en het ingewikkelde karakter van  de toegepaste chemische processen. Bovendien komt het voor dat de nauwkeurige chemische  samenstelling van de inputmaterialen niet altijd volledig bekend is als gevolg van hun gebrek aan  homogeniteit en het feit dat zij uit verschillende bronnen afkomstig zijn. Omdat de betrokken installatie voor het terugwinnen van uraniumafval/resten geen bestraalde  kerntechnische materialen behandelt, valt zij niet onder artikel 78, tweede alinea, van het  Verdrag, waarin de goedkeuring van de Commissie van de technieken voor de regeneratie van de  bestraalde stoffen verplicht wordt gesteld. Ondanks duidelijke tekortkomingen van lage meetsystemen en het boekhoudsysteem, hebben de  uitgevoerde onderzoeken uiteindelijk geresulteerd in convergerende lage NVM-cijfers, waaruit volgt  dat niet kan worden gesteld dat kerntechnische materialen zijn gebruikt voor andere doelen dan  waarvoor zij bestemd waren. Subjectief gezien blijkt dat geen opzet schuil ging achter de acties en dat deze niet als een vorm  van verandering van bestemming mogen worden beschouwd. Bovendien zij erop gewezen dat de exploitant, die twijfelde aan de toereikendheid van zijn  boekhoudsysteem, ten dele als gevolg van opmerkingen van de inspecteurs van de Veiligheidscontrole  van Euratom, besloot het vaststellen van een actuele inventaris uit te stellen tot november 1991,  ten einde de installatie uit te spoelen. Tijdens de vaststelling van de actuele inventaris ontdekte de exploitant door zijn onderzoek naar  de oorzaken van het NVM-cijfer zelf de tekortkomingen van het boekhoudsysteem. Toen hij het  onboekbare materiaal ontdekte, besloot de exploitant de volgende directe acties te ondernemen: -  de inspecteurs van de Veiligheidscontrole van Euratom op het terrein in te lichten, -  de machtiging tot exploitatie (ATO) van de installatie voor het terugwinnen van  uraniumafval/resten in te trekken, -  het voorval aan het Britse Ministerie van Energie en aan de Commissie te melden, -  een onderzoekcommissie in te stellen. Gezien zowel de objectieve als de subjectieve factoren die hierboven zijn genoemd, is de Commissie  van mening dat de aard van de door UKAEA Dounreay gemaakte inbreuken zodanig is dat een sanctie op  haar plaats is. Gezien de aard van de geconstateerde tekortkomingen acht de Commissie het van het allerhoogste  belang dat al het nodige wordt gedaan om in de situatie verbetering te brengen en te waarborgen dat  de tekortkomingen zich in de toekomst niet herhalen en dit des te meer omdat UKAEA Dounreay  voornemens is de exploitatie van de installatie voor het terugwinnen van uraniumafval/resten voort  te zetten. Om ervoor te zorgen dat de tekortkomingen van de meetsystemen en van het boekhoudsysteem zich niet  herhalen, moeten passende maatregelen om deze te verbeteren worden voorbereid en uitgevoerd. Gezien de aard van de vastgestelde tekortkomingen, om te waarborgen dat deze zich niet herhalen, en  met inachtneming van het feit dat de exploitatie van de installatie voor het terugwinnen van  uraniumafval/resten onmiddellijk na de actuele inventaris in november 1991 is opgeschort en er  derhalve geen direct gevaar voor een herhaling van de tekortkomingen bestaat zolang de installatie  buiten bedrijf is, is de passende sanctie de in artikel 83, lid 1, tweede alinea, onder a), van het  Verdrag genoemde sanctie. Het is echter noodzakelijk de exploitant formeel te vragen de gebreken te corrigeren, zodat zij  zich niet herhalen wanneer de installatie weer normaal in bedrijf wordt gesteld, en hem te  waarschuwen voor de mogelijke gevolgen van een voortdurende inbreuk op de relevante  Gemeenschapsbepalingen. Om de Commissie in staat te stellen zich ervan te vergewissen dat de wettelijke bepalingen ten  volle zullen worden nageleefd, dient de exploitant verslag uit te brengen over de geplande  correcties en over het functioneren van het gecorrigeerde boekhoudsysteem. Bij haar beoordeling van  de structurele systeemveranderingen en hun toepassing houdt de Commissie rekening met het feit of  de exploitant de nodige verbeteringen heeft aangebracht op de volgende terreinen, die niet onder de  aanbevelingen van het rapport van de onderzoekcommissie van de UKAEA vallen: -  technische methoden en meetprocedures voor afvalstromen; -  procedures voor materiaalcontrole, materiaalboekhouding (documentatie over de oorsprong,  werkstaten, boekhoudkundige overzichten, rapporten) en het vaststellen van actuele inventarissen,  inclusief de gevolgen van menselijke factoren en bestudering van terreinen met buiten bedrijf  gestelde installaties die kerntechnisch materiaal bevatten; -  opgave van fundamentele technische kenmerken, ten einde rekening te houden met wijzigingen van  de meetmethoden, nauwkeurigheidswaarden en veranderde procedures; -  de mogelijk positieve invloed die op het boekhoudsysteem voor kerntechnische materialen wordt  uitgeoefend door de operationele scheiding van de verwerking van goed gekarakteriseerde resten niet  homogeen materiaal, HEEFT DE VOLGENDE BESCHIKKING GEGEVEN: Artikel 1 UKAEA Dounreay heeft inbreuk  gemaakt op artikel 79 van het Verdrag, zoals nader omschreven in de artikelen 3, 9, 10, 11, 14 en  16 van Verordening (Euratom) nr. 3227/76 en in code 3 van de beschikking van de Commissie van 4  februari 1981 houdende bijzondere controlebepalingen en wel door a)  te verzuimen vooraf  mededeling te doen van veranderingen in de fundamentele technische kenmerken van haar installatie  voor het terugwinnen van uraniumafval/resten; b)  te verzuimen een systeem te hanteren voor de boekhouding van en de controle op kerntechnische  materialen, dat boekhoudkundige overzichten en werkstaten omvat en met name gegevens over de  hoeveelheden, de aard, de vorm en de samenstelling van deze materialen en hun huidige lokatie; c)  te verzuimen een systeem van metingen toe te passen waarop de boekingen zijn gebaseerd en dat  in overeenstemming is met de meest recente internationale normen; d)  te verzuimen te voldoen aan de eisen betreffende het boeken van inventariswijzigingen en  gegevens over de actuele inventaris; e)  te verzuimen te voldoen aan de eisen betreffende exploitatiegegevens voor de overdracht van  kerntechnisch materiaal; f)  als gevolg van de onder b) tot en met e) opgesomde nalatigheden, te verzuimen  inventariswijzigingen en gegevens over actuele inventarissen te rapporteren. Artikel 2 1.  De  Commissie geeft UKAEA Dounreay een waarschuwing. 2.  De waarschuwing wordt gegeven met dien verstande, dat de in artikel 1 opgesomde nalatigheden  worden gecorrigeerd zodat zij zich niet herhalen wanneer de installatie voor het terugwinnen van  uraniumafval/resten weer in bedrijf wordt gesteld anders dan voor beproeving of ijking. 3.  Op grond van de in artikel 3 bedoelde rapporten en van haar eigen inspecties gaat de Commissie  na of UKAEA Dounreay aan de in lid 2 gestelde eis voldoet. 4.  Indien UKAEA Dounreay de Commissie niet in het bezit stelt van het in artikel 3, lid 2,  bedoelde rapport of als een van de in artikel 1 opgesomde nalatigheden niet wordt gecorrigeerd  wanneer de installatie voor het terugwinnen van uraniumafval/resten weer normaal in bedrijf is  gesteld, zal de Commissie verdere sancties overwegen. Artikel 3 1.  UKAEA Dounreay zendt de  Commissie ten minste twee weken voordat de installatie voor het terugwinnen van uraniumafval/resten  weer in normaal bedrijf wordt gesteld, een rapport met een beschrijving van de maatregelen die  bedoeld zijn om de in artikel 1 opgesomde nalatigheden te corrigeren. 2.  Binnen één maand nadat de installatie voor het terugwinnen van uraniumafval/resten weer in  normaal bedrijf is gesteld, zendt UKAEA Dounreay de Commissie een rapport betreffende het  functioneren van het gecorrigeerde boekhoudsysteem. Artikel 4 1.  Deze beschikking is gericht tot  de United Kingdom Atomic Energy Authority, Corporate Headquarters, 11 Charles II Street, Londen  SW1Y 4QP. 2.  Deze beschikking wordt medegedeeld aan het Verenigd Koninkrijk. Gedaan te  Brussel, 4 maart 1992. Voor de Commissie António CARDOSO E CUNHA Lid van de Commissie",
  "source": "EUR LEX"
}