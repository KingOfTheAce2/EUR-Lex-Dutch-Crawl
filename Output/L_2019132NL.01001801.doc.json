{
  "url": "http://www.w3.org/1999/xhtml\">",
  "content": "L_2019132NL.01001801.xml 20.5.2019 NL Publicatieblad van de Europese Unie L 132/18 VERORDENING (EU) 2019/801 VAN DE COMMISSIE van 17 mei 2019 tot wijziging van bijlage II bij Verordening (EG) nr. 1333/2008 van het Europees Parlement en de Raad wat betreft het gebruik van mono- en diglyceriden van vetzuren (E 471) op bepaalde verse vruchten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, Overwegende hetgeen volgt: (1) In bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) Die lijst kan volgens de in artikel 3, lid 1, van Verordening (EG) nr. 1331/2008 van het Europees Parlement en de Raad ( 2 ) bedoelde uniforme procedure hetzij op initiatief van de Commissie, hetzij ingevolge een aanvraag worden bijgewerkt. (3) Mono- en diglyceriden van vetzuren (E 471) zijn een levensmiddelenadditief dat krachtens bijlage II bij Verordening (EG) nr. 1333/2008 is goedgekeurd voor gebruik in allerlei levensmiddelen. (4) Op 17 februari 2017 is een aanvraag ingediend voor de goedkeuring van het gebruik van mono- en diglyceriden van vetzuren (E 471) op alle verse groenten en fruit. Deze aanvraag is vervolgens overeenkomstig artikel 4 van Verordening (EG) nr. 1331/2008 toegankelijk gemaakt voor de lidstaten. (5) Mono- en diglyceriden van vetzuren (E 471) die worden gebruikt als glansmiddel voor de oppervlaktebehandeling van verse groenten en fruit vormen een dunne, inerte, fysische barrièrelaag tegen vochtverlies en oxidatie om de voedingskwaliteit te beschermen en de houdbaarheid te verlengen. Volgens de aanvrager zou het voorgestelde gebruik tegemoetkomen aan een toenemende vraag naar de beschikbaarheid van verse producten het hele jaar door, voedselverspilling terugdringen en de efficiëntie van het gebruik van natuurlijke hulpbronnen in de landbouwproductie verbeteren door verminderde verliezen en het gebruik van vervoerswijzen waarbij minder koolstofdioxide wordt uitgestoten. (6) De aanvraag werd besproken door de werkgroep van regeringsdeskundigen voor additieven. De werkgroep merkte op dat er een technologische behoefte bestaat, in het bijzonder voor de externe behandeling van bepaalde vruchten die hoofdzakelijk uit landen met een tropisch klimaat worden ingevoerd en die tijdens lange transporten moeten worden beschermd. De schil van die vruchten wordt gewoonlijk niet geconsumeerd. (7) Op 10 november 2017 heeft de Europese Autoriteit voor voedselveiligheid (EFSA) een wetenschappelijk advies gepubliceerd waarin zij de veiligheid van mono- en diglyceriden van vetzuren (E 471) als levensmiddelenadditief opnieuw heeft beoordeeld ( 3 ) . De EFSA heeft geconcludeerd dat er geen behoefte was aan een in cijfers uitgedrukte aanvaardbare dagelijkse inname en dat het levensmiddelenadditief mono- en diglyceriden van vetzuren (E 471) geen veiligheidsproblemen oplevert bij gebruik voor de gerapporteerde doeleinden en gebruiksniveaus. Een dergelijke conclusie wordt gehanteerd voor stoffen met een zeer gering veiligheidsrisico en alleen als er betrouwbare informatie beschikbaar is over zowel blootstelling als toxiciteit en er een geringe kans bestaat op schadelijke gezondheidseffecten bij mensen bij dosissen die niet leiden tot onevenwichtigheden in de voeding bij dieren ( 4 ) . De EFSA heeft echter enkele wijzigingen aanbevolen van de EU-specificaties voor het levensmiddelenadditief mono- en diglyceriden van vetzuren (E 471). De Commissie zal deze aanbevelingen afzonderlijk behandelen volgens de algemene aanpak voor de adviezen van de Autoriteit, waarin enkele punten van zorg zijn vastgesteld ( 5 ) . (8) Bovendien zijn mono- en diglyceriden van vetzuren (E 471) bestemd om voor de externe behandeling van vruchten te worden gebruikt en wordt niet verwacht dat zij naar het binnenste eetbare gedeelte ervan migreren. De behandeling van vruchten waarvan de schil gewoonlijk niet wordt geconsumeerd, zal waarschijnlijk geen gevolgen hebben voor de gezondheid van de mens. Daarom moet het gebruik van mono- en diglyceriden van vetzuren (E 471) op bepaalde vruchten die hoofdzakelijk worden ingevoerd uit landen met een tropisch/subtropisch klimaat en waarvan de schil gewoonlijk niet wordt geconsumeerd, d.w.z. citrusvruchten, meloenen, ananassen, bananen, papaja's, mango's, avocado's en granaatappels, worden toegestaan. (9) Overeenkomstig artikel 3, lid 2, van Verordening (EG) nr. 1331/2008 wint de Commissie het advies van de EFSA in om de EU-lijst van levensmiddelenadditieven in bijlage II bij Verordening (EG) nr. 1333/2008 bij te werken, tenzij die bijwerking geen gevolgen kan hebben voor de gezondheid van de mens. Aangezien de goedkeuring van het gebruik van mono- en diglyceriden van vetzuren (E 471) op citrusvruchten, meloenen, ananassen, bananen, papaja's, mango's, avocado's en granaatappels een bijwerking van die lijst inhoudt die geen gevolgen kan hebben voor de gezondheid van de mens, hoeft het advies van de EFSA niet te worden ingewonnen. (10) Bijlage II bij Verordening (EG) nr. 1333/2008 moet bijgevolg dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 mei 2019. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 16 . ( 2 ) Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( PB L 354 van 31.12.2008, blz. 1 ). ( 3 ) EFSA Journal 2017;15(11):5045. ( 4 ) EFSA Journal 2014;12(6):3697, \"Statement on a conceptual framework for the risk assessment of certain food additives re-evaluated under Commission Regulation (EU) No 257/2010\". ( 5 ) https://ec.europa.eu/food/sites/food/files/safety/docs/fs_food-improvement-agents_reeval_approach.pdf BIJLAGE In bijlage II, deel E, in de levensmiddelencategorie 04.1.1 \"Verse groenten en fruit, heel\", bij Verordening (EG) nr. 1333/2008 wordt na de vermelding voor E 464 de volgende nieuwe vermelding ingevoegd: \"E 471 mono- en diglyceriden van vetzuren quantum satis Alleen voor de oppervlaktebehandeling van citrusvruchten, meloenen, ananassen, bananen, papaja's, mango's, avocado's en granaatappelen\"",
  "source": "EUR LEX"
}