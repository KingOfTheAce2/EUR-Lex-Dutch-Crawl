{
  "url": "http://www.w3.org/1999/xhtml\">",
  "content": "L_2020080NL.01000301.xml 17.3.2020 NL Publicatieblad van de Europese Unie L 80/3 UITVOERINGSVERORDENING (EU) 2020/405 VAN DE COMMISSIE van 16 maart 2020 tot vaststelling van de regelingen voor, en de inhoud van, de kwaliteitsverslagen die moeten worden toegezonden krachtens Verordening (EU) 2018/1091 van het Europees Parlement en de Raad betreffende geïntegreerde landbouwstatistieken (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1091 van het Europees Parlement en de Raad van 18 juli 2018 betreffende geïntegreerde landbouwstatistieken en tot intrekking van de Verordeningen (EG) nr. 1166/2008 en (EU) nr. 1337/2011 ( 1 ) , en met name artikel 11, lid 4, Overwegende hetgeen volgt: (1) Krachtens artikel 11, lid 4, van Verordening (EU) 2018/1091 moeten de lidstaten voor elk referentiejaar een kwaliteitsverslag aan de Commissie toezenden, met een beschrijving van het statistische proces, en kan de Commissie uitvoeringshandelingen vaststellen waarin de praktische regelingen en de inhoud van die verslagen worden bepaald. (2) Er moet worden gezorgd voor een gemeenschappelijke kwaliteitsrapportage voor de uitwisseling van kwaliteitgerelateerde gegevens en metagegevens. (3) De in deze verordening vervatte maatregelen zijn in overeenstemming met het advies van het Comité voor het Europees statistisch systeem, HEEFT DE VOLGENDE VERORDENING VASTGESTELD: Artikel 1 In deze verordening worden de praktische regelingen voor en de inhoud van de kwaliteitsverslagen vastgesteld die de lidstaten overeenkomstig Verordening (EU) 2018/1091 aan de Commissie (Eurostat) toezenden. Artikel 2 De in artikel 1 bedoelde kwaliteitsverslagen bevatten informatie over de in de bijlage bij deze verordening opgenomen kwaliteitscriteria en statistische begrippen. Ook maken zij melding van alle gevallen van niet-naleving van deze kwaliteitscriteria. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 maart 2020. Voor de Commissie De voorzitter Ursula VON DER LEYEN ( 1 ) PB L 200 van 7.8.2018, blz. 1 . BIJLAGE Kwaliteitsverslagen — kwaliteitscriteria en statistische begrippen a) De kwaliteitsverslagen moeten informatie omvatten over alle kwaliteitscriteria van artikel 12, lid 1, van Verordening (EG) nr. 223/2009, namelijk: 1.   RELEVANTIE a) een beschrijving van de gebruikers, hun respectieve behoeften en een rechtvaardiging van die behoeften; b) de gebruikte procedures om de tevredenheid van de gebruikers te meten en de statistische resultaten te produceren; c) de mate waarin de vereiste statistieken beschikbaar zijn. 2.   NAUWKEURIGHEID a) een kwaliteitsbeoordeling met een samenvatting van de verschillende componenten van de gegevensreeksen; b) een beschrijving van steekproeffouten; c) een beschrijving van andere fouten. 3.   ACTUALITEIT EN STIPTHEID a) de tijdsduur tussen de beschreven gebeurtenis of het beschreven fenomeen en de beschikbaarheid van de gegevens (actualiteit); b) de tijdsduur tussen de streefdatum voor de indiening van de gegevens en de werkelijke datum van indiening van de gegevens (stiptheid). 4.   TOEGANKELIJKHEID EN DUIDELIJKHEID a) voorwaarden waaronder en middelen waarmee de gebruikers de gegevens kunnen verkrijgen en gebruiken, bv. nieuwsmededelingen, bekendmakingen, online gegevensbestanden, toegang tot microgegevens; b) voorwaarden waaronder en middelen waarmee de gebruikers de gegevens kunnen interpreteren, bv. documentatie over methodologie en kwaliteitsbeheer. 5.   VERGELIJKBAARHEID a) de mate waarin statistieken vergelijkbaar zijn tussen geografische gebieden; b) de mate waarin statistieken vergelijkbaar zijn in de loop van de tijd. 6.   COHERENTIE a) de mate waarin statistieken verenigbaar zijn met gegevens uit andere bronnen (gebiedsoverschrijdende coherentie); b) de mate waarin statistieken consistent zijn met een bepaalde gegevensreeks (interne coherentie). b) De lidstaten brengen ook verslag uit over: 1.   KWALITEITSBEHEER a) de systemen en kaders die zijn ingevoerd voor het kwaliteitsbeheer van statistische producten en processen; b) hun beoordeling van de kwaliteit van de gegevens. 2.   GEGEVENSHERZIENING a) het herzieningenbeleid en, indien van toepassing, waarom gevalideerde gegevens zijn herzien, bv. nieuwe gegevensbronnen, nieuwe methoden of andere relevante informatie; b) de datums, de grootte en de omvang van de herzieningen. c) In overeenstemming met artikel 11, lid 4, van Verordening (EU) 2018/1091 moeten de kwaliteitsverslagen informatie over het statistische proces omvatten, met name de gebruikte methode en het steekproefkader, namelijk: 1.   STATISTISCHE PRESENTATIE De volgende aspecten van de verspreide gegevens, die kunnen worden gepresenteerd als tabellen, grafieken of kaarten: a) gegevensbeschrijving; b) classificatiesysteem; c) sectorale dekking; d) statistische begrippen en definities; e) statistische eenheid; f) statistische populatie; g) referentiegebied (geografisch toepassingsgebied); h) bestreken tijdvak (duur van de periode waarover gegevens beschikbaar zijn); i) referentieperiode (door het verslag bestreken periode); j) meeteenheid. 2.   STATISTISCHE VERWERKING De volgende aspecten van alle bewerkingen van gegevens om nieuwe informatie af te leiden: a) steekproefkader; b) steekproefopzet (indien relevant); c) brongegevens; d) frequentie van de gegevensverzameling; e) wijze waarop de gegevens worden verzameld inclusief, indien relevant, de vragenlijsten (in het Engels); f) gegevensvalidatie; g) gegevenscompilatie; h) aanpassing. 3.   BEKENDMAKINGSBELEID Voorschriften voor de verspreiding van de gegevens op nationaal niveau. 4.   VERSPREIDINGSFREQUENTIE De frequentie waarmee de gegevens worden verspreid op nationaal niveau. d) In overeenstemming met de statistische beginselen in artikel 2, lid 1, onder a), e) en f), van Verordening (EG) nr. 223/2009 moeten de lidstaten verslag uitbrengen over: 1.   INSTITUTIONEEL MANDAAT a) rechtshandelingen of overeenkomsten die verantwoordelijkheden en autoriteit voor het verzamelen, verwerken en verspreiden van statistieken toewijzen; b) procedures voor gegevensuitwisseling en coördinatie tussen eenheden die gegevens produceren. 2.   VERTROUWELIJKHEID a) wettelijke maatregelen of andere formele procedures ter voorkoming van de ongeoorloofde bekendmaking van gegevens die er direct of indirect toe kunnen leiden dat een persoon of een economische eenheid wordt geïdentificeerd; b) de voorschriften die van toepassing zijn op de behandeling van microgegevens en geaggregeerde gegevens om statistische vertrouwelijkheid te garanderen en ongeoorloofde bekendmaking te voorkomen. 3.   KOSTEN EN LASTEN a) de kwaliteitsverslagen bevatten informatie over de kosten en lasten in verband met de verzameling en productie van het statistische product; b) de lasten voor respondenten; c) de gemiddelde duur van de gesprekken op landbouwbedrijven (indien mogelijk en relevant, afhankelijk van de wijze waarop de gegevens worden verzameld).",
  "source": "EUR LEX"
}