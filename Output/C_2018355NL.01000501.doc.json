{
  "url": "http://www.w3.org/1999/xhtml\">",
  "content": "C_2018355NL.01000501.xml 4.10.2018 NL Publicatieblad van de Europese Unie C 355/5 ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS BESLUIT Nr. E6 van 19 oktober 2017 betreffende de bepaling van het tijdstip waarop een elektronisch bericht wordt geacht wettelijk te zijn afgeleverd in het systeem voor de elektronische uitwisseling van gegevens betreffende sociale zekerheid (EESSI) (Voor de EER en Zwitserland relevante tekst) (2018/C 355/04) DE ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS, Gezien artikel 72, onder a), van Verordening (EG) nr. 883/2004 van het Europees Parlement en de Raad van 29 april 2004 betreffende de coördinatie van de socialezekerheidsstelsels ( 1 ) , uit hoofde waarvan de Administratieve Commissie verantwoordelijk is voor de behandeling van alle vraagstukken van administratieve of interpretatieve aard die voortvloeien uit de bepalingen van deze verordening en Verordening (EG) nr. 987/2009 van het Europees Parlement en de Raad van 16 september 2009 tot vaststelling van de wijze van toepassing van Verordening (EG) nr. 883/2004 betreffende de coördinatie van de socialezekerheidsstelsels ( 2 ) , Gezien artikel 72, onder d), van Verordening (EG) nr. 883/2004, dat bepaalt dat de Administratieve Commissie tot taak heeft een zo ruim mogelijke toepassing van de nieuwe technologieën te bevorderen, Gezien artikel 81 van Verordening (EG) nr. 883/2004, dat de procedures beschrijft die moeten worden gevolgd indien aanvragen, verklaringen of beroepschriften binnen een bepaalde termijn hadden moeten worden ingediend bij een autoriteit, een orgaan of een rechterlijke instantie van een lidstaat, maar in de plaats daarvan binnen dezelfde termijn bij een overeenkomstige autoriteit, orgaan of rechterlijke instantie van een andere lidstaat zijn ingediend, Gezien artikel 4 van Verordening (EG) nr. 987/2009, dat bepaalt dat „de gegevensuitwisseling tussen de organen of verbindingsorganen […] langs elektronische weg [geschiedt]” en dat „[d]e Administratieve Commissie […] de structuur, de inhoud en de opmaak van de documenten en de gestructureerde elektronische documenten vast[stelt], alsmede gedetailleerde instructies voor de wijze waarop deze worden uitgewisseld”, Gezien artikel 2, lid 4, van Verordening (EG) nr. 987/2009, dat bepaalt dat „[i]ndien de gegevens indirect via het verbindingsorgaan van de aangewezen lidstaat worden overgebracht, […] de termijnen voor het beantwoorden van aanvragen in[gaan] op de datum waarop het verbindingsorgaan de aanvraag heeft ontvangen, alsof de aanvraag was ontvangen door het orgaan in deze lidstaat”, Gezien Verordening (EEG, Euratom) nr. 1182/71 van de Raad van 3 juni 1971 houdende vaststelling van de regels die van toepassing zijn op termijnen, data en aanvangs- en vervaltijden ( 3 ) , Overwegende hetgeen volgt: (1) Er moet een regel worden vastgesteld om te bepalen wanneer een bericht wordt geacht wettelijk te zijn afgeleverd via EESSI, teneinde termijnen vast te stellen overeenkomstig Verordening (EG) nr. 883/2004 en Verordening (EG) nr. 987/2009, in samenhang met Verordening (EEG, Euratom) nr. 1182/71. (2) De regels over de coördinatie van de sociale zekerheid in Verordening (EG) nr. 883/2004 en artikel 2, lid 4, van Verordening (EG) nr. 987/2009 bepalen dat een bericht wordt geacht te zijn afgeleverd wanneer het bevoegde orgaan of het verbindingsorgaan van de aangewezen lidstaat dat bericht ontvangt, ook wanneer dat orgaan het geval niet rechtstreeks zal behandelen. (3) De door de Administratieve Commissie goedgekeurde EESSI-architectuur voorziet in een technisch mechanisme dat er, op basis van het gebruik van het ebMS-AS4-protocol voor elektronische gegevensoverdracht in EESSI, voor zorgt dat de verzender van een bericht in kennis wordt gesteld wanneer het bericht met succes is afgeleverd. (4) Het ebMS-AS4-protocol zorgt ervoor dat berichten betrouwbaar zijn. Dit betekent dat wanneer een bericht via dit protocol wordt verzonden, de verzender in kennis wordt gesteld wanneer het bericht met succes is afgeleverd op het eindpunt van de EESSI-berichtenuitwisseling via het ebMS-AS4-protocol en dat indien de verzending van het bericht mislukt, de verzender in kennis wordt gesteld van de fout. (5) Het eindpunt van het ebMS-AS4-protocol is het meest gelijkwaardige elektronische equivalent van het concept van een bericht dat bij het bevoegde orgaan of het verbindingsorgaan aankomt; bij elektronische uitwisselingen via EESSI zal het bericht daarom worden geacht wettelijk te zijn afgeleverd wanneer dat bericht het eindpunt van het ebMS-AS4-protocol bereikt. (6) De lidstaten mogen zelf de details van de nationale architectuur bepalen en beslissen of het eindpunt van een EESSI-berichtenuitwisseling via het ebMS-AS4-protocol zal samenvallen met een nationale applicatie van het orgaan dat de gevallen behandelt, dan wel of het wordt geplaatst in een nationale Gateway of een entiteit?? die intelligente-routingdiensten verleent en ten behoeve van een nationale applicatie optreedt, hetgeen betekent dat in het tweede geval berichten verder dan het ebMS-AS4-eindpunt zullen reizen om het orgaan te bereiken dat de gevallen behandelt. Het is de verantwoordelijkheid van de lidstaten om ervoor te zorgen dat de berichten de zaakbehandelaars, tijdig bereiken als zij verder dan het ebMS-AS4-eindpunt worden verzonden. (7) De lidstaten mogen zelf de details van de nationale architectuur vaststellen voor wat betreft het feit of berichten technisch gezien van een toegangspunt worden „gepusht” of „gepulled” naar het ebMS-AS4-eindpunt van de EESSI-berichtenuitwisseling. Daarom is er een algemene regel nodig om te waarborgen dat berichten van het toegangspunt worden afgehaald en regelmatig worden afgeleverd op het ebMS-AS4-eindpunt van de EESSI-berichtenuitwisseling. (8) De zaakbehandelaars, moeten in geval van twijfel de datum van aflevering van hun berichten kunnen bepalen. De Administratieve Commissie zal de specifieke procedure vaststellen om dit mogelijk te maken. (9) Tot het verstrijken van de overgangsperiode naar een volledig elektronische uitwisseling van berichten, zijn de praktische regelingen voor goede samenwerking tussen nationale organen, waaronder de leidende beginselen van pragmatisme en flexibiliteit, uiteengezet in Besluit nr. E5 van de Administratieve Commissie van 16 maart 2017 betreffende de praktische regelingen voor de overgangsperiode voor de elektronische uitwisseling van gegevens als bedoeld in artikel 4 van Verordening (EG) nr. 987/2009 van het Europees Parlement en de Raad ( 4 ) , Handelend overeenkomstig artikel 71, lid 2, van Verordening (EG) nr. 883/2004, BESLUIT: 1. In overeenstemming met het algemene beginsel van de regels over de coördinatie van de sociale zekerheid in Verordening (EG) nr. 883/2004 en artikel 2, lid 4, van Verordening (EG) nr. 987/2009, op grond waarvan een bericht wordt geacht te zijn afgeleverd wanneer het bevoegde orgaan of het verbindingsorgaan van de aangewezen lidstaat dat bericht ontvangt, wordt in het kader van elektronische uitwisselingen het overeenkomstige concept waarbij een bericht wordt geacht te zijn afgeleverd, gedefinieerd als het eindpunt van het ebMS-AS4-protocol voor elektronische gegevensoverdracht in EESSI. 2. Een bericht wordt geacht wettelijk in EESSI te zijn afgeleverd op de datum van de kennisgeving die op het ebMS-eindpunt is gegenereerd en de aflevering van dat bericht bevestigt. 3. De lidstaten zorgen ervoor dat berichten die op hun nationale toegangspunt zijn afgeleverd, ten minste om de 24 uur worden afgehaald en afgeleverd op het eindpunt van de EESSI-berichtenuitwisseling en dat de kennisgeving van de aflevering of de mislukte aflevering van het bericht uiterlijk op de dag na de datum waarop het bericht is verzonden, wordt gegenereerd op het ebMS-eindpunt. 4. De lidstaten moeten ervoor zorgen dat in geval van twijfel over de datum van aflevering van een bericht, de zaakbehandelaars de datum van kennisgeving of mislukte aflevering van het bericht op het ebMS-eindpunt van de ontvangende lidstaat kunnen raadplegen. De Administratieve Commissie zal deze raadplegingsprocedure nader vaststellen. 5. Dit besluit wordt bekendgemaakt in het Publicatieblad van de Europese Unie . Het is van toepassing met ingang van de twintigste dag na die van de bekendmaking ervan. De voorzitter van de Administratieve Commissie Agne NETTAN-SEPP ( 1 ) PB L 166 van 30.4.2004, blz. 1 . ( 2 ) PB L 284 van 30.10.2009, blz. 1 . ( 3 ) PB L 124 van 8.6.1971, blz. 1 . ( 4 ) PB C 233 van 19.7.2017, blz. 3 .",
  "source": "EUR LEX"
}