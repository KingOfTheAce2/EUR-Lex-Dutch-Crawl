{
  "url": "http://www.w3.org/1999/xhtml\"><!--",
  "content": "L_2023238NL.01009701.xml 27.9.2023 NL Publicatieblad van de Europese Unie L 238/97 UITVOERINGSVERORDENING (EU) 2023/2058 VAN DE COMMISSIE van 26 september 2023 tot vaststelling van specifieke uitvoeringsbepalingen voor Verordening (EU) 2023/1231 van het Europees Parlement en de Raad betreffende de speciale frequenties van de officiële controles en het model van het algemene certificaat voor de binnenkomst in Noord-Ierland vanuit andere delen van het Verenigd Koninkrijk van zendingen van bepaalde detailhandelsgoederen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2023/1231 van het Europees Parlement en de Raad van 14 juni 2023 betreffende specifieke regels voor de binnenkomst in Noord-Ierland vanuit andere delen van het Verenigd Koninkrijk van bepaalde zendingen detailhandelsgoederen, voor opplant bestemde planten, pootaardappelen, machines en bepaalde voertuigen die voor landbouw- of bosbouwdoeleinden zijn geëxploiteerd, alsook voor het niet-commerciële verkeer van bepaalde gezelschapsdieren naar Noord-Ierland ( 1 ) , en met name artikel 4, lid 3, Overwegende hetgeen volgt: (1) Verordening (EU) 2023/1231 stelt specifieke regels vast met betrekking tot onder meer de binnenkomst in Noord-Ierland vanuit andere delen van het Verenigd Koninkrijk van bepaalde zendingen van producten van dierlijke of plantaardige oorsprong, andere dan voor opplant bestemde planten, verkoopsklaar voeder voor gezelschapsdieren en verkoopsklare hondenkluiven, samengestelde producten, andere levensmiddelen en materialen die met levensmiddelen in contact komen (“de detailhandelsgoederen”) om in Noord-Ierland voor de eindverbruiker in de handel te worden gebracht. (2) Meer in het bijzonder is in de artikelen 4 en 5 van Verordening (EU) 2023/1231 bepaald dat voor bepaalde zendingen detailhandelsgoederen alleen specifieke regels inzake speciale frequenties van officiële controles en een algemeen certificaat voor hun binnenkomst in Noord-Ierland vanuit andere delen van het Verenigd Koninkrijk en het in de handel brengen ervan in Noord-Ierland moeten gelden als aan bepaalde voorwaarden is voldaan, met inbegrip van schriftelijke garanties die door het Verenigd Koninkrijk moeten worden verstrekt overeenkomstig artikel 4, lid 1, punt g), en artikel 5, lid 1, punt f), van die verordening. (3) De specifieke regels hebben betrekking op de toepassing van frequenties voor documenten-, overeenstemmings- en materiële controles op die zendingen, en op het model van het algemene certificaat dat die zendingen moet vergezellen en moet worden overgelegd aan de sanitaire en fytosanitaire inspectiefaciliteiten van eerste aankomst in Noord-Ierland. (4) De schriftelijke garanties moeten ervoor zorgen dat doeltreffende officiële controles op zendingen detailhandelsgoederen in de faciliteiten voor sanitaire en fytosanitaire inspectie van eerste aankomst in Noord-Ierland, die voldoen aan de vereisten van bijlage II bij Verordening (EU) 2023/1231, worden uitgevoerd overeenkomstig Verordening (EU) 2017/625 van het Europees Parlement en de Raad ( 2 ) , en dat de officiële controles, zoals aangetoond door middel van een controleplan en gecontroleerd overeenkomstig de vereisten van deel 1 van bijlage III bij Verordening (EU) 2023/1231, zo worden uitgevoerd dat zij ook het vervoer van die zendingen van de faciliteiten voor sanitaire en fytosanitaire inspectie van eerste aankomst in Noord-Ierland naar de op de lijst geplaatste vestigingen van bestemming omvatten, zodat wordt gewaarborgd dat die zendingen alleen bestemd zijn voor detailhandelsverkoop in op de lijst geplaatste vestigingen in Noord-Ierland en vervolgens niet naar een lidstaat worden vervoerd. (5) In zijn brief van 4 september 2023 verklaart het Verenigd Koninkrijk dat de faciliteiten voor sanitaire en fytosanitaire inspectie van eerste aankomst in Noord-Ierland uiterlijk op 1 oktober 2023 zullen voldoen aan de voorschriften van deel 1 van bijlage II bij Verordening (EU) 2023/1231. (6) In zijn brieven van 4 en 7 september 2023 verklaart het Verenigd Koninkrijk voorts dat met ingang van 1 oktober 2023 doeltreffende officiële controles van zendingen detailhandelsgoederen zullen worden uitgevoerd in de faciliteiten voor sanitaire en fytosanitaire inspectie van eerste aankomst in Noord-Ierland overeenkomstig Verordening (EU) 2017/625 en dat officiële controles en monitoring overeenkomstig de vereisten van deel 1 van bijlage III bij Verordening (EU) 2023/1231 zo worden uitgevoerd dat zij ook het vervoer van die zendingen van de faciliteiten voor sanitaire en fytosanitaire inspectie van eerste aankomst in Noord-Ierland naar de op de lijst geplaatste vestiging van bestemming omvatten. (7) Overeenkomstig artikel 4, lid 3, van Verordening (EU) 2023/1231 hebben de diensten van de Commissie van 11 tot en met 14 september 2023 in Noord-Ierland een controle uitgevoerd op de naleving door de faciliteiten voor sanitaire en fytosanitaire inspectie in Noord-Ierland van de vereisten van deel 1 van bijlage II bij Verordening (EU) 2023/1231. In het verslag van 15 september 2023 dat naar aanleiding van die controle door de Commissie is opgesteld, staat dat de faciliteiten voor sanitaire en fytosanitaire inspectie van de haven van Belfast, de haven van Larne en de haven van Warrenpoint voldoen aan de vereisten van deel 1 van bijlage II bij Verordening (EU) 2023/1231. (8) Aangezien het Verenigd Koninkrijk de nodige schriftelijke garanties heeft verstrekt, zoals vereist bij artikel 4, lid 1, punt g), en artikel 5, lid 1, punt f), van Verordening (EU) 2023/1231, is het passend de speciale frequenties van de officiële controles op dergelijke zendingen vast te stellen, evenals de regels voor die officiële controles en voor het model van het algemene certificaat voor zendingen detailhandelsgoederen, met inbegrip van bepaalde detailhandelsgoederen die momenteel niet in de Unie mogen worden binnengebracht. (9) Op grond van artikel 6, lid 1, van Verordening (EU) 2023/1231 moeten alle detailhandelsgoederen worden gemarkeerd. Meer in het bijzonder is bepaald dat bepaalde detailhandelsgoederen individueel moeten worden gemarkeerd met ingang van 1 oktober 2023, andere detailhandelsgoederen vanaf 1 oktober 2024 en andere detailhandelsgoederen vanaf 1 juli 2025, om de aanpassing van de toeleveringsketen in Noord-Ierland aan de specifieke regels van Verordening (EU) 2023/1231 mogelijk te maken. In artikel 4, lid 3, van die verordening is bepaald dat de frequenties van overeenstemmingscontroles van detailhandelsgoederen moeten worden aangepast afhankelijk van de mate waarin de verschillende soorten detailhandelsgoederen individueel gemarkeerd zijn. De in artikel 3, lid 2, van Uitvoeringsverordening (EU) 2019/2130 van de Commissie ( 3 ) vastgestelde gedetailleerde regels voor overeenstemmingscontroles van zendingen van producten van dierlijke oorsprong en goederen mogen niet van toepassing zijn op overeenstemmingscontroles van zendingen detailhandelsgoederen wanneer de specifieke regels van Verordening (EU) 2023/1231 van toepassing zijn, om een consistente toepassing van die verordening voor die detailhandelsgoederen te waarborgen. (10) In het belang van de rechtszekerheid en om onnodige verstoringen van de handel te voorkomen, moet deze verordening met spoed in werking treden. (11) De verplichting om detailhandelsgoederen overeenkomstig bijlage IV bij Verordening (EU) 2023/1231 te markeren, is van toepassing met ingang van 1 oktober 2023. Deze verordening moet daarom met ingang van 1 oktober 2023 van toepassing zijn om consistentie en rechtszekerheid te waarborgen en onnodige verstoringen van de handel te voorkomen. (12) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Onderwerp en toepassingsgebied 1.   Bij deze verordening worden speciale frequenties van officiële controles vastgesteld, alsmede de regels voor die officiële controles en voor het model van het algemene certificaat voor de binnenkomst in Noord-Ierland vanuit andere delen van het Verenigd Koninkrijk en het in de handel brengen in Noord-Ierland van zendingen van de volgende detailhandelsgoederen die binnen het toepassingsgebied van Verordening (EU) 2023/1231 vallen: a) producten van dierlijke of plantaardige oorsprong, andere planten dan voor opplant bestemde planten en verkoopsklaar voeder voor gezelschapsdieren en verkoopsklare hondenkluiven; b) samengestelde producten; c) levensmiddelen; d) materialen die met levensmiddelen in contact komen. 2.   De in lid 1 bedoelde regels omvatten: a) de speciale frequenties van de officiële controles en vereisten voor documenten-, overeenstemmings- en materiële controles van de in dat lid bedoelde zendingen; b) de vaststelling van een modelformulier van het algemene certificaat dat die zendingen moet vergezellen en moet worden overgelegd aan de faciliteiten voor sanitaire en fytosanitaire inspectie van eerste aankomst in Noord-Ierland. Artikel 2 Documentencontroles bij faciliteiten voor sanitaire en fytosanitaire inspectie De bevoegde autoriteiten van de faciliteiten voor sanitaire en fytosanitaire inspectie van eerste aankomst in Noord-Ierland voeren documentencontroles uit van alle algemene certificaten en andere documenten die alle in artikel 1 bedoelde zendingen detailhandelsgoederen vergezellen die Noord-Ierland vanuit andere delen van het Verenigd Koninkrijk binnenkomen. Artikel 3 Speciale frequenties van de officiële controles en voorschriften voor overeenstemmings- en materiële controles in faciliteiten voor sanitaire en fytosanitaire inspectie 1.   Overeenstemmingscontroles, met inbegrip van controles op de naleving van de vereisten in verband met het voorverpakt zijn en voorzien van een markering als bedoeld in artikel 4, lid 1, punt a), en artikel 5, lid 1, punt a), van Verordening (EU) 2023/1231, worden uitgevoerd in faciliteiten voor sanitaire en fytosanitaire inspectie van eerste aankomst in Noord-Ierland met een frequentie van 10 % op alle in artikel 1 bedoelde zendingen detailhandelsgoederen, met uitzondering van de in lid 2 van dit artikel bedoelde zendingen detailhandelsgoederen. Voor de in de eerste alinea van dit lid bedoelde overeenstemmingscontroles is artikel 3, lid 2, van Uitvoeringsverordening (EU) 2019/2130 niet van toepassing. Materiële controles, in combinatie met de in de eerste alinea van dit lid bedoelde overeenstemmingscontroles, worden uitgevoerd om te voldoen aan de doelstellingen van de schriftelijke garanties als bedoeld in artikel 4, lid 1, punt g), en artikel 5, lid 1, punt f), van Verordening (EU) 2023/1231, met name aan de hand van een op risico gebaseerde en door inlichtingen gestuurde aanpak. 2.   Overeenstemmingscontroles van zendingen van andere dan voor opplant bestemde planten als bedoeld in artikel 2, lid 2, punt b), van Verordening (EU) 2023/1231 worden uitgevoerd met een frequentie van 1 %. Materiële controles, in combinatie met de in de eerste alinea van dit lid bedoelde overeenstemmingscontroles, worden uitgevoerd om te voldoen aan de doelstellingen van de schriftelijke garanties als bedoeld in artikel 4, lid 1, punt g), en artikel 5, lid 1, punt f), van Verordening (EU) 2023/1231, met name aan de hand van een op risico gebaseerde en door inlichtingen gestuurde aanpak. Artikel 4 Vereenvoudigde algemene certificeringsvoorschriften 1.   Alle zendingen van in artikel 1 bedoelde detailhandelsgoederen die Noord-Ierland vanuit andere delen van het Verenigd Koninkrijk binnenkomen, gaan vergezeld van een algemeen certificaat, opgesteld overeenkomstig het model Retail NI in de bijlage. 2.   Het in lid 1 bedoelde algemene certificaat voor detailhandelsgoederen in dezelfde zending wordt aangevuld met een beschrijving van de detailhandelsgoederen die deel uitmaken van de zending. De in de eerste alinea bedoelde beschrijving wordt opgenomen in een bij het algemene certificaat gevoegd aanvullend document, op papier of in elektronische vorm. Het bevat nadere gegevens over: a) de aard van elk product in de zending en elke behandeling die elk product heeft ondergaan; b) het aantal colli in de zending en het nettogewicht ervan; c) het registratie- of erkenningsnummer van de op de lijst geplaatste vestigingen van verzending en van bestemming in Noord-Ierland. Artikel 5 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is van toepassing met ingang van 1 oktober 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 september 2023. Voor de Commissie De voorzitter Ursula VON DER LEYEN ( 1 ) PB L 165 van 29.6.2023, blz. 103 . ( 2 ) Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( PB L 95 van 7.4.2017, blz. 1 ). ( 3 ) Uitvoeringsverordening (EU) 2019/2130 van de Commissie van 25 november 2019 tot vaststelling van gedetailleerde regels voor de werkzaamheden die moeten worden uitgevoerd tijdens en na documentencontroles, overeenstemmingscontroles en materiële controles van dieren en goederen die onderworpen zijn aan officiële controles aan grenscontroleposten ( PB L 321 van 12.12.2019, blz. 128 ). BIJLAGE Model van algemeen certificaat voor de binnenkomst in Noord-Ierland vanuit andere delen van het Verenigd Koninkrijk van bepaalde zendingen detailhandelsgoederen die rechtstreeks worden geleverd aan op de lijst geplaatste vestigingen in Noord-Ierland (model Retail NI)",
  "source": "EUR LEX"
}