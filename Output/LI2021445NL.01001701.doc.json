{
  "url": "http://www.w3.org/1999/xhtml\">",
  "content": "LI2021445NL.01001701.xml 13.12.2021 NL Publicatieblad van de Europese Unie LI 445/17 BESLUIT (GBVB) 2021/2197 VAN DE RAAD van 13 december 2021 tot wijziging van Besluit (GBVB) 2020/1999 betreffende beperkende maatregelen tegen ernstige schendingen van de mensenrechten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit (GBVB) 2020/1999 van de Raad van 7 december 2020 betreffende beperkende maatregelen tegen ernstige schendingen van de mensenrechten ( 1 ) , en met name artikel 5, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 7 december 2020 Besluit (GBVB) 2020/1999 vastgesteld. (2) Op 8 december 2020 hebben de Unie en haar lidstaten in een verklaring van de hoge vertegenwoordiger namens de Europese Unie inzake de wereldwijde EU-sanctieregeling voor de mensenrechten nog eens benadrukt dat zij sterk hechten aan de bevordering en bescherming van de mensenrechten in de hele wereld. Met de wereldwijde EU-sanctieregeling voor de mensenrechten onderstreept de Unie dat zij vastbesloten is een grotere rol op zich te nemen bij de aanpak van ernstige mensenrechtenschendingen wereldwijd. Het daadwerkelijk genot van de mensenrechten door iedereen is een strategisch doel van de Unie. Eerbied voor de menselijke waardigheid, vrijheid, democratie, gelijkheid, de rechtsstaat en eerbiediging van de mensenrechten zijn fundamentele waarden van de Unie en van haar gemeenschappelijk buitenlands en veiligheidsbeleid. (3) Op 2 maart 2021 heeft de Raad Besluit (GBVB) 2021/372 ( 2 ) vastgesteld. Bij dat besluit zijn vier Russische personen aangewezen die betrokken zijn bij ernstige schendingen van de mensenrechten in Rusland, waaronder willekeurige aanhoudingen en opsluitingen en, wijdverbreide en systematische repressie van de vrijheid van vreedzame vergadering en vereniging en van de vrijheid van mening en meningsuiting. (4) Op 22 maart 2021 heeft de Raad Besluit (GBVB) 2021/481 ( 3 ) vastgesteld, waarbij elf personen en vier entiteiten zijn aangewezen die betrokken zijn bij ernstige schendingen van de mensenrechten in China, de Democratische Volksrepubliek Korea (DVK), Libië, Eritrea, Zuid-Sudan en Rusland, waaronder foltering, buitengerechtelijke executies, gedwongen verdwijningen of systematisch gebruik van dwangarbeid. (5) De Unie blijft ernstig bezorgd over ernstige mensenrechtenschendingen in verschillende delen van de wereld, zoals foltering en andere wrede, onmenselijke of onterende behandeling of bestraffing, buitengerechtelijke, standrechtelijke of willekeurige executies en dodingen, door de Wagner-groep, een in Rusland gevestigde particuliere militaire entiteit zonder rechtspersoonlijkheid, in Oekraïne, Syrië, Libië, de Centraal-Afrikaanse Republiek (CAR), Sudan en Mozambique. (6) Rekening houdend met de internationale dimensie en de ernst van de activiteiten van de Wagner-groep, en met het destabiliserende effect ervan in die landen, is de Unie van oordeel dat de acties van de Wagner-groep de doelstellingen van het gemeenschappelijk buitenlands en veiligheidsbeleid, zoals uiteengezet in artikel 21 VEU, ondermijnen, met name de doelstelling om de democratie, de rechtsstaat, de mensenrechten en de volkenrechtelijke beginselen te consolideren en te ondersteunen overeenkomstig artikel 21, lid 2, punt b), VEU. (7) In dat verband moeten drie personen en een entiteit worden opgenomen in de lijst van natuurlijke en rechtspersonen, entiteiten en lichamen die onderworpen zijn aan de beperkende maatregelen van de bijlage bij Besluit (GBVB) 2020/1999. (8) De bijlage bij Besluit (GBVB) 2020/1999 moet bijgevolg in die zin worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2020/1999 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 13 december 2021. Voor de Raad De voorzitter J. BORRELL FONTELLES ( 1 ) PB L 410 I van 7.12.2020, blz. 13 . ( 2 ) Besluit (GBVB) 2021/372 van de Raad van 2 maart 2021 tot wijziging van Besluit (GBVB) 2020/1999 betreffende beperkende maatregelen tegen ernstige schendingen van de mensenrechten. ( PB L 71 I van 2.3.2021, blz. 6 ). ( 3 ) Besluit (GBVB) 2021/481 van de Raad van 22 maart 2021 tot wijziging van Besluit (GBVB) 2020/1999 betreffende beperkende maatregelen tegen ernstige schendingen van de mensenrechten. ( PB L 99 I van 22.3.2021, blz. 25 ). BIJLAGE 1. De volgende vermeldingen worden toegevoegd aan de lijst van natuurlijke personen in de bijlage bij Besluit (GBVB) 2020/1999 onder afdeling A (“Natuurlijke personen”) geplaatst: Namen (Transliteratie naar Latijns schrift) Namen Identificatiegegevens Motivering van plaatsing op de lijst Datum van plaatsing op de lijst “16. Dimitriy (Dimitry, Dmitri, Dmitry) Valerievich UTKIN Дмитрий Валерьевич Уткин (Russische spelling) Functie(s): oprichter en bevelhebber van de Wagner-groep Rang: luitenant-kolonel (reserve) Roepnaam: Vagner/Wagner Wagner Group ID: M-0209 Geboortedatum: 1.6.1970 of 11.6.1970 Geboorteplaats: Asbest, oblast Sverdlovsk, Russische Socialistische Federatieve Sovjetrepubliek (nu de Russische Federatie) Nationaliteit: Russisch Adres: Pskov, Russische Federatie Geslacht: mannelijk Dimitriy Utkin, een voormalig officier van de Russische militaire inlichtingendienst (GRU), is de oprichter van de Wagner-groep en is verantwoordelijk voor de coördinatie en planning van de inzet van huurlingen van de Wagner-groep in verschillende landen. Als bevelvoerder binnen de Wagner-groep is hij verantwoordelijk voor ernstige schendingen van de mensenrechten door de groep, waaronder foltering en buitengerechtelijke, standrechtelijke of willekeurige executies en moorden. Een van de voorbeelden van ernstige schendingen van de mensenrechten door de Wagner-groep is het doodmartelen van een Syrische deserteur door vier leden van de Wagner-groep in juni 2017 in het gouvernement van Homs, Syrië. Volgens een voormalig lid van de Wagner-groep gaf Dimitriy Utkin persoonlijk het bevel tot het doodmartelen van de deserteur en het filmen van die daad. 13.12.2021 17. Stanislav Evgenievitch DYCHKO Станислав Евгеньевич Дычко (Russische spelling) Functie(s): Huurlingen van de Wagner-groep Geboortedatum: 1990 Nationaliteit: Russisch Geslacht: mannelijk Stanislav Dychko, voormalig politieagent in Stavropol, is een huurling van de Wagner Group. Naast drie andere huurlingen van die groep nam hij deel aan het doodmartelen van een Syrische deserteur in juni 2017 in het gouvernement van Homs, Syrië. Hij is bijgevolg verantwoordelijk voor ernstige mensenrechtenschendingen in Syrië. 13.12.2021 18. Valery (Valeriy) Nikolaevich ZAKHAROV Валерий Николаевич Захаров (Russische spelling) Functie(s): Veiligheidsadviseur van de president van de Centraal-Afrikaanse Republiek (CAR) Wagner Group ID: M-5658 Geboortedatum: 12.1.1970 Geboorteplaats: Leningrad, Russische Socialistische Federatieve Sovjetrepubliek (nu de Russische Federatie) Nationaliteit: Russisch Geslacht: mannelijk Valery Zakharov, voormalig lid van de Russische staatsveiligheid (KGB), is de veiligheidsadviseur van de president van de Centraal-Afrikaanse Republiek (CAR). Hij is een sleutelfiguur in de commandostructuur van de Wagner-groep en onderhoudt nauwe banden met de Russische autoriteiten. Gezien zijn invloedrijke positie in de CAR en zijn leidende rol in de Wagner-groep, is hij verantwoordelijk voor ernstige mensenrechtenschendingen door de Wagner-groep in de CAR, waaronder buitengerechtelijke, standrechtelijke of willekeurige executies en moorden. Een van de voorbeelden van ernstige mensenrechtenschendingen door de Wagner-groep in de CAR is de moord op drie Russische journalisten in 2018, voor wier veiligheid Valery Zakharov verantwoordelijk was. 13.12.2021” 2. De volgende vermelding wordt op de lijst van rechtspersonen, entiteiten en lichamen in de bijlage bij Besluit (GBVB) 2020/1999 onder afdeling B (“Rechtspersonen, entiteiten en lichamen”) geplaatst: Namen (Transliteratie naar Latijns schrift) Namen Identificatiegegevens Motivering van plaatsing op de lijst Datum van plaatsing op de lijst “5. Wagner Group, ook bekend als Vagner Group Группа Вагнера (Russische spelling) De Wagner-groep is een in Rusland gevestigde particuliere militaire entiteit zonder rechtspersoonlijkheid, die in 2014 werd opgericht als opvolger van het Slavonic Corps. Zij wordt geleid door Dimitriy Utkin en gefinancierd door Yevgeny Prigozhin. Via de oprichting van lokale entiteiten, en met de steun van lokale overheden, financiert de Wagner-groep haar activiteiten en voert zij ze uit. De Wagner-groep is verantwoordelijk voor ernstige schendingen van de mensenrechten in Oekraïne, Syrië, Libië, de Centraal-Afrikaanse Republiek (CAR), Sudan en Mozambique, waaronder foltering en buitengerechtelijke, standrechtelijke of willekeurige executies en moorden. 13.12.2021”",
  "source": "EUR LEX"
}