{
  "url": "http://www.w3.org/1999/xhtml\">",
  "content": "L_2013200NL.01000401.xml 25.7.2013 NL Publicatieblad van de Europese Unie L 200/4 UITVOERINGSVERORDENING (EU) Nr. 705/2013 VAN DE COMMISSIE van 23 juli 2013 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 juli 2013. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een draagbaar apparaat (zogenoemde \"handset voor luchtvaartpassagiers\") bestaande uit een besturingseenheid met ingebouwde microfoon en luidspreker, diverse knoppen aan de voor- en achterzijde, een display, een magnetische kaartlezer en een contactvoet, voor een spanning van niet meer dan 1 000  V met afmetingen van ongeveer 16 cm × 4 cm × 2,5 cm. Het apparaat is ontworpen om te worden ingebouwd in de passagiersstoel van een luchtvaartuig en de volgende functies te verrichten: — het gebruik als een schakel- en besturingstoestel van verschillende externe apparaten, bijvoorbeeld audio/video-apparatuur, spelconsoles of andere diensten aan boord; — het mogelijk maken van telefoonverkeer door middel van het openbare communicatienetwerk aan boord, door het omzetten van audiofrequentie-impulsen in geluidsgolven en omgekeerd; — het lezen van gegevens van een magnetische kaart. Het apparaat kan niet rechtstreeks met een communicatienetwerk worden verbonden. 8537 10 99 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 3 op afdeling XVI en de bewoordingen van de GN-codes 8537 , 8537 10  en 8537 10 99 . Het apparaat kan niet rechtstreeks met een communicatienetwerk worden verbonden. Daarom is indeling onder post 8517  als een telefoontoestel of ander toestel voor het verzenden of ontvangen van spraak, van beelden of van andere gegevens uitgesloten. Het apparaat is een samengestelde machine, bestaande uit verschillende machines die zijn ingedeeld onder verschillende posten van afdeling XVI. Op grond van aantekening 3 op afdeling XVI, en gezien zijn objectieve kenmerken, wordt de component die de elektrische besturingsfunctie mogelijk maakt, beschouwd als de hoofdfunctie van de machine, omdat het voornaamste gebruik bestaat in het selecteren en besturen van verschillende externe apparaten. Daarom is indeling onder post 8471  als een kaartlezer of onder post 8518  als een microfoon en een luidspreker eveneens uitgesloten. Het artikel moet daarom worden ingedeeld onder GN-code 8537 10 99  als andere borden, panelen, kasten en dergelijke voor elektrische bediening voor een spanning van niet meer dan 1 000  V.",
  "source": "EUR LEX"
}