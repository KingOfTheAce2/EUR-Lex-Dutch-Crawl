{
  "url": "http://www.w3.org/1999/xhtml\">",
  "content": "L_2011132NL.01001401.xml 19.5.2011 NL Publicatieblad van de Europese Unie L 132/14 BESLUIT VAN DE RAAD van 13 mei 2011 tot vaststelling van het door de Europese Unie in te nemen standpunt in de Algemene Raad van de Wereldhandelsorganisatie over de toetreding van de Republiek Vanuatu tot de Wereldhandelsorganisatie (2011/287/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, artikel 100, lid 2, en artikel 207, juncto artikel 218, lid 9, Gezien het voorstel van de Commissie, Overwegende hetgeen volgt: (1) Op 7 juli 1995 heeft de regering van de Republiek Vanuatu overeenkomstig artikel XII van de Overeenkomst tot oprichting van de Wereldhandelsorganisatie (WTO) een verzoek om toetreding tot die overeenkomst ingediend. (2) Op 11 juli 1995 is een werkgroep voor de toetreding van Vanuatu opgericht met als doel tot een overeenkomst te komen over toetredingsvoorwaarden die zowel voor de Republiek Vanuatu als voor alle WTO-leden aanvaardbaar zijn. (3) Namens de Unie heeft de Commissie onderhandeld over een uitgebreide reeks marktopeningsverbintenissen door de Republiek Vanuatu, die voor de Unie van bijzonder belang zijn. (4) Deze verbintenissen zijn opgenomen in het toetredingsprotocol van de Republiek Vanuatu tot de WTO. (5) De toetreding tot de WTO zal naar alle verwachting een positieve en duurzame bijdrage leveren tot economische hervormingen en duurzame ontwikkeling in de Republiek Vanuatu. (6) Het toetredingsprotocol moet daarom worden goedgekeurd. (7) Artikel XII van de Overeenkomst tot oprichting van de WTO bepaalt dat tussen het toetredend lid en de WTO overeenstemming moet worden bereikt over de toetredingsvoorwaarden en dat aan WTO-zijde de toetredingsvoorwaarden moeten worden goedgekeurd door de Ministeriële Conferentie van de WTO. Artikel IV.2 van de Overeenkomst tot oprichting van de WTO bepaalt dat in de perioden tussen de vergaderingen van de Ministeriële Conferentie, haar taken worden verricht door de Algemene Raad. (8) Bijgevolg moet het door de Unie in de Algemene Raad in te nemen standpunt worden vastgesteld, HEEFT HET VOLGENDE BESLUIT VASTGESTELD: Artikel 1 Het door de Europese Unie in te nemen standpunt in de Algemene Raad van de WTO over de toetreding van de Republiek Vanuatu tot de Wereldhandelsorganisatie, is de toetreding goed te keuren. Artikel 2 Dit besluit treedt in werking op de dag van de vaststelling ervan. Gedaan te Brussel, 13 mei 2011. Voor de Raad De voorzitter MARTONYI J.",
  "source": "EUR LEX"
}