{
  "url": "http://www.w3.org/1999/xhtml\">",
  "content": "LI2023151NL.01000401.xml 12.6.2023 NL Publicatieblad van de Europese Unie LI 151/4 UITVOERINGSBESLUIT (GBVB) 2023/1148 VAN DE RAAD van 12 juni 2023 tot uitvoering van Besluit 2010/231/GBVB betreffende beperkende maatregelen tegen Somalië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2010/231/GBVB van de Raad van 26 april 2010 betreffende beperkende maatregelen tegen Somalië en tot intrekking van Gemeenschappelijk Standpunt 2009/138/GBVB ( 1 ) , en met name artikel 7, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 26 april 2010 Besluit 2010/231/GBVB vastgesteld. (2) Het comité van de Veiligheidsraad van de Verenigde Naties (VN-Veiligheidsraad), ingesteld krachtens Resolutie 751 (1992) van de VN-Veiligheidsraad, heeft op 26 mei 2023 één persoon toegevoegd aan de lijst van personen en entiteiten die aan beperkende maatregelen onderworpen zijn. (3) Besluit 2010/231/GBVB moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Bijlage I bij Besluit 2010/231/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Luxemburg, 12 juni 2023. Voor de Raad De voorzitter J. PEHRSON ( 1 ) PB L 105 van 27.4.2010, blz. 17 . BIJLAGE De onderstaande persoon wordt toegevoegd aan de lijst van personen en entiteiten in deel “I. Personen” van bijlage I bij Besluit 2010/231/GBVB: I. Personen “22. Abdullahi Osman Mohamed Caddow (alias: a) Cabdullahi Cusman Maxamed Caddow, b) Dhagacade, c) Faracade, d) Injineer Ismaaciil, e) Eng. Ismail). Geboortedatum : 1983 Nationaliteit: Somalië Adres: Somalië Datum plaatsing op de VN-lijst : 26 mei 2023 Geslacht : mannelijk Overige informatie : Weblink speciale kennisgeving van Interpol/VN-Veiligheidsraad: https://www.interpol.int/en/How-we-work/Notices/View-UN-Notices-Individuals. Abdullahi Osman Mohamed Caddow, ook bekend als “Eng. Ismail”, is bij Al-Shabaab een hooggeplaatste explosievenexpert die verantwoordelijk is voor het algemene beheer van de explosievenactiviteiten en -productie van de groep. Hij is daardoor verantwoordelijk voor feiten die de vrede, de veiligheid en de stabiliteit in Somalië bedreigen. Hij sloot zich in 2008 in Mogadishu aan bij Al-Kataib, de mediavleugel van Al-Shabaab, en in 2014 werd hij lid van de explosievenproductie-eenheid van de groep die actief is in veel centra waar explosieven worden geprepareerd in de gemeenten Jilib, Bu'aale, Saakow, Salagle, Kunyo Barrow en Arabow. Hij leidt een team van 68 Al-Shabaab-operatoren en smokkelt jaarlijks ongeveer zes miljoen USD aan materiaal om explosieven te maken.”.",
  "source": "EUR LEX"
}