{
  "url": "http://www.w3.org/1999/xhtml\"><!--",
  "content": "L_2020312NL.01003801.xml 25.9.2020 NL Publicatieblad van de Europese Unie L 312/38 BESLUIT (EU) 2020/1333 VAN DE EUROPESE CENTRALE BANK van 15 september 2020 houdende de benoeming van hoofden van arbeidseenheden met het oog op de vaststelling van gedelegeerde eigenvermogenbesluiten en tot intrekking van Besluit (EU) 2018/547 (ECB/2020/41) DE DIRECTIE VAN DE EUROPESE CENTRALE BANK, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, en met name artikel 11.6, Gezien Besluit (EU) 2017/933 van de Europese Centrale Bank van 16 november 2016 betreffende een algemeen kader voor de delegatie van besluitvormingsbevoegdheden voor met toezichttaken verband houdende rechtsinstrumenten (ECB/2016/40) ( 1 ) , en met name de artikelen 4 en 5, Gezien Besluit (EU) 2018/546 van de Europese Centrale Bank van 15 maart 2018 betreffende de delegatie van de bevoegdheid tot vaststelling van eigenvermogenbesluiten (ECB/2018/10) ( 2 ) , en met name artikel 2, Overwegende hetgeen volgt: (1) Om het hoofd te kunnen bieden aan het aanzienlijk aantal besluiten dat de Europese Centrale Bank (ECB) moet vaststellen voor de vervulling van haar toezichttaken, is een procedure ingericht voor de vaststelling van specifieke gedelegeerde besluiten (2) Een delegatiebesluit wordt van kracht na de vaststelling van een besluit door de directie, waarbij een of meerdere hoofden van arbeidseenheden worden benoemd om besluiten te nemen op basis van een delegatiebesluit. (3) De directie houdt bij de benoeming van hoofden van arbeidseenheden rekening met het belang van het delegatiebesluit en het aantal geadresseerden aan wie gedelegeerde besluiten verzonden moeten worden. (4) Besluit (EU) 2018/547 van de Europese Centrale Bank (ECB/2018/11) ( 3 ) specificeert welke hoofden van arbeidseenheden bevoegd zijn om uit hoofde van Besluit (EU) 2018/546 (ECB/2018/10) gedelegeerde besluiten vast te stellen. (5) In artikel 10.1 van Besluit ECB/2004/2 ( 4 ) is bepaald dat de directie een besluit neemt over het aantal, de naam en de respectieve bevoegdheden van alle arbeidseenheden van de ECB. (6) Op 1 oktober 2020 zullen organisatorische veranderingen plaatsvinden in het bankentoezicht van de ECB, waaronder de oprichting van twee extra bedrijfsonderdelen, de herverdeling van taken en de naamswijziging van bedrijfsonderdelen. Dientengevolge weerspiegelt Besluit (EU) 2018/547 (ECB/2018/11) niet langer de organisatiestructuur van het bankentoezicht van de ECB. (7) De voorzitter van de Raad van toezicht is geraadpleegd over de hoofden van arbeidseenheden aan wie de bevoegdheid tot vaststelling van eigenvermogenbesluiten moet worden gedelegeerd. (8) Derhalve moet Besluit (EU) 2018/547 (ECB/2018/11) worden ingetrokken, HEEFT HET VOLGENDE BESLUIT VASTGESTELD: Artikel 1 Gedelegeerde eigenvermogenbesluiten Gedelegeerde besluiten uit hoofde van artikel 2 van Besluit (EU) 2018/546 (ECB/2018/10) worden vastgesteld door een van de volgende hoofden van arbeidseenheden: a) de directeur-generaal of een plaatsvervangend directeur-generaal van het directoraat-generaal Systeem- en Internationale Banken, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Systeem- en Internationale Banken; b) de directeur-generaal of een plaatsvervangend directeur-generaal van het directoraat-generaal Universele en Gediversifieerde Instellingen, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Universele en Gediversifieerde Instellingen; c) de directeur-generaal of een plaatsvervangend directeur-generaal van het directoraat-generaal Gespecialiseerde Instellingen en Minder Belangrijke Instellingen, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Gespecialiseerde Instellingen en Minder Belangrijke Instellingen. Artikel 2 Intrekking en inwerkingtreding 1.   Besluit (EU) 2018/547 (ECB/2018/11) wordt ingetrokken. 2.   Dit besluit treedt in werking op 1 oktober 2020. Gedaan te Frankfurt am Main, 15 september 2020. De president van de ECB Christine LAGARDE ( 1 ) PB L 141 van 1.6.2017, blz. 14 . ( 2 ) PB L 90 van 6.4.2018, blz. 105 . ( 3 ) Besluit (EU) 2018/547 van de Europese Centrale Bank van 27 maart 2018 houdende de benoeming van hoofden van arbeidseenheden voor de vaststelling van gedelegeerde eigenvermogenbesluiten (ECB/2018/11) ( PB L 90 van 6.4.2018, blz. 110 ) ( 4 ) Besluit ECB/2004/2 van 19 februari 2004 houdende goedkeuring van het reglement van orde van de Europese Centrale Bank ( PB L 80 van 18.3.2004, blz. 33 ).",
  "source": "EUR LEX"
}