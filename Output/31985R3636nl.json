{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31985R3636:NL:HTML\">",
  "content": "EUR-Lex - 31985R3636 - NL Avis juridique important | 31985R3636 Verordening (EEG) Nr. 3636/85 van de Raad van 17 december 1985 tot wijziging van Verordening (EEG) Nr. 219/84 tot instelling van een specifieke communautaire actie voor regionale ontwikkeling om bij te dragen tot de uitschakeling van de hinderpalen voor de ontwikkeling van nieuwe economische activiteiten in sommige door de herstructurering van de textiel- en kledingindustrie getroffen zones Publicatieblad Nr. L 350 van 27/12/1985 blz. 0010 - 0011 Bijzondere uitgave in het Spaans: Hoofdstuk 14 Deel 2 blz. 0016 Bijzondere uitgave in het Portugees: Hoofdstuk 14 Deel 2 blz. 0016 ***** VERORDENING  (EEG) Nr. 3636/85 VAN DE RAAD van 17 december 1985 tot wijziging van Verordening (EEG) nr. 219/84 tot instelling van een specifieke communautaire actie voor regionale ontwikkeling om bij te dragen tot de uitschakeling van de hinderpalen voor de ontwikkeling van nieuwe economische activiteiten in sommige door de herstructurering van de textiel- en kledingindustrie getroffen zones DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 3634/85 van de Raad van 17 december 1985 betreffende de instelling in 1985 van specifieke communautaire acties voor regionale ontwikkeling en tot wijziging van Verordening (EEG) nr. 1787/84 (1) inzonderheid op artikel 1, Gezien het voorstel van de Commissie (2), Gezien het advies van het Europese Parlement (3), Gezien het advies van het Economisch en Sociaal Comité (4), Overwegende dat op grond van artikel 48 van Verordening (EEG) nr. 1787/84 van de Raad van 19 juni 1984 inzake het Europees Fonds voor Regionale Ontwikkeling (5), behoudens toepassing van artikel 45 hiervan, Verordening (EEG) nr. 724/75 van de Raad (6), met inbegrip van titel III betreffende de specifieke communautaire maatregelen, wordt ingetrokken; dat de Raad evenwel, volgens artikel 1 van Verordening (EEG) nr. 3634/85, overeenkomstig artikel 13 van Verordening (EEG) nr. 724/75, nog tot en met 31 december 1985 specifieke communautaire acties kan instellen op basis van voorstellen die de Commissie vóór 31 december 1984 heeft ingediend; Overwegende dat in genoemd artikel 13 is bepaald dat het Fonds kan deelnemen in de financiering van specifieke communautaire acties voor regionale ontwikkeling, die met name verband houden met het beleid van de Gemeenschap en met de door haar vastgestelde maatregelen ten einde beter rekening te kunnen houden met de regionale dimensie of de regionale gevolgen ervan te kunnen verlichten; Overwegende dat de Raad uit hoofde van genoemd artikel op 18 januari 1984 een tweede reeks verordeningen heeft vastgesteld tot instelling van specifieke communautaire acties voor regionale ontwikkeling en met name Verordening (EEG) nr. 219/84 (7) waarbij een actie werd ingesteld, hierna »specifieke actie\" genoemd; Overwegende dat uit hoofde van deze verordening, inzonderheid van artikel 3 daarvan, speciale programma's voor bepaalde zones door de Commissie zijn goedgekeurd, die tegelijkertijd heeft besloten kredieten voor deze programma's te bestemmen; Overwegende dat, als gevolg van de verergering van de problemen in de textiel- en kledingindustrie, de specifieke actie dient te worden uitgebreid tot zones in de Bondsrepubliek Duitsland die aan de criteria van artikel 2, lid 1, van Verordening (EEG) nr. 219/84 voldoen; Overwegende dat de betrokken Lid-Staat de gegevens betreffende de regionale problemen die het voorwerp van een specifieke actie kunnen uitmaken, ter kennis van de Commissie heeft gebracht; Overwegende dat de tenuitvoerlegging van de aldus uitgebreide specifieke actie aanvullende financiële middelen vergt; Overwegende dat het noodzakelijk is dat de Bondsrepubliek Duitsland overeenkomstig Verordening (EEG) nr. 219/84 de Commissie een speciaal programma voorlegt, HEEFT DE VOLGENDE VERORDENING VASTGESTELD: Artikel 1 Aan artikel 2, lid 2, van Verordening (EEG) nr. 219/84 wordt het volgende punt toegevoegd: »g) in de Bondsrepubliek Duitsland: de »Arbeitsmarktregionen\" Ahaus, Steinfurt en Fulda evenals de steungebieden in de »Arbeitsmarktregion\" Bayreuth.\". Artikel 2 Aan artikel 3 van Verordening (EEG) nr. 219/84 wordt het volgende lid toegevoegd: »11. De Lid-Staten nemen de nodige maatregelen ten einde de potentiële begunstigden en het bedrijfsleven attent te maken op de mogelijkheden die het speciale programma biedt en het publiek met de daartoe meest geëigende middelen over de rol van de Gemeenschap in te lichten.\". Artikel 3 De looptijd van het door de Bondsrepubliek Duitsland voor te leggen speciale programma bedraagt vijf jaar, te rekenen vanaf de zestigste dag na de dag van inwerkingtreding van deze verordening. Artikel 4 In aanmerking voor steun komen de uitgaven die voortvloeien uit het speciale programma en die vanaf de datum van inwerkingtreding van deze verordening worden verricht. Artikel 5 Deze verordening treedt in werking op de dag volgende op die van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk  in elke Lid-Staat. Gedaan te Brussel, 17 december 1985. Voor de Raad De Voorzitter J. F. POOS (1) Zie bladzijde 6 van dit Publikatieblad. (2) PB nr. C 70 van 18. 3. 1985, blz. 3 en PB nr. C 258 van 10. 10. 1985, blz. 8. (3) PB nr. C 229 van 9. 9. 1985, blz. 135. (4) Advies uitgebracht op 25/26 september 1985 (nog niet verschenen in het Publikatieblad). (5) PB nr. L 169 van 28. 6. 1984, blz. 1. (6) PB nr. L 73 van 21. 3. 1975, blz. 1. (7) PB nr. L 27 van 31. 1. 1984, blz. 22.",
  "source": "EUR LEX"
}