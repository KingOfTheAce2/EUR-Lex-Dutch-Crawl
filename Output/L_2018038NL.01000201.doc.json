{
  "url": "http://www.w3.org/1999/xhtml\">",
  "content": "L_2018038NL.01000201.xml 10.2.2018 NL Publicatieblad van de Europese Unie L 38/2 UITVOERINGSVERORDENING (EU) 2018/197 VAN DE RAAD van 9 februari 2018 tot uitvoering van artikel 9 van Verordening (EG) nr. 1183/2005 tot vaststelling van bepaalde specifieke beperkende maatregelen tegen bepaalde personen die handelen in strijd met het wapenembargo tegen de Democratische Republiek Congo DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1183/2005 van de Raad van 18 juli 2005 tot vaststelling van bepaalde specifieke beperkende maatregelen tegen bepaalde personen die handelen in strijd met het wapenembargo tegen de Democratische Republiek Congo ( 1 ) , en met name artikel 9, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 18 juli 2005 Verordening (EG) nr. 1183/2005 vastgesteld. (2) Het comité van de Veiligheidsraad van de Verenigde Naties, ingesteld krachtens Resolutie 1533 (2004) van de Veiligheidsraad van de Verenigde Naties, heeft op 1 februari 2018 vier personen toegevoegd aan de lijst van personen en entiteiten die aan beperkende maatregelen onderworpen zijn. Daarom moeten die personen worden toegevoegd aan bijlage I bij Verordening (EG) nr. 1183/2005. Aangezien twee van die personen eerder onder bijlage I bis bij die verordening vielen, moeten zij uit bijlage I bis bij die verordening worden geschrapt en voortaan onder bijlage I bij die verordening vallen. (3) Bijlagen I en I bis bij Verordening (EG) nr. 1183/2005 moeten bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EG) nr. 1183/2005 wordt gewijzigd overeenkomstig bijlage I bij onderhavige verordening. Artikel 2 Bijlage I bis bij Verordening (EG) nr. 1183/2005 wordt gewijzigd overeenkomstig bijlage II bij onderhavige verordening. Artikel 3 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 februari 2018. Voor de Raad De voorzitter E. ZAHARIEVA ( 1 ) PB L 193 van 23.7.2005, blz. 1 . BIJLAGE I De volgende personen worden toegevoegd aan de lijst in deel A van bijlage I bij Verordening (EG) nr. 1183/2005: „32. Muhindo Akili Mundos ( alias : a) Charles Muhindo Akili Mundos; b) Akili Muhindo; c) Muhindo Mundos) Hoedanigheid: a) generaal bij het Congolese leger (FARDC), bevelhebber van de 31e brigade; b) Brigadegeneraal bij het FARDC Geboortedatum: 10 november 1972 Geboorteplaats: Democratische Republiek Congo Nationaliteit: Democratische Republiek Congo Datum van plaatsing op de VN-lijst: 1 februari 2018 Andere informatie: Muhindo Akili Mundos is generaal bij het FARDC, commandant van de 31e brigade. Hij werd benoemd tot FARDC-bevelhebber van de operationele sector van Beni en Lubero, met inbegrip van operatie Sukola I tegen de Geallieerde democratische strijdkrachten („ADF”) in september 2014. Hij bekleedde die functie tot juni 2015. Hij is ook een bedreiging voor de vrede, de stabiliteit en de veiligheid in de DRC uit hoofde van UNSCR 2293, punt 7 e). Aanvullende informatie uit de beschrijving van de redenen voor plaatsing op de lijst, verstrekt door het Sanctiecomité: Reden voor plaatsing op de lijst: Muhindo Akili Mundos werd op 1 februari 2018 op de lijst geplaatst uit hoofde van de criteria als bedoeld in Resolutie 2293 (2016), punt 7 e), zoals nogmaals bevestigd in Resolutie 2360 (2017). Aanvullende informatie: Muhindo Akili Mundos was de bevelhebber van het Congolese leger bij de Sukola I-operatie, en was verantwoordelijk voor militaire operaties tegen de ADF in de periode van augustus 2014 tot juni 2015. De FARDC-eenheid slaagde er onder het bevel van Mundos niet in te voorkomen dat de ADF schendingen van de mensenrechten pleegde, met inbegrip van aanslagen op burgers. Mundos hield zich bezig met het rekruteren en toerusten van voormalige strijders van lokale gewapende groeperingen met het oog op hun deelname aan buitengerechtelijke executies en bloedbaden die door de ADF werden aangericht. Toen hij bevelhebber van de Sukola I-operatie van de FARDC was, leidde en ondersteunde Mundos ook een factie van een ADF-subgroep, bekend als de ADF-Mwalika. Onder zijn bevel pleegde de ADF-Mwalika aanslagen op burgers. Tijdens deze operaties verleenden FARDC-strijders onder bevel van Mundos aanvullende steun aan de ADF-Mwalika. 33. Guidon Shimiray Mwissa Geboortedatum: 13 maart 1980 Geboorteplaats: Kigoma, Walikale, Democratische Republiek Congo Datum van plaatsing op de VN-lijst: 1 februari 2018 Andere informatie: Diploma middelbaar onderwijs, sociale menswetenschappen, Mpofi; voegde zich op de leeftijd van 16 jaar bij de gewapende groepering onder het bevel van She Kasikila; sloot zich samen met Kasikila aan bij het FARDC, bataljon S3; gewond in 2007, waarna hij zich aansloot bij Mai Mai Simba, onder de toenmalige bevelhebber „Mando”; nam deel aan de oprichting in 2008 van de NDC (Nduma Defense of Congo), en werd plaatsvervangend commandant van de Aigle Lemabé-brigade. Hij is ook een bedreiging voor de vrede, de stabiliteit en de veiligheid in de DRC uit hoofde van UNSCR 2293, punt 7 g). Aanvullende informatie uit de beschrijving van de redenen voor plaatsing op de lijst, verstrekt door het Sanctiecomité: Reden voor plaatsing op de lijst: Guidon Shimiray Mwissa werd op 1 februari 2018 op de lijst geplaatst uit hoofde van de criteria als bedoeld in Resolutie 2293 (2016), punt 7 g), zoals nogmaals bevestigd in Resolutie 2360 (2017). Aanvullende informatie: „Generaal” Guidon Shimiray Mwissa verliet de Nduma défense du Congo (NDC) in 2014 en richtte zijn eigen groepering op, de NDC-R. De NDC-R, geleid door Guidon Shimiray Mwissa, gebruikt kindsoldaten en zet ze in bij gewapende conflicten. De NDC-R wordt tevens beschuldigd van mensenrechtenschendingen in de oostelijke provincies, van het heffen van illegale belastingen in goudwinningsgebieden en van het gebruiken van de opbrengsten ervan voor de aanschaf van wapens, in strijd met het wapenembargo tegen de DRC. 34. Lucien Nzambamwita ( alias : André Kalume) Geboortedatum: 1966 Geboorteplaats: Nyagitabire, sector Ruvune, gemeente Kinyami, prefectuur Byumba, Rwanda Nationaliteit: Rwanda Datum van plaatsing op de VN-lijst: 1 februari 2018 Andere informatie: Hij is een bedreiging voor de vrede, de stabiliteit en de veiligheid in de DRC uit hoofde van UNSCR 2293, punt 7 j). Aanvullende informatie uit de beschrijving van de redenen voor plaatsing op de lijst, verstrekt door het Sanctiecomité: Reden voor plaatsing op de lijst: Lucien Nzambamwita werd op 1 februari 2018 op de lijst geplaatst uit hoofde van de criteria als bedoeld in Resolutie 2293 (2016), punt 7 j), zoals nogmaals bevestigd in Resolutie 2360 (2017). Aanvullende informatie: Lucien Nzambamwita (ook bekend als André Kalume) is een militaire leider van de Force Démocratique de Libération du Rwanda (FDLR) die in de DRC opereert, een bedreiging vormt voor de vrede, de veiligheid en de stabiliteit in de DRC en verantwoordelijk is voor schendingen van de mensenrechten, waaronder aanvallen en moordpartijen jegens burgers. De FDLR werd op 31 december 2012 door het Comité een sanctie opgelegd. 35. Gédéon Kyungu Mutanga Wa Bafunkwa Kanonga Hoedanigheid: rebellenleider in Katanga Geboortedatum: 1974 Geboorteplaats: Manono Territory, provincie Katanga (nu provincie Tanganyika) Datum van plaatsing op de VN-lijst: 1 februari 2018 Andere informatie: Gédéon Kyungu behoort tot de etnische groep van de Balubakat. Na voltooiing van het basisonderwijs in Likasi en het middelbaar onderwijs in Manono behaalde hij een diploma in de pedagogie. In 1999 voegde hij zich bij de Maï Maï-beweging en vanaf 2003 voerde hij een van de actiefste groeperingen in de provincie Katanga aan. In 2006 bezocht hij VN-vredestroepen die integratie door middel van ontwapening, demobilisatie en re-integratie (DDR) tot doel hadden. Hij ontsnapte uit de gevangenis in 2011 en gaf zich over in oktober 2016. Hij is een bedreiging voor de vrede, de stabiliteit en de veiligheid in de DRC uit hoofde van UNSCR 2293, punt 7 e). Aanvullende informatie uit de beschrijving van de redenen voor plaatsing op de lijst, verstrekt door het Sanctiecomité: Reden voor plaatsing op de lijst: Gédéon Kyungu Mutanga Wa Bafunkwa Kanonga werd op 1 februari 2018 op de lijst geplaatst uit hoofde van de criteria als bedoeld in Resolutie 2293 (2016), punt 7 e), zoals nogmaals bevestigd in Resolutie 2360 (2017). Aanvullende informatie: Als leider van de Bakata Katanga-militie van 2011 tot en met 2014 was Gédéon Kyungu Mutanga betrokken bij ernstige schendingen van de mensenrechten, zoals moordpartijen en aanvallen op burgers, met name in landelijke gebieden van de provincie Katanga. Als bevelhebber van de gewapende groepering Bakata Katanga, die zich schuldig maakt aan ernstige schendingen van de mensenrechten en oorlogsmisdaden, waaronder aanvallen tegen de burgerbevolking, in het zuidoosten van de DRC, is Gédéon Kyungu Mutanga derhalve een bedreiging voor de vrede, de stabiliteit en de veiligheid in de DRC.”. BIJLAGE II De vermeldingen voor de onderstaande personen worden geschrapt uit deel A van bijlage I bis bij Verordening (EG) nr. 1183/2005: „9. Gédéon Kyungu Mutanga; 13. Muhindo Akili Mundos”.",
  "source": "EUR LEX"
}