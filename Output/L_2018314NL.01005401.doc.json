{
  "url": "http://www.w3.org/1999/xhtml\"><!--",
  "content": "L_2018314NL.01005401.xml 11.12.2018 NL Publicatieblad van de Europese Unie L 314/54 BESLUIT (GBVB) 2018/1941 VAN DE RAAD van 10 december 2018 tot wijziging van Besluit (GBVB) 2016/610 betreffende een militaire opleidingsmissie van de Europese Unie in de Centraal-Afrikaanse Republiek DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 19 april 2016 heeft de Raad Besluit (GBVB) 2016/610 ( 1 ) betreffende een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) vastgesteld. (2) Op 30 juli 2018 heeft de Raad het mandaat van de missie bij Besluit (GBVB) 2018/1082 ( 2 ) verlengd tot en met 19 september 2020. (3) Op 15 oktober 2018 heeft de Raad in conclusies over de Centraal-Afrikaanse Republiek erkend dat het passend is in te gaan op het verzoek van de Centraal-Afrikaanse autoriteiten om aanvullende bijstand aan de Centraal-Afrikaanse binnenlandse veiligheidstroepen, door zo spoedig mogelijk een specifieke pijler interoperabiliteit in het kader van de EUTM RCA in te stellen en in te zetten voor het verstrekken van strategisch advies op dit gebied. (4) Besluit (GBVB) 2016/610 van de Raad moet dienovereenkomstig worden gewijzigd. (5) De Raad erkent voorts in zijn conclusies van 15 oktober 2018 dat het belangrijk is, zoals tevens blijkt uit de strategische evaluatie van de EUTM RCA, te blijven nadenken over de mogelijkheid om het optreden van de Europese Unie met betrekking tot de binnenlandse veiligheidstroepen te versterken met een specifiek civiel GVDB-optreden. De Raad zal in de zomer van 2019 op dit onderwerp terugkomen, rekening houdend met de eerste resultaten van de pijler interoperabiliteit en in het kader van de strategische evaluatie van de EUTM RCA. (6) Overeenkomstig artikel 5 van het Protocol betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de uitwerking en de uitvoering van besluiten en acties van de Europese Unie die gevolgen hebben op defensiegebied. Denemarken neemt derhalve niet deel aan de vaststelling van dit besluit, dat bijgevolg niet bindend is voor, noch van toepassing is op Denemarken, en neemt niet deel aan de financiering van deze missie, HEEFT HET VOLGENDE BESLUIT VASTGESTELD: Artikel 1 Besluit (GBVB) 2016/610 wordt als volgt gewijzigd: 1) aan artikel 1, lid 2, wordt het volgende toegevoegd: „d) strategisch advies aan het Ministerie van Binnenlandse Zaken, de directeur-generaal van de politie en de directeur-generaal van de gendarmerie, om de aansluitende interoperabiliteit en de gecoördineerde inzet van de defensiemacht en de binnenlandse veiligheidstroepen in de Centraal-Afrikaanse Republiek mogelijk te maken.”; 2) in artikel 10 wordt lid 3 vervangen door: „3.   Het financiële referentiebedrag voor de gemeenschappelijke kosten van EUTM RCA voor de periode van 20 september 2018 tot en met 19 september 2020 bedraagt 26 131 485 EUR. Het in artikel 25, lid 1, van Besluit (GBVB) 2015/528 bedoelde percentage van het referentiebedrag bedraagt 0 % en het in artikel 34, lid 3, van dat besluit bedoelde percentage bedraagt 0 % voor vastleggingen en 0 % voor betalingen.”. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 10 december 2018. Voor de Raad De voorzitter F. MOGHERINI ( 1 ) Besluit (GBVB) 2016/610 van de Raad van 19 april 2016 betreffende een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) ( PB L 104 van 20.4.2016, blz. 21 ). ( 2 ) Besluit (GBVB) 2018/1082 van de Raad van 30 juli 2018 tot wijziging van Besluit (GBVB) 2016/610 betreffende een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) ( PB L 194 van 31.7.2018, blz. 140 ).",
  "source": "EUR LEX"
}