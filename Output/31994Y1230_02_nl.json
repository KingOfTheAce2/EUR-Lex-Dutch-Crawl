{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y1230(02):NL:HTML\">",
  "content": "EUR-Lex - 31994Y1230(02) - NL Avis juridique important | 31994Y1230(02) Resolutie van de Raad van 5 december 1994 betreffende de bevordering van de onderwijs- en opleidingsstatistiek in de Europese Unie Publicatieblad Nr. C 374 van 30/12/1994 blz. 0004 - 0006 RESOLUTIE VAN DE RAAD van 5 december 1994 betreffende de bevordering van de onderwijs- en opleidingsstatistiek in de Europese Unie (94/C 374/02) INLEIDING (1) 1. Als gevolg van de toenemende economische en sociale vervlechting van de Lid-Staten van de Europese Unie moeten de politieke besluitvormers zowel op Europees als op nationaal niveau steeds vaker over voor de gehele Unie vergelijkbare statistieken  kunnen beschikken. Ook de in deze sector werkzame deskundigen hechten veel belang aan vergelijkende onderwijs- en opleidingsstatistiek in de Europese Unie. 2. De totstandbrenging van een Europese ruimte voor samenwerking op onderwijsgebied vereist de permanente verbetering van statistische grondslagen waarop gemeenschappelijke acties op het niveau van de Unie gebaseerd kunnen worden en waarmee bij het  nationale en regionale onderwijsbeleid rekening kan worden gehouden. 3. Bij de ontwikkeling van de onderwijs- en opleidingsstatistiek in het kader van de Europese Unie moet er ook in de toekomst rekening worden gehouden met de bestaande, voor een deel wereldwijd uitgevoerde enquêtes, die in het bijzonder door de Unesco  en de OESO worden verricht, en moet waar mogelijk met deze instanties worden samengewerkt. Bovendien blijven statistische enquêtes op Europees niveau ook aangewezen op de resultaten van het op nationaal en regionaal niveau verrichte statistische onderzoek. 4. De opdracht van de Europese Unie om de mobiliteit in het gehele gebied van het algemeen vormend en het beroepsonderwijs te bevorderen, maakt bijzondere enquêtes noodzakelijk teneinde de basisvoorwaarden te creëren voor een evenwichtige deelneming van  de verschillende studierichtingen en regio's. 5. De verscheidenheid van de onderwijssystemen in de Lid-Staten vereist dat in de Europese Unie bij statistische enquêtes op onderwijsgebied in de afzonderlijke Lid-Staten, verschillende procedures en verschillende thematische accenten blijven bestaan  en dat wordt afgezien van systematische harmonisering van de wettelijke en bestuursrechtelijke bepalingen op het gebied van de onderwijsstatistiek. Anderzijds is het noodzakelijk om bij de uitvoering en enquêtes te streven naar grotere compatibiliteit  van de statistische criteria en naar vergelijkbaarheid van de gegevens. 6. De Commissie heeft in het kader van het Verdrag het recht gegevens te verzamelen om de haar opgedragen taken te kunnen vervullen; hiertoe behoren ook de statistische grondslagen die noodzakelijk zijn om de bijdrage van de Europese Unie aan een  kwalitatief hoogstaand algemeen vormend en beroepsonderwijs in de Lid-Staten mogelijk te maken. 7. De Raad heeft met het kaderprogramma van prioritaire maatregelen op het gebied van de statistische informatie in de periode 1993-1997, een omvangrijk statistisch werkprogramma aangenomen dat ook projecten ter ontwikkeling van de onderwijs- en  opleidingsstatistiek bevat. 8. De communautaire programma's Socrates en Leonardo, waarover eerlang een besluit dient te worden genomen, behelzen de bevordering van het vergaren van gegevens over onderwijs- en opleidingssystemen alsook studies en vergelijkende analyses. Het Besluit van de Raad van 29 mei 1990 tot vaststelling van een actieprogramma voor de ontwikkeling van de voortgezette beroepsopleiding in de Europese Gemeenschap (FORCE), voorziet in regelmatige uitwisseling van vergelijkbare gegevens betreffende de  voortgezette beroepsopleiding en in een specifieke statistische enquête voor deze sector. 9. Het is van groot belang dat de snelle vooruitgang op het gebied van telecommunicatiediensten wordt benut om, met volledige inachtneming van de resultaten van het specifieke programma van de Europese Unie voor  \"onderzoek, technologische ontwikkeling  en demonstratie op het gebied van telematicasystemen van algemeen belang\", de statistische diensten van de Lid-Staten in netwerken te koppelen. 10. Voor het uitwerken van definities en procedures, evenals voor de interpretatie van de ontvangen gegevens, is een voortdurende samenwerking nodig tussen de met onderwijs- en opleidingsstatistiek belaste instanties en de instellingen voor onderzoek op  onderwijsgebied in de Europese Unie. BEGINSELEN EN PROCEDURES 1. Samenwerking bij onderwijs en opleiding op basis van het Verdrag van Maastricht en het onderwijsbeleid en de onderwijspraktijk in de Lid-Staten, vereisen in toenemende mate een gemeenschappelijke informatiegrondslag, die moet worden verschaft door  betere vergelijkende onderwijs- en opleidingsstatistieken op Europees niveau. Dit maakt het noodzakelijk dat de inspanningen in deze sector worden opgevoerd en toegespitst op de kwaliteit en de vergelijkbaarheid van de gegevens en op de actualiteit en  de toegankelijkheid van de statistiek. Daartoe is, naast de registratie van de nodige gegevens om de onderwijs- en opleidingssector in kaart te brengen, ook het uitwerken van voor de onderwijs- en opleidingsstatistiek geschikte codes en indicatoren  noodzakelijk. 2. Er moet gebruik worden gemaakt van de aanwezige infrastructuur in de Lid-Staten en van de periodieke enquêtes en evaluaties van EUROSTAT, OESO, UNESCO en andere internationale organisaties. 3. Bij het compileren van de gegevens van de onderwijs- en opleidingsstatistiek op het niveau van de Europese Unie dient overeenkomstig het subsidiariteitsbeginsel te worden uitgegaan van een op verschillende niveaus - en eventueel ook regionaal -  georganiseerde gegevensvergaring, die ruimte laat voor verschillende procedures en verschillende thematische accenten en tegelijk de vergelijkbaarheid van de gegevens waarborgt. 4. Statistische grondslagen zijn met name nodig om een systematisch, vergelijkend beeld te geven van het algemeen vormend en het beroepsonderwijs in de Lid-Staten van de Europese Unie. Met het oog hierop moeten overeengekomen afbakeningen van de  statistisch in kaart gebrachte situaties worden uitgewerkt om te waarborgen dat de resultaten rechtstreeks kunnen worden benut. 5. Naast het verzamelen, uitbreiden en aanvullen van gegevens in het kader van de officiële statistiek, moet ook het uitvoeren van periodieke steekproeven tot de mogelijkheden behoren. 6. Met het oog op betere statistieken en ten einde de uitvoering en de analyse van de enquêtes te bespoedigen, dient de verbinding van de bestaande infrastructuren in netwerken voortdurend verder te worden ontwikkeld, inzonderheid door gebruik te maken  van de nieuwste beschikbare technieken. 7. De in het kader van de Europese Unie verzamelde en verwerkte gegevens betreffende de onderwijs- en opleidingsstatistiek dienen regelmatig te worden gepubliceerd en dienen in een zo actueel mogelijke vorm toegankelijk te zijn voor beleidslieden en  belangstellenden op Europees, nationaal en regionaal niveau. DOELSTELLINGEN, TAKEN EN PRIORITEITEN 1. Ontwikkeling van de grondslagen voor een vergelijkbare weergave van de situatie op het gebied van het onderwijs en de voortgezette opleiding in de Lid-Staten van de Europese Unie, met behulp van officiële statistieken en door ondersteuning van  onderzoek op het gebied van de onderwijs- en opleidingsstatistiek. 2. Verdere ontwikkeling van de onderwijs- en opleidingsstatistieken van de Europese Unie voor alle onderwijs- en opleidingssectoren, rekening houdend met de behoeften op Europees en Lid-Staat-niveau en met de financiële mogelijkheden. 3. Verdere totstandbrenging van gemeenschappelijke enquête-instrumenten zoals de gemeenschappelijke vragenlijst van de UNESCO, de OESO en de EU over de algemeen vormende en de beroepsopleiding op gewone en vakscholen, alsmede de doelgerichte versterking  van deze instrumenten voor specifieke doelstellingen van de Europese Unie. 4. Bijdragen met het oog op de herziening van de  \"International Standard Classification of Education\" (ISCED) teneinde te komen tot een gelijkwaardige registratie van onderwijs en opleiding, sterkere aanpassing van de classificatie aan de specifieke  kenmerken van de nationale hoger-onderwijssystemen, alsmede tot het aanvullend in aanmerking nemen van voortgezet onderwijs en voortgezette opleiding. 5. Voortdurende afweging van de vraag welke van de gezamenlijk ontwikkelde onderwijsindicatoren verdere uitwerking in OESO-verband vereisen voor het voeren van het onderwijsbeleid in de Lid-Staten en op het niveau van de Europese Unie; ontwikkeling van  bijkomende, EU-specifieke onderwijsindicatoren waarmee kan worden bepaald in hoeverre de doelstellingen van het EU-Verdrag, bijvoorbeeld de bevordering van de mobiliteit en het onderzoek naar regionale verschillen, bereikt zijn. 6. Verdere ontwikkeling van een programma van statistische grondslagen voor de onderwijssector in de Europese Unie, alsmede doelgerichte versterking van dit basisprogramma, bijvoorbeeld via periodieke steekproeven en afzonderlijke onderzoeken met  betrekking tot prioritaire onderwerpen. Steekproeven om landen te vergelijken, lijken wenselijk voor informatie over: - de overgang van onderwijs en opleiding naar beroepsleven, opneming op de arbeidsmarkt en mobiliteit, alsmede het weer opnemen van onderwijs; - voortgezet onderwijs en voortgezette opleiding - de sociale en economische situatie van studenten en van deelnemers aan een voortgezette beroepsopleiding. 7. Analyse van de verschillende nationale structuren en classificatiesystemen voor onderwijsuitgaven en de financiering daarvan, waarbij speciale aandacht wordt geschonken aan directe en indirecte overdrachten. 8. Vooruitgang bij de bespoediging van de uitvoering van statistische enquêtes op onderwijsgebied en van de verwerking van statistische gegevens op onderwijsgebied in EU-verband. 9. Cooerdinatie van de ontwikkeling van netwerken met het oog op statistische enquêtes en informatie in het kader van de stimuleringsmaatregelen en de onderzoekprogramma's van de Europese Unie, evenals in de Lid-Staten. 10. Bevordering van de uitwisseling van ervaringen inzake het houden van statistische enquêtes en evaluaties, met name uitwisseling van ervaringen inzake longitudinale onderzoeken, alsmede bevordering van gemeenschappelijke ontwikkelingswerkzaamheden op  dit gebied; gebruik van de TES-programma's (TES = Training of European Statisticians) voor technische opleiding en voortgezette opleiding in onderwijs- en opleidingsstatistieken, en het ARION-programma voor reizen met instructief karakter op dit gebied. Gelet op het voorgaande verzoekt de Raad: - de Lid-Staten en hun statistische diensten bijzondere aandacht te besteden aan de noodzaak van samenwerking bij de verdere ontwikkeling van vergelijkende onderwijs- en opleidingsstatistieken in de Europese Unie en daarbuiten; - de Commissie om, met inachtneming van bovengenoemde prioriteiten en het vijfjarige Statistisch Programma, in nauwe samenwerking met de Lid-Staten vaart te zetten achter de ontwikkeling van de onderwijs- en opleidingsstatistiek; - de leidende functionarissen van de statistische diensten op het niveau van de Unie (EUROSTAT) en de Groep Onderwijsstatistiek om het noodzakelijke ontwikkelingswerk te bespoedigen ten einde te waarborgen dat er kwalitatief hoogstaande gegevens worden  verstrekt die vergelijkbaar en zo actueel mogelijk zijn, rekening houdende met de reeds beschikbare gegevensbestanden en instrumenten en met inachtneming van het beginsel van gedecentraliseerde gegevensvergaring. (1) Deze resolutie houdt verband met: - de Resolutie van de Raad en de Ministers van Onderwijs, in het kader van de Raad bijeen, van 25 november 1991 over onderzoek en statistieken op onderwijsgebied in de Europese Gemeenschap [PB nr. C 321 van 12. 12. 1991]; - de Beschikking van de Raad van de Europese Gemeenschappen betreffende het kaderprogramma van prioritaire maatregelen op het gebied van de statistische informatie (1993-1997) [PB nr. L 219 van 28. 8. 1993).",
  "source": "EUR LEX"
}