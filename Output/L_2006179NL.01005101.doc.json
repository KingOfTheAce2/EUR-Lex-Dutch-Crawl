{
  "url": "http://www.w3.org/1999/xhtml\">",
  "content": "L_2006179NL.01005101.xml 1.7.2006 NL Publicatieblad van de Europese Unie L 179/51 BESLUIT VAN DE RAAD van 27 juni 2006 tot wijziging van Besluit 2003/631/EG houdende vaststelling van maatregelen betreffende Liberia overeenkomstig artikel 96 van de ACS-EG-partnerschapsovereenkomst in bijzonder dringende gevallen (2006/450/EG) DE RAAD VAN DE EUROPESE UNIE, Gelet op het verdrag tot oprichting van de Europese Gemeenschap, en met name op artikel 300, lid 2, tweede alinea, Gelet op de ACS-EG-partnerschapsovereenkomst die op 23 juni 2000 ( 1 ) te Cotonou is ondertekend, (hierna „ACS-EG-partnerschapsovereenkomst” genoemd), Gezien het interne akkoord dat tussen de vertegenwoordigers van de regeringen van de lidstaten, in het kader van de Raad bijeengekomen, is bereikt met betrekking tot de te nemen maatregelen en de te volgen procedures ten behoeve van de tenuitvoerlegging van de ACS-EG-partnerschapsovereenkomst ( 2 ) , en met name artikel 3, Gezien het voorstel van de Commissie, Overwegende hetgeen volgt: (1) In Besluit 2002/274/EG van de Raad van 25 maart 2002 houdende afsluiting van de overlegprocedure met Liberia in het kader van de artikelen 96 en 97 van de ACS-EG-partnerschapsovereenkomst ( 3 ) is bepaald dat passende maatregelen uit hoofde van artikel 96, lid 2, onder c), en artikel 97, lid 3, van de ACS-EG-partnerschapsovereenkomst moeten worden goedgekeurd. (2) In Besluit 2003/631/EG van de Raad van 25 augustus 2003 houdende vaststelling van maatregelen betreffende Liberia overeenkomstig artikel 96 van de ACS-EG-partnerschapsovereenkomst in bijzonder dringende gevallen ( 4 ) is bepaald dat nieuwe passende maatregelen kunnen worden vastgesteld in de zin van artikel 96, lid 2, onder b) en c), van de ACS-EG-partnerschapsovereenkomst. (3) In Besluit 2005/16/EG van de Raad ( 5 ) , tot wijziging van Besluit 2003/631/EG, is bepaald dat de geldigheidsduur van de passende maatregelen tot 30 juni 2006 wordt verlengd. (4) De door de regering van Liberia onder uiterst moeilijke budgettaire omstandigheden genomen maatregelen geven blijk van haar vastbeslotenheid om de situatie overeenkomstig de beginselen van goed bestuur, eerbiediging van de mensenrechten en de rechtsstaat voortgang te doen vinden. (5) Derhalve is het wenselijk de uit hoofde van artikel 96 van de ACS-EG-partnerschapsovereenkomst genomen maatregelen in te trekken, BESLUIT: Artikel 1 De uit hoofde van artikel 96 van de ACS-EG-partnerschapsovereenkomst goedgekeurde passende maatregelen worden ingetrokken. Artikel 2 Op basis van artikel 8 van de ACS-EG-partnerschapsovereenkomst zal een intensieve politieke dialoog worden nagestreefd. De inhoud van deze politieke dialoog wordt nader omschreven in de brief aan de president van Liberia die in de bijlage is aangehecht. Artikel 3 Dit besluit treedt in werking op de dag van zijn goedkeuring. Artikel 4 Dit besluit wordt bekendgemaakt in het Publicatieblad van de Europese Unie . Gedaan te Luxemburg, 27 juni 2006. Voor de Raad De voorzitter J. PRÖLL ( 1 ) PB L 317 van 15.12.2000, blz. 3 . Overeenkomst herzien in de overeenkomst die op 25 juni 2005 te Luxemburg is ondertekend ( PB L 287 van 28.10.2005, blz. 4 ). ( 2 ) PB L 317 van 15.12.2000, blz. 376 . ( 3 ) PB L 96 van 13.4.2002, blz. 23 . ( 4 ) PB L 220 van 3.9.2003, blz. 3 . ( 5 ) PB L 8 van 12.1.2005, blz. 12 . BIJLAGE Brussel, … Z.E. mevrouw Ellen Johnson-Sirleaf President van Liberia Excellentie, Bij brief nr. SGS4/15736 van 23 december 2004 heeft de Europese Unie de regering van Liberia in kennis gesteld van haar voornemen de geldigheidsduur van de door de Raad op 25 augustus 2003 goedgekeurde passende maatregelen tot 30 juni 2006 te verlengen. In dat schrijven is nader aangegeven dat de maatregelen zouden worden ingetrokken na het aantreden van een democratisch verkozen en verantwoording afleggende president en regering. De Europese Unie stelt met voldoening vast dat de in oktober 2005 gekozen nieuwe regering de wens heeft geuit een democratische verandering tot stand te brengen en de werking van de openbare sector te hervormen. De Europese Unie verheugt zich er in het bijzonder over dat: — de verkiezingen voor een wetgevende vergadering en voor een president van oktober en november 2005 op vrije, doorzichtige en regelmatige wijze hebben plaatsgevonden; — de vrijheid van meningsuiting en de persvrijheid worden geëerbiedigd; — de regering de uitvoering van het programma van bijstand aan het beheer van de economie en aan goed bestuur (GEMAP) ondersteunt en daaraan actief deelneemt. Desalniettemin ondervindt de regering vertraging bij het nakomen van haar toezeggingen op het gebied van de mensenrechten en de rechtsstaat door de volgende moeilijkheden: — de Commissie mensenrechten wordt gereorganiseerd na de benoeming van nieuwe commissieleden door de nieuwe regering; — het aantal gevallen waarin vervolging is ingesteld tegen leden van de strijdkrachten die zich schuldig hebben gemaakt aan schendingen van de mensenrechten is nog zeer beperkt; — de nieuwe strijdkrachten zijn nog niet volledig operationeel; — het herstel van het gerechtelijk apparaat is nog niet voltooid; — de Commissie voor waarheidsvinding en verzoening zou in juni 2006 operationeel moeten zijn, maar het budget dat zij tot haar beschikking heeft gekregen is ontoereikend om haar verantwoordelijkheden ten volle op zich te nemen. Aanvullende vorderingen op het gebied van de mensenrechten en de rechtsstaat zijn derhalve onontbeerlijk. Gezien het voorafgaande is de Europese Unie van mening dat de regering van Liberia heeft laten zien vastberaden te zijn om de in Liberia heersende toestand te verbeteren. De Europese Unie wenst de regering van Liberia aan te moedigen op deze weg verder te gaan. Daarom dienen de uit hoofde van artikel 96 van de ACS-EG-partnerschapsovereenkomst goedgekeurde passende maatregelen te worden beëindigd. Op basis van artikel 8 van de ACS-EG-partnerschapsovereenkomst zal een versterkte en gestructureerde politieke dialoog worden opgezet met het oog op de voortzetting van een verdere verbetering van de eerbiediging van de mensenrechten, de democratie, de rechtsstaat en het goed bestuur. Deze politieke dialoog zal gericht zijn op: — het voortzetten van de bestrijding van corruptie en de tenuitvoerlegging van het GEMAP; — de vorderingen die worden gemaakt door de Commissie mensenrechten en de Commissie waarheidsvinding en verzoening; — de hervormingen van het gerechtelijk apparaat en de veiligheid; — het actief opvolgen van de resultaten van de externe audits van de semi-overheidsinstanties en de financiële instellingen van de regering; — het ondernemen van gerechtelijke stappen tegen degenen die betrokken waren bij de schending van de mensenrechten. De door de regering van Liberia aan te gane verbintenissen zullen door partijen in hun eerste bijeenkomst in het kader van de politieke dialoog van artikel 8 worden vastgesteld. Met de meeste hoogachting, Voor de Commissie Voor de Raad",
  "source": "EUR LEX"
}