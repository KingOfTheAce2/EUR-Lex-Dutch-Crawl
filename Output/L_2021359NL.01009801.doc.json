{
  "url": "http://www.w3.org/1999/xhtml\"><!--",
  "content": "L_2021359NL.01009801.xml 11.10.2021 NL Publicatieblad van de Europese Unie L 359/98 UITVOERINGSVERORDENING (EU) 2021/1785 VAN DE COMMISSIE van 8 oktober 2021 tot rectificatie van Uitvoeringsverordening (EU) 2020/600 wat betreft een afwijking van Uitvoeringsverordening (EU) 2016/1150 met betrekking tot wijzigingen van nationale steunprogramma’s in de wijnsector DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 54, punt a), Overwegende hetgeen volgt: (1) Bij Uitvoeringsverordening (EU) 2020/600 van de Commissie ( 2 ) werden onder andere in de wijnsector een aantal afwijkingen van de bestaande regels ingevoerd die erop waren gericht de marktdeelnemers in de wijnsector enige verlichting te bieden en hen te helpen de gevolgen van de COVID-19-pandemie het hoofd te bieden. Zij heeft de lidstaten met name in staat gesteld tijdelijk af te wijken van artikel 2, lid 1, van Uitvoeringsverordening (EU) 2016/1150 van de Commissie ( 3 ) om hun nationale steunprogramma’s in de wijnsector, wanneer dat ook maar nodig is, te wijzigen met betrekking tot de in artikel 45, lid 1, punt a), en de artikelen 46 tot en met 52 van Verordening (EU) nr. 1308/2013 bedoelde maatregelen. (2) Deze flexibiliteit was bedoeld om de lidstaten in staat te stellen snel te reageren op de uitzonderlijke omstandigheden als gevolg van de COVID-19-pandemie en om wijzigingen in hun nationale steunprogramma’s zo vroeg in te dienen als nodig wordt geacht. De onderliggende reden hiervoor was de noodzaak om de lidstaten in staat te stellen reeds bestaande maatregelen vaker aan te passen, maar ook om, zoals vermeld in overweging 6 van Uitvoeringsverordening (EU) 2020/600, onmiddellijk na de inwerkingtreding van die verordening verdere maatregelen in hun nationale steunprogramma’s op te nemen in plaats van de volgende termijn voor wijzigingen af te hoeven wachten. (3) Naast de maatregelen waarin is voorzien in artikel 45, lid 1, punt a), en de artikelen 46 tot en met 52 van Verordening (EU) nr. 1308/2013, kregen de lidstaten de mogelijkheid om in hun nationale steunprogramma’s ook de buitengewone tijdelijke maatregelen “distillatie van wijn in geval van een crisis” en “steun voor de crisisopslag van wijn” op te nemen, als bedoeld in respectievelijk de artikelen 3 en 4 van Gedelegeerde Verordening (EU) 2020/592 van de Commissie ( 4 ) . Door een onbedoelde omissie werden deze twee buitengewone maatregelen echter niet expliciet genoemd bij de in artikel 2, lid 1, van Uitvoeringsverordening (EU) 2020/600 genoemde maatregelen. (4) Uit artikel 3, lid 9, en artikel 4, lid 8, van Gedelegeerde Verordening (EU) 2020/592 blijkt dat artikel 2 van Uitvoeringsverordening (EU) 2016/1150 mutatis mutandis van toepassing is op de maatregelen “distillatie van wijn in geval van een crisis” en “steun voor de crisisopslag van wijn”. Met deze bepalingen wordt beoogd ervoor te zorgen dat de buitengewone maatregelen zo nauw mogelijk aansluiten bij de regels die van toepassing zijn op de maatregelen waarin Verordening (EU) nr. 1308/2013 voorziet. Artikel 2, lid 1, van Uitvoeringsverordening (EU) 2020/600 wijkt echter tijdelijk af van artikel 2, lid 1, van Uitvoeringsverordening (EU) 2016/1150 door de lidstaten in staat te stellen maatregelen in hun nationale steunprogramma’s op te nemen of te wijzigen wanneer dat ook maar nodig is. Om ervoor te zorgen dat de buitengewone maatregelen op dezelfde wijze worden uitgevoerd als alle andere bestaande steunmaatregelen, is artikel 2, lid 1, van Uitvoeringsverordening (EU) 2020/600 bijgevolg ook van toepassing op “distillatie van wijn in geval van een crisis” en “steun voor de crisisopslag van wijn”. Dit moet worden verduidelijkt door een expliciete verwijzing naar deze twee buitengewone maatregelen op te nemen. (5) Voorts moet worden benadrukt dat “distillatie van wijn in geval van een crisis” en “steun voor de crisisopslag van wijn” buiten het toepassingsgebied van artikel 2, lid 1, van Uitvoeringsverordening (EU) 2020/600 houden, zou hebben ingedruist tegen het doel zelf van deze maatregelen om de wijnmarkt in tijden van crisis dringende hulp te bieden. De lidstaten verhinderen in hun nationale steunprogramma’s specifiek voor deze twee maatregelen wijzigingen aan te brengen, terwijl dat voor elke andere maatregel wel is toegestaan, zou in strijd zijn geweest met het duidelijke oogmerk om de lidstaten in staat te stellen deze maatregelen zo snel en zo vaak als nodig te gebruiken. (6) Uitvoeringsverordening (EU) 2020/600 moet daarom dienovereenkomstig worden gewijzigd. (7) Om te voorkomen dat de lidstaten die in begrotingsjaar 2020 wijzigingen in hun nationale steunprogramma’s hebben aangebracht in verband met de in de artikelen 3 en 4 van Gedelegeerde Verordening (EU) 2020/592 vastgestelde buitengewone maatregelen, worden bestraft, moet deze verordening met terugwerkende kracht van toepassing zijn met ingang van de datum van inwerkingtreding van Uitvoeringsverordening (EU) 2020/600. (8) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Rectificatie van Uitvoeringsverordening (EU) 2020/600 In artikel 2 van Uitvoeringsverordening (EU) 2020/600 wordt lid 1 vervangen door: “1.   In afwijking van artikel 2, lid 1, van Uitvoeringsverordening (EU) 2016/1150 kunnen de lidstaten, met betrekking tot de in artikel 45, lid 1, punt a), en de artikelen 46 tot en met 52 van Verordening (EU) nr. 1308/2013 en in de artikelen 3 en 4 van Gedelegeerde Verordening (EU) 2020/592 van de Commissie ( *1 ) bedoelde maatregelen, wanneer dat ook maar nodig is in de loop van het begrotingsjaar 2020, maar uiterlijk op 15 oktober 2020, wijzigingen aanbrengen in hun nationale steunprogramma’s in de wijnsector als bedoeld in artikel 41, lid 5, van Verordening (EU) nr. 1308/2013. Artikel 2 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 4 mei 2020. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 oktober 2021. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Uitvoeringsverordening (EU) 2020/600 van de Commissie van 30 april 2020 tot afwijking van de Uitvoeringsverordeningen (EU) 2017/892, (EU) 2016/1150, (EU) nr. 615/2014, (EU) 2015/1368 en (EU) 2017/39 wat betreft bepaalde maatregelen voor de aanpak van de door de COVID-19-pandemie veroorzaakte crisis ( PB L 140 van 4.5.2020, blz. 40 ). ( 3 ) Uitvoeringsverordening (EU) 2016/1150 van de Commissie van 15 april 2016 tot vaststelling van uitvoeringsbepalingen voor Verordening (EU) nr. 1308/2013 van het Europees Parlement en de Raad, wat de nationale steunprogramma’s in de wijnsector betreft ( PB L 190 van 15.7.2016, blz. 23 ). ( 4 ) Gedelegeerde Verordening (EU) 2020/592 van de Commissie van 30 april 2020 inzake tijdelijke buitengewone maatregelen waarbij wordt afgeweken van enkele bepalingen van Verordening (EU) nr. 1308/2013 van het Europees Parlement en de Raad om de marktverstoring in de sector groenten en fruit en de wijnsector als gevolg van de COVID-19-pandemie en de daarmee samenhangende maatregelen te verhelpen ( PB L 140 van 4.5.2020, blz. 6 ).",
  "source": "EUR LEX"
}