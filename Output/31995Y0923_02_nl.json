{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995Y0923(02):NL:HTML\">",
  "content": "EUR-Lex - 31995Y0923(02) - NL Avis juridique important | 31995Y0923(02) Resolutie van de Raad van 4 april 1995 betreffende culturele samenwerking met de geassocieerde landen van Midden- en Oost-Europa Publicatieblad Nr. C 247 van 23/09/1995 blz. 0002 - 0003 RESOLUTIE VAN DE RAAD van 4 april  1995 betreffende culturele samenwerking met de geassocieerde landen van Midden- en  Oost-Europa (95/C  247/02) DE RAAD VAN DE EUROPESE UNIE, Overwegende dat in de Europa-Overeenkomsten een associatie tot stand gebracht is tussen de Europese  Gemeenschap en de Lid-Staten en de thans geassocieerde landen van Midden- en Oost-Europa, Polen,  Hongarije, de Tsjechische Republiek, de Slowaakse Republiek, Bulgarije en Roemenië (geassocieerde  LMOE's); Overwegende dat in de conclusies die zijn aangenomen tijdens de Europese Raden van Kopenhagen in  juni 1993 en van Essen in december 1994, staat dat het in de bedoeling ligt dat deze landen in de  toekomst lid zullen worden van de Europese Unie; Overwegende dat de deelname van de geassocieerde LMOE's aan de communautaire programma's die hun  belangstelling genieten van groot belang is voor hun integratie in de Unie en hun toekomstige  toetreding; Overwegende dat het bevorderen van culturele uitwisselingen en de opwaardering van het erfgoed in  Midden- en Oost-Europa voor geheel Europa van belang zijn; Overwegende dat het opzetten van een samenhangende, open en actieve audiovisuele markt van 600  miljoen potentiële consumenten voor de Unie van groot belang is, in overeenstemming met de  verwachtingen van de gesprekspartners van de Unie in de geassocieerde LMOE's; Overwegende dat de gestructureerde relaties met de geassocieerde LMOE's van toepassing moeten zijn  op alle kwesties van gemeenschappelijk belang, en dus ook op de culturele en de audiovisuele  sector; NEEMT AKTE VAN de deelname van de geassocieerde LMOE's aan bepaalde communautaire  acties op cultureel gebied (culturele manifestaties, erfgoed, boek en lezen) en aan projecten in  het kader van het door de geassocieerde landen reeds begonnen hervormingsproces; HERINNERT in dit verband aan het belang van zowel de bilaterale samenwerking op alle niveaus  (overheid en particulieren, nationaal, regionaal, lokaal) als van de - daaraan complementaire -  communautaire samenwerking met deze landen; ONDERSTREEPT in dit verband het belang van de uitwisseling van informatie en van het gebruik van de  resultaten van de vragenlijst, die betrekking hebben op de bilaterale en communautaire  samenwerkingsactiviteiten en -programma's; BEVESTIGT OPNIEUW dat hij belang hecht aan de openstelling van de communautaire programma's voor de  geassocieerde LMOE's in het vooruitzicht van hun toetreding; ONDERSTREEPT dat het Phare-programma een belangrijke rol zal spelen bij het opzetten van een  gunstig kader voor de aanpassing aan de markteconomie en dat het noodzakelijk is dat in dit verband  rekening wordt gehouden met het belang van de culturele en de audiovisuele industrieën, zulks op  grond van de door de partnerlanden gestelde prioriteiten; ONDERSTREEPT dat de Unie in de dialoog met elk van de geassocieerde LMOE's de culturele dimensie in  de samenwerking dient te versterken; STELT VAST dat de geassocieerde LMOE's belang hechten aan het opzetten van een samenwerking met  name rond drie hoofdlijnen: 1. het scheppen van een gunstig juridisch, administratief en beheerskader vor het opzetten van  culturele en audiovisuele activiteiten en uitwisselingen in deze landen; 2. het opzetten van efficiënte distributienetwerken in de sector van de culturele industrie,  bijvoorbeeld voor boeken, platen en films; 3. de instandhouding, de restauratie en de opwaardering van het erfgoed; VERZOEKT de Commissie om, als aanvulling op de specifieke activiteiten van de Lid-Staten, op basis  van een permanente dialoog met de geassocieerde LMOE's: - een passend belang te hechten aan de herstructurering van de culturele en audiovisuele industrie  en van de distributienetwerken van de geassocieerde LMOE's indien deze activiteiten door deze  landen als prioritair worden beschouwd, zodat de culturele dimensie van de door het PHARE-programma  gesteunde activiteiten op passende wijze wordt versterkt; - zo spoedig mogelijk en op basis van de associatie-overeenkomsten, rekening houdend met de  bestaande structuren, de concrete regels op te stellen voor de deelname van de geassocieerde LMOE's  aan de audiovisuele en culturele acties teneinde deze landen in de gelegenheid te stellen hiervan  optimaal profijt te trekken; - zich in deze context en in het kader van de bestaande programma's te beraden op mogelijke acties  die, rekening houdend met de drie bovengenoemde hoofdlijnen, beantwoorden aan de door de  partnerlanden gestelde prioriteiten; - de Raad en de Ministers van Cultuur te zijner tijd op de hoogte te stellen van de voorlopige  beleidslijnen en van de bevindingen van de Associatieraden met betrekking tot de financiële  deelneming van de geassocieerde LMOE's en van de Europese Unie aan de communautaire acties op  cultureel gebied; - in overleg met de EBRD en de EIB te bewerkstelligen dat men zich bezint op de financiële  technieken die in het kader van de bestaande structuren gebruikt kunnen worden voor de projecten op  het gebied van de financiering van de culturele industrie, met name voor de distributie in de  audiovisuele en in de boekensector, alsmede voor de opwaardering van het erfgoed, en hieromtrent  verslag uit te brengen aan de Raad; - tenslotte rekening te houden met de in deze resolutie opgenomen beginselen en overwegingen, met  name wanneer de Associatieraden de openstelling van de communautaire programma's zullen  behandelen.",
  "source": "EUR LEX"
}