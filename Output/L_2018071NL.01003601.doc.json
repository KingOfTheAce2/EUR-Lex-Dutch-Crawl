{
  "url": "http://www.w3.org/1999/xhtml\">",
  "content": "L_2018071NL.01003601.xml 14.3.2018 NL Publicatieblad van de Europese Unie L 71/36 UITVOERINGSVERORDENING (EU) 2018/396 VAN DE COMMISSIE van 13 maart 2018 tot wijziging van bijlage I bij Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder e), Overwegende hetgeen volgt: (1) Bij Verordening (EEG) nr. 2658/87 is een goederennomenclatuur vastgesteld (hierna „gecombineerde nomenclatuur” of „GN” genoemd), die in bijlage I bij die verordening is opgenomen. (2) In aanvullende aantekening 10 op hoofdstuk 22 van het tweede deel van de GN is bepaald dat voor de toepassing van de onderverdelingen 2206 00 31 en 2206 00 39 gegiste dranken, andere dan die aangeboden in flessen gesloten door middel van een champignonvormige stop, terwijl de afsluiting daarvan door draden, banden of anderszins is geborgd, met een overdruk van 1,5 bar of meer bij 20 °C, als „mousserend” worden aangemerkt. (3) In aanvullende aantekening 1 op hoofdstuk 22 van het tweede deel van de GN is bepaald dat voor de toepassing van onderverdeling 2204 10 als „mousserende wijn” wordt aangemerkt, wijn bewaard in gesloten verpakkingen, die bij een temperatuur van 20 °C een overdruk van 3 bar of meer vertoont. (4) In Richtlijn 92/83/EEG van de Raad ( 2 ) is bepaald dat „andere mousserende gegiste dranken”, die niet alleen onder de posten 2204 en 2205 vallen, maar ook worden ingedeeld onder GN-code 2206 00 91, zoals deze op het moment van vaststelling van de richtlijn van toepassing is (momenteel GN-codes 2206 00 31 en 2206 00 39), een overdruk van 3 bar of meer hebben. (5) Het kan niet wetenschappelijk of anderszins worden gerechtvaardigd dat er verschillende drempelwaarden met betrekking tot de overdruk voor mousserende gegiste dranken worden gehanteerd, ongeacht de indeling onder GN-codes 2204, 2205 of 2206. (6) Omwille van de rechtszekerheid moet in aanvullende aantekening 10 op hoofdstuk 22 van het tweede deel van de GN de bestaande drempelwaarde „van 1,5 bar of meer” worden vervangen door „van 3 bar of meer”. (7) Om in de gehele Unie consistentie en een uniforme interpretatie van de gecombineerde nomenclatuur met betrekking tot de definitie van „mousserende dranken” te garanderen, moet aanvullende aantekening 10 op hoofdstuk 22 van het tweede deel van de GN worden gewijzigd. (8) Verordening (EEG) nr. 2658/87 moet daarom dienovereenkomstig worden gewijzigd. (9) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 In hoofdstuk 22 van het tweede deel van de gecombineerde nomenclatuur, die is opgenomen in bijlage I bij Verordening (EEG) nr. 2658/87, wordt aanvullende aantekening 10 vervangen door: „— gegiste dranken, anders aangeboden, met een overdruk van 3 bar of meer bij 20 °C. ”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 maart 2018. Voor de Commissie De voorzitter Jean-Claude JUNCKER ( 1 ) PB L 256 van 7.9.1987, blz. 1 . ( 2 ) Richtlijn 92/83/EEG van de Raad van 19 oktober 1992 betreffende de harmonisatie van de structuur van de accijns op alcohol en alcoholhoudende dranken ( PB L 316 van 31.10.1992, blz. 21 ).",
  "source": "EUR LEX"
}