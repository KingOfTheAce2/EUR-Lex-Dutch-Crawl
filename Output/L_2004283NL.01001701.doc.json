{
  "url": "http://www.w3.org/1999/xhtml\">",
  "content": "L_2004283NL.01001701.xml 2.9.2004 NL Publicatieblad van de Europese Unie L 283/17 BESCHIKKING VAN DE COMMISSIE van 31 augustus 2004 waarbij aan de lidstaten toestemming wordt verleend om de geldigheidsduur van voorlopige toelatingen voor de nieuwe werkzame stoffen etoxazol en carvon te verlengen (Kennisgeving geschied onder nummer C(2004) 3136) (Voor de EER relevante tekst) (2004/627/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 8, lid 1, vierde alinea, Overwegende hetgeen volgt: (1) Overeenkomstig artikel 6, lid 2, van Richtlijn 91/414/EEG heeft Spanje in april 1998 van Sumitomo Chemical Agro Europe SA een aanvraag ontvangen voor de opname van de werkzame stof etoxazol in bijlage I bij Richtlijn 91/414/EEG. Bij Beschikking 1999/43/EG van de Commissie ( 2 ) is bevestigd dat het dossier volledig is, met andere woorden dat het geacht wordt in beginsel te voldoen aan de voorschriften inzake gegevens en informatie die zijn opgenomen in de bijlagen II en III bij de richtlijn. (2) In maart 1997 heeft Nederland van Luxan BV een aanvraag ontvangen betreffende carvon (vroegere naam: L 91105D). Bij Beschikking 1999/610/EG van de Commissie ( 3 ) is bevestigd dat het dossier volledig is, met andere woorden dat het geacht wordt in beginsel te voldoen aan de voorschriften inzake gegevens en informatie die zijn opgenomen in de bijlagen II en III bij de richtlijn. (3) De bevestiging dat beide dossiers volledig zijn, was nodig om deze grondig te kunnen onderzoeken en om de lidstaten de mogelijkheid te geven gewasbeschermingsmiddelen die de betrokken werkzame stoffen bevatten, voorlopig toe te laten voor een periode van ten hoogste drie jaar, met inachtneming van de voorwaarden van artikel 8, lid 1, van Richtlijn 91/414/EEG en met name de voorwaarde dat de werkzame stof en het gewasbeschermingsmiddel worden onderworpen aan een gedetailleerde evaluatie aan de hand van de voorschriften van de richtlijn. (4) De gevolgen van deze werkzame stoffen voor de volksgezondheid en het milieu zijn overeenkomstig artikel 6, leden 2 en 4, van Richtlijn 91/414/EEG geëvalueerd voor de door de respectieve aanvragers voorgestelde gebruiksdoeleinden. De als rapporteur optredende lidstaten hebben het ontwerp-evaluatieverslag over elk van deze stoffen bij de Commissie ingediend, namelijk op 12 oktober 2001 voor etoxazol en op 16 oktober 2000 voor carvon. (5) Na indiening van het ontwerp-evaluatieverslag door elk van de als rapporteur optredende lidstaten moest de aanvragers om aanvullende informatie worden gevraagd en moest elk van de als rapporteur optredende lidstaten deze informatie bestuderen en zijn evaluatie indienen. Daardoor is het onderzoek van de dossiers nog aan de gang en kan de evaluatie niet binnen de bij Richtlijn 91/414/EEG vastgestelde termijn worden afgerond. (6) Aangezien de evaluatie tot nu toe geen aanleiding geeft tot onmiddellijke bezorgdheid, moet aan de lidstaten toestemming worden gegeven om de voorlopige toelatingen die zijn verleend voor gewasbeschermingsmiddelen die de betrokken werkzame stoffen bevatten, overeenkomstig artikel 8 van Richtlijn 91/414/EEG voor een periode van 24 maanden te verlengen, zodat het onderzoek van de dossiers kan worden voortgezet. Verwacht wordt dat voor elk van de betrokken stoffen 24 maanden zullen volstaan om de evaluatie en de besluitvorming met betrekking tot de eventuele opname in bijlage I af te ronden. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De lidstaten mogen de geldigheidsduur van de voorlopige toelatingen voor gewasbeschermingsmiddelen die etoxazol en carvon bevatten, verlengen met ten hoogste 24 maanden te rekenen vanaf de datum van vaststelling van deze beschikking. Artikel 2 Deze beschikking is gericht tot de lidstaten. Gedaan te Brussel, 31 augustus 2004. Voor de Commissie David BYRNE Lid van de Commissie ( 1 ) PB L 230 van 19.8.1991, blz. 1 . Richtlijn laatstelijk gewijzigd bij Richtlijn 2004/71/EG van de Commissie ( PB L 127 van 29.4.2004, blz. 104 ). ( 2 ) PB L 14 van 19.1.1999, blz. 30 . ( 3 ) PB L 242 van 14.9.1999, blz. 29 .",
  "source": "EUR LEX"
}