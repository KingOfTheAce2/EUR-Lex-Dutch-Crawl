{
  "url": "http://www.w3.org/1999/xhtml\">",
  "content": "L_2019258NL.01000801.xml 9.10.2019 NL Publicatieblad van de Europese Unie L 258/8 UITVOERINGSVERORDENING (EU) 2019/1683 VAN DE COMMISSIE van 2 oktober 2019 tot goedkeuring van een niet-minimale wijziging van het productdossier van een naam die is opgenomen in het register van beschermde oorsprongsbenamingen en beschermde geografische aanduidingen (“Crème d’Isigny” (BOB)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 52, lid 2, Overwegende hetgeen volgt: (1) Overeenkomstig artikel 53, lid 1, eerste alinea, van Verordening (EU) nr. 1151/2012 heeft de Commissie zich gebogen over de aanvraag van Frankrijk tot goedkeuring van een wijziging van het productdossier van de beschermde oorsprongsbenaming “Crème d’Isigny”, die bij Verordening (EG) nr. 1107/96 van de Commissie is geregistreerd ( 2 ) . Die wijziging bestaat er onder meer in dat de naam “Crème d'Isigny” wordt gewijzigd in “Crème d'Isigny”/”Crème fraîche d'Isigny”. (2) Bij brief van 16 oktober 2017 hebben de Franse autoriteiten aan de Commissie bekendgemaakt dat krachtens artikel 15, lid 4, van Verordening (EU) nr. 1151/2012 aan tien op hun grondgebied gevestigde marktdeelnemers die aan de voorwaarden van dat artikel voldoen, een overgangsperiode, die op 31 december 2022 verstrijkt, is toegestaan overeenkomstig het besluit van 12 september 2017 tot wijziging van het productdossier van de beschermde oorsprongsbenamingen “Beurre d'Isigny” en “Crème d'Isigny”, dat op 20 september 2017 in het Publicatieblad van de Franse Republiek is bekendgemaakt. Bij brief van 26 september 2018 hebben dezelfde autoriteiten de tekst van een nieuw besluit van 30 augustus 2018 tot wijziging van het besluit van 12 september 2017 meegedeeld, met inbegrip van de namen van de genoemde marktdeelnemers. In het kader van de nationale bezwaarprocedure hadden die marktdeelnemers, die “Crème d’Isigny” ononderbroken gedurende ten minste vijf jaar vóór de indiening van de aanvraag legaal in de handel hadden gebracht, bezwaar aangetekend. Zes marktdeelnemers maakten bezwaar tegen de volgende bepaling: “Elke lacterende koe beschikt over ten minste 35 are grasland (natuurlijk, tijdelijk of eenjarig) waarvan ten minste 20 are wordt begraasd, of waarvan ten minste 10 are wordt begraasd op voorwaarde dat er extra gras wordt gevoerd”. De betrokken marktdeelnemers zijn: le GAEC des normandes (SIRET: 38531072700016), le GAEC des Quesnel (SIRET: 41022988100011), le GAEC du chalet (SIRET: 34005162200017), le GAEC de la cour des mares (SIRET: 34897314000026), le GAEC du hameau (SIRET: 38259121200016) en le GAEC du petit flot (SIRET: 43783781800016). Twee marktdeelnemers maakten bezwaar tegen de volgende bepaling: “Tijdens de minstens zeven maanden durende weideperiode bestaat het voederrantsoen voor gemiddeld minstens 40 % (uitgedrukt in droge stof) uit vers of geconserveerd gras”. De betrokken marktdeelnemers zijn: l’EARL des clôtures (SIRET: 51075733900013) en le GAEC du Clos Roset (SIRET: 48310227300016). Twee marktdeelnemers maakten bezwaar tegen de volgende bepaling: “In het dagelijkse voederrantsoen mag de verhouding (gras in verse of geconserveerde vorm) gedurende de rest van het jaar (periode zonder beweiding) niet minder dan 20 %, uitgedrukt in droge stof, bedragen.” De betrokken marktdeelnemers zijn: le GAEC de la Ronchette (SIRET: 49754563200018) en le GAEC du Village Culot. (3) Aangezien de betrokken wijziging niet minimaal is in de zin van artikel 53, lid 2, van Verordening (EU) nr. 1151/2012, heeft de Commissie de wijzigingsaanvraag overeenkomstig artikel 50, lid 2, onder a), van die verordening bekendgemaakt in het Publicatieblad van de Europese Unie ( 3 ) . (4) Aangezien de Commissie geen enkel bezwaar overeenkomstig artikel 51 van Verordening (EU) nr. 1151/2012 heeft ontvangen, moet de wijziging van het productdossier worden goedgekeurd, HEEFT DE VOLGENDE VERORDENING VASTGESTELD: Artikel 1 De in het Publicatieblad van de Europese Unie bekendgemaakte wijziging van het productdossier met betrekking tot de naam “Crème d’Isigny” (BOB) wordt goedgekeurd. Artikel 2 De krachtens artikel 1 verleende bescherming is onderworpen aan de overgangsperiode die Frankrijk krachtens artikel 15, lid 4, van Verordening (EU) nr. 1151/2012 toekent aan marktdeelnemers die aan de voorwaarden van dat artikel voldoen, overeenkomstig de besluiten van 12 september 2017 en 30 augustus 2018 tot wijziging van het productdossier voor de beschermde oorsprongsbenamingen “Beurre d'Isigny” en “Crème d'Isigny”, die respectievelijk op 20 september 2017 en 6 september 2018 zijn bekendgemaakt in het Publicatieblad van de Franse Republiek. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 oktober 2019. Voor de Commissie, namens de voorzitter, Phil HOGAN Lid van de Commissie ( 1 ) PB L 343 van 14.12.2012, blz. 1 . ( 2 ) Verordening (EG) nr. 1107/96 van de Commissie van 12 juni 1996 betreffende de registratie van de geografische aanduidingen en oorsprongsbenamingen in het kader van de procedure van artikel 17 van Verordening (EEG) nr. 2081/92 van de Raad. ( PB L 148 van 21.6.1996, blz. 1 ). ( 3 ) PB C 176 van 22.5.2019, blz. 7 .",
  "source": "EUR LEX"
}