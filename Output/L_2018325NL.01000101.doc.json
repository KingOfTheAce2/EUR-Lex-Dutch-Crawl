{
  "url": "http://www.w3.org/1999/xhtml\">",
  "content": "L_2018325NL.01000101.xml 20.12.2018 NL Publicatieblad van de Europese Unie L 325/1 BESLUIT (EU) 2018/2024 VAN DE RAAD van 22 mei 2018 betreffende de ondertekening, namens de Europese Unie en haar lidstaten, en de voorlopige toepassing van het derde aanvullend protocol bij de Overeenkomst inzake economisch partnerschap, politieke coördinatie en samenwerking tussen de Europese Gemeenschap en haar lidstaten, enerzijds, en de Verenigde Mexicaanse Staten, anderzijds, om rekening te houden met de toetreding van de Republiek Kroatië tot de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, artikel 100, lid 2, artikel 207, en artikel 211, in samenhang met artikel 218, lid 5, Gezien de Akte van toetreding van de Republiek Kroatië, en met name artikel 6, lid 2, Gezien het voorstel van de Europese Commissie, Overwegende hetgeen volgt: (1) De Overeenkomst inzake economisch partnerschap, politieke coördinatie en samenwerking tussen de Europese Gemeenschap en haar lidstaten, enerzijds, en de Verenigde Mexicaanse Staten, anderzijds (hierna de „algemene overeenkomst” genoemd) ( 1 ) , die op 8 december 1997 werd ondertekend, is op 1 oktober 2000 in werking getreden. (2) Overeenkomstig artikel 6, lid 2, van de Akte van toetreding van de Republiek Kroatië, dient over de toetreding van tot de algemene overeenkomst overeenstemming te worden bereikt door middel van een protocol bij de algemene overeenkomst dat wordt gesloten tussen de Raad, handelend met eenparigheid van stemmen namens de lidstaten, en de Verenigde Mexicaanse Staten. (3) Op 14 september 2012 heeft de Raad de Commissie gemachtigd om met de Verenigde Mexicaanse Staten onderhandelingen te openen met het oog op de sluiting van het derde aanvullende protocol bij de algemene overeenkomst om rekening te houden met de toetreding van de Republiek Kroatië tot de Europese Unie (het „Protocol”). De onderhandelingen zijn succesvol afgerond. (4) In artikel 5, lid 3, van het protocol wordt voorzien in de voorlopige toepassing van het protocol vóór de inwerkingtreding ervan. (5) Het protocol moet worden ondertekend en voorlopig worden toegepast, in afwachting van de voltooiing van de voor de inwerkingtreding ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening namens de Europese Unie en haar lidstaten van het derde aanvullende protocol bij de Overeenkomst inzake economisch partnerschap, politieke coördinatie en samenwerking tussen de Europese Gemeenschap en haar lidstaten, enerzijds, en de Verenigde Mexicaanse Staten, anderzijds, om rekening te houden met de toetreding van de Republiek Kroatië tot de Europese Unie, onder voorbehoud van de sluiting van dat protocol. De tekst van het protocol is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) het protocol namens de Unie en haar lidstaten te ondertekenen. Artikel 3 Het protocol wordt overeenkomstig artikel 5, lid 3, ervan voorlopig toegepast, in afwachting van de voltooiing van de voor de inwerkingtreding ervan vereiste procedures. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 22 mei 2018. Voor de Raad De voorzitter E. KARANIKOLOV ( 1 ) PB L 276 van 28.10.2000, blz. 45 .",
  "source": "EUR LEX"
}