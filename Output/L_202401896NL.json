{
  "url": "http://www.w3.org/1999/xhtml\"><!--",
  "content": "L_202401896NL.000101.fmx.xml Publicatieblad van de Europese Unie NL L-serie 2024/1896 12.7.2024 UITVOERINGSVERORDENING (EU) 2024/1896 VAN DE COMMISSIE van 11 juli 2024 tot instelling van een voorlopig antidumpingrecht op bepaald polyvinylchloride (“pvc”) van oorsprong uit Egypte en de Verenigde Staten van Amerika DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (de “basisverordening”), en met name artikel 7, Na raadpleging van de lidstaten, Overwegende hetgeen volgt: 1.   WERKWIJZE 1.1. Inleiding (1) Op 15 november 2023 heeft de Europese Commissie (“de Commissie”) op grond van artikel 5 van de basisverordening een antidumpingonderzoek geopend met betrekking tot de invoer van polyvinylchloride (“pvc”) van oorsprong uit Egypte en de Verenigde staten van Amerika (“de VS”) (“de betrokken landen”). Zij heeft daartoe een bericht van inleiding gepubliceerd in het Publicatieblad van de Europese Unie ( 2 ) (“het bericht van inleiding”). (2) De Commissie heeft het onderzoek geopend naar aanleiding van een klacht die op 2 oktober 2023 was ingediend door het “Polyvinyl Chloride Trade Committee” (“Handelscomité polyvinylchloride”) (“de klagers”). De klacht werd ingediend namens de bedrijfstak van de Unie voor pvc in de zin van artikel 5, lid 4, van de basisverordening. Het bij de klacht gevoegde bewijsmateriaal over dumping en de aanmerkelijke schade als gevolg daarvan werd voldoende geacht om een onderzoek te openen. 1.2. Registratie (3) Overeenkomstig artikel 14, lid 5 bis, van de basisverordening moet de Commissie de invoer waarop een antidumpingonderzoek betrekking heeft gedurende de periode van voorafgaande kennisgeving registreren, tenzij zij over voldoende bewijs in de zin van artikel 5 beschikt waaruit blijkt dat niet is voldaan aan de voorschriften van artikel 10, lid 4, punt c) of punt d). (4) De klagers hebben niet om registratie verzocht en de Commissie heeft vastgesteld dat niet is voldaan aan de voorschriften van artikel 10, lid 4, punt d), van de basisverordening. Naast de invoer die in het onderzoektijdvak (“OT”, zie overweging 32) schade heeft veroorzaakt, is er daarna geen aanzienlijke verdere toename van de invoer vastgesteld. (5) Om de in punt 4.4.1 genoemde redenen heeft de Commissie besloten de invoer uit de betrokken landen te cumuleren voor de in de bovenstaande overwegingen beschreven analyse. Uit een analyse van de gegevens die zijn ontleend aan de Comext-statistieken (Eurostat) en de gegevens die zijn verstrekt door de medewerkende producenten-exporteurs in de betrokken landen, is gebleken dat het cumulatieve invoervolume uit de betrokken landen in de eerste drie volledige maanden (d.w.z. december 2023 tot en met februari 2024) na de opening van het onderzoek met 41 % is afgenomen ten opzichte van dezelfde maanden in het onderzoektijdvak. Evenzo bedroeg de gemiddelde maandelijkse invoer uit de betrokken landen tijdens de eerste drie maanden na de opening van het onderzoek 19 148 ton, in vergelijking met een gemiddelde maandelijkse invoer van 27 450 ton tijdens het onderzoektijdvak. Derhalve heeft de Commissie de invoer van pvc niet onderworpen aan registratie uit hoofde van artikel 14, lid 5 bis, van de basisverordening gedurende de periode van voorafgaande kennisgeving. 1.3. Belanghebbenden (6) In het bericht van inleiding werden de belanghebbenden uitgenodigd om met de Commissie contact op te nemen om aan het onderzoek mee te werken. Daarnaast heeft de Commissie de klagers, andere haar bekende producenten in de Unie, de haar bekende producenten-exporteurs, de autoriteiten van Egypte en de Verenigde Staten van Amerika (“de VS”), de haar bekende importeurs, leveranciers en gebruikers, alsmede de haar bekende handelaren specifiek in kennis gesteld van de opening van het onderzoek en hen uitgenodigd daaraan mee te werken. (7) De belanghebbenden zijn in de gelegenheid gesteld om opmerkingen te maken over de opening van het onderzoek en een hoorzitting met de Commissie en/of de raadadviseur-auditeur in handelsprocedures aan te vragen. 1.4. Steekproef (8) In het bericht van inleiding heeft de Commissie verklaard dat zij mogelijk een steekproef van de belanghebbenden zou samenstellen overeenkomstig artikel 17 van de basisverordening. 1.4.1. Steekproef van producenten in de Unie (9) In het bericht van inleiding heeft de Commissie verklaard dat zij een voorlopige steekproef van producenten in de Unie had samengesteld. Bij het samenstellen van de steekproef ging de Commissie uit van het productie- en verkoopvolume. Deze steekproef bestond uit drie producenten in de Unie. De in de steekproef opgenomen producenten in de Unie vertegenwoordigden 25 % van het geschatte productievolume en 26 % van het geschatte verkoopvolume van het soortgelijk product in de Unie. De Commissie heeft de belanghebbenden om opmerkingen over de voorlopige steekproef verzocht. De Commissie heeft geen opmerkingen ontvangen en de voorlopige steekproef werd bevestigd. De steekproef is representatief voor de bedrijfstak van de Unie. 1.4.2. Steekproef van importeurs (10) Geen enkele niet-verbonden importeur heeft de gevraagde informatie verstrekt of ermee ingestemd om in de steekproef te worden opgenomen. De Commissie heeft derhalve geen steekproef van importeurs samengesteld. 1.4.3. Steekproef van producenten-exporteurs in Egypte (11) Om vast te stellen of een steekproef noodzakelijk was en, zo ja, om deze samen te stellen, heeft de Commissie alle producenten-exporteurs in Egypte verzocht de in het bericht van inleiding vermelde informatie te verstrekken. Daarnaast heeft zij de missie van de Arabische Republiek Egypte bij de Europese Unie verzocht mogelijke andere producenten-exporteurs die geïnteresseerd zouden kunnen zijn in medewerking aan het onderzoek, op te sporen en/of contact met hen op te nemen. (12) Slechts één producent-exporteur in Egypte, TCI Sanmar Chemicals S.A.E. (“TCI Sanmar”), heeft de gevraagde informatie verstrekt en ermee ingestemd in de steekproef te worden opgenomen. De Commissie heeft dienovereenkomstig besloten dat een steekproef niet noodzakelijk was. (13) Op 7 december 2023, oftewel 15 dagen na het verstrijken van de termijn voor het verstrekken van informatie ten behoeve van de steekproef, meldde zich een tweede Egyptische producent-exporteur, Egyptian Petrochemical Company (“EPC”), met het verzoek aan de Commissie om als belanghebbende deel te mogen nemen aan de procedure. Aangezien de Commissie van oordeel was dat deelname door een tweede producent-exporteur de tijdige afronding van het onderzoek waarschijnlijk niet in de weg zou staan, heeft zij positief op het verzoek van EPC gereageerd. 1.4.4. Steekproef van producenten-exporteurs in de Verenigde Staten van Amerika (14) Om te beslissen of een steekproef noodzakelijk was en, zo ja, deze samen te stellen, heeft de Commissie alle producenten-exporteurs in de Verenigde Staten van Amerika verzocht de in het bericht van inleiding gevraagde informatie te verstrekken. Daarnaast heeft zij de missie van de Verenigde Staten van Amerika bij de Europese Unie verzocht mogelijke andere producenten-exporteurs die geïnteresseerd zouden kunnen zijn in medewerking aan het onderzoek, op te sporen en/of contact met hen op te nemen. (15) Vier producenten-exporteurs uit de Verenigde Staten van Amerika hebben de gevraagde informatie verstrekt en stemden in met opneming in de steekproef. Overeenkomstig artikel 17, lid 1, van de basisverordening heeft de Commissie een steekproef van twee producenten-exporteurs samengesteld op basis van het grootste representatieve uitvoervolume naar de Unie dat binnen de beschikbare tijd redelijkerwijs kon worden onderzocht. Overeenkomstig artikel 17, lid 2, van de basisverordening zijn alle bekende betrokken producenten-exporteurs en de autoriteiten van het betrokken land geraadpleegd over de samenstelling van de steekproef. Er zijn geen opmerkingen ontvangen over de samenstelling van de steekproef. 1.5. Individueel onderzoek (16) De twee niet in de steekproef opgenomen medewerkende producenten-exporteurs in de Verenigde Staten van Amerika gaven aan voornemens te zijn om een individueel onderzoek te verzoeken overeenkomstig artikel 17, lid 3, van de basisverordening. Geen van deze producenten-exporteurs heeft de vragenlijst echter beantwoord en een daadwerkelijk verzoek ingediend. 1.6. Opmerkingen over de opening van het onderzoek (17) De Commissie heeft van belanghebbenden een aantal opmerkingen ontvangen over de opening van het onderzoek, alsook reacties op opmerkingen van andere belanghebbenden. (18) Na de opening van het onderzoek werden opmerkingen ontvangen van de Egyptische overheid, de Egyptische producent TCI Sanmar, de Amerikaanse producenten Oxy Vinyls, LP en Westlake Corporation (“Westlake”), een niet in de steekproef opgenomen producent in de Unie, Ercros, en twee gebruikers, Rehau en Foamalite Ltd (“Foamalite”). De klagers hebben daarnaast opmerkingen ingediend ter weerlegging van de opmerkingen van de belanghebbenden. (19) De Egyptische overheid en TCI Sanmar voerden aan dat de klagers geen billijke vergelijking tussen de uitvoerprijs en de normale waarde hadden verstrekt en dat de klacht niet voldoende bewijs van dumping bevatte. (20) De Commissie was het hier niet mee eens. Met betrekking tot dumping was de Commissie van oordeel dat de klacht voldoende relevant bewijs van dumping bevatte voor het openen van haar onderzoek, aangezien voorlopig bewijsmateriaal wees op een dumpingmarge van 45,2 % voor Egypte en van tussen de 40,6 % en 59,4 % voor de VS. Meer in het bijzonder hadden de klagers de uitvoerprijs gebaseerd op redelijkerwijs beschikbare informatie, zoals de gemiddelde cif-prijs volgens Eurostat voor invoer vanuit Egypte naar de Unie, op basis van redelijke schattingen gecorrigeerd tot het niveau af fabriek. Daarnaast werd de normale waarde door de klagers vastgesteld op basis van de lokale prijzen zoals gerapporteerd in ChemOrbis, een systeem voor markttoezicht dat in lokale prijsindexen voor Egypte voorziet. Dit argument werd derhalve afgewezen. (21) De Egyptische overheid, Oxy Vinyls, LP, TCI Sanmar en Westlake plaatsten vraagtekens bij de in de klacht vervatte schadeanalyse, in de zin dat de uit Egypte en de VS afkomstige producten niet in nadelige hoeveelheden of tegen nadelige prijzen in de Unie werden ingevoerd en de bedrijfstak van de Unie gezond was en er goed voorstond. Deze partijen waren ook van mening dat de zorgen over een risico van dreigende schade ongegrond waren. (22) De klacht betrof de ontwikkeling van de invoer uit de betrokken landen in termen van hoeveelheden en prijzen. In de basisverordening is bepaald dat de schadeanalyse gebaseerd moet zijn op zowel het absolute niveau als de ontwikkeling van het marktaandeel en de prijzen gedurende de beoordelingsperiode. De Commissie was van oordeel dat de bedrijfstak van de Unie in het begin van de beoordelingsperiode weliswaar mogelijk gezond was, maar dat in de klacht argumenten zijn aangevoerd die onderbouwen waarom de situatie vanaf eind 2022 verslechterde, en dat er niet voldoende bewijs is geleverd om de argumenten ter onderbouwing van een risico van dreigende schade te weerleggen, met name gezien de structurele overcapaciteit van de exporteurs in de betrokken landen. (23) De Egyptische overheid, Oxy Vinyls, LP en TCI Sanmar voerden aan dat het oorzakelijk verband niet was aangetoond en dat er mogelijk andere oorzaken aan de schade ten grondslag lagen. De partijen noemden onder meer energiekosten, overmacht, niet-onderworpen invoer uit Mexico en Noorwegen, inflatie en de uitvoerprestaties van de bedrijfstak van de Unie. Rehau en Foamalite voerden aan dat producenten in de Unie mogelijk verantwoordelijk waren voor hun eigen schade als gevolg van de aangifte van overmacht waardoor de levering van het product aan gebruikers in de Unie onder de gecontracteerde volumes werd beperkt en die ertoe hebben geleid dat de getroffen gebruikers andere bronnen van pvc buiten de Unie hebben gezocht. (24) Ercros voerde aan dat het oorzakelijk verband was aangetoond en benadrukte dat de neerwaartse druk op de prijzen die de markt en de bedrijfstak van de Unie trof, grotendeels en zonder enige twijfel werd veroorzaakt door de prijzen van pvc uit Egypte en de VS, waarmee 2021 als keerpunt werd aangeduid. (25) De Commissie was van oordeel dat de klacht voldoende elementen bevatte om het oorzakelijk verband in dat stadium te beoordelen en dat er geen materieel bewijsmateriaal was verstrekt om de argumentatie in de klacht te weerleggen. (26) Oxy Vinyls, LP voerde aan dat producenten in de Unie met hogere kosten te maken hebben als gevolg van de hoge kosten van naleving in verband met de talrijke milieugerelateerde en maatschappelijke voorschriften in de Unie. (27) De Commissie was van mening dat deze bewering enige waarde zou kunnen hebben als de schade in de gehele betrokken periode werd vastgesteld, maar de argumenten gaven geen verklaring voor het plotselinge ontstaan van schade tijdens het onderzoektijdvak, toen de vermeende invoer met dumping toenam. (28) Oxy Vinyls, LP en Westlake voerden aan dat de klagers niet hebben aangetoond waarom de winstmarge voor de berekening van het prijsbederf 15 % zou moeten bedragen. Ercros voerde van haar kant aan dat voor een gezonde pvc-bedrijfstak van de Unie een winstmarge van 15 % nodig is. Hoewel de klagers, ondersteund door Ercros, betoogden dat een winstmarge van 15 % een normale winstmarge voor de chemische sector was, heeft de Commissie van andere partijen geen bewijsmateriaal ontvangen over een redelijke winstmarge die op middellange termijn kan worden verwacht in een cyclische industrie zoals pvc. Dezelfde Amerikaanse exporteurs voerden ook aan dat de inleiding van de procedure mogelijk onjuist was omdat de klagers ten onrechte de ebitda hebben gebruikt in plaats van de winstmarge. De Commissie merkte op dat de winstmarge van 15 % in de berekeningen werd gebruikt en dat in de klacht slechts werd vermeld dat dit hetzelfde percentage was als het streefpercentage van ebitda voor de klagers. De Commissie was van mening dat uit de vergelijking tussen de verschillende ratio’s in de klacht niet kan worden afgeleid dat de klagers ten onrechte de ebitda hebben gebruikt in plaats van de winstmarge ( 3 ) . (29) Foamalite klaagde over de mogelijke gevolgen voor haar concurrentievermogen indien de Commissie antidumpingrechten zou opleggen, aangezien zij concurreert met een in Noord-Ierland gevestigde entiteit die deze niet zou moeten betalen bij haar invoer uit de VS. De Commissie heeft vastgesteld dat het Verenigd Koninkrijk op 8 januari 2024 een antidumpingonderzoek naar S-PVC uit de VS heeft geopend en heeft het argument afgewezen. 1.7. Antwoorden op de vragenlijsten en controlebezoeken (30) De Commissie heeft vragenlijsten gestuurd naar de in de steekproef opgenomen producenten in de Unie, de twee Egyptische producenten-exporteurs die zich hadden gemeld, en de in de steekproef opgenomen producenten-exporteurs in de VS. In het bericht van inleiding heeft de Commissie een vragenlijst gepubliceerd voor importeurs en gebruikers. Er werden ook vragenlijsten ter beschikking gesteld aan niet-verbonden handelaren buiten de Unie (zie de overwegingen 48 en 73). Deze vragenlijsten werden op de dag van de inleiding online beschikbaar ( 4 ) gesteld. (31) De Commissie heeft alle gegevens die zij voor de voorlopige vaststelling van dumping, daardoor veroorzaakte schade en het belang van de Unie nodig achtte, verzameld en gecontroleerd. Krachtens artikel 16 van de basisverordening zijn controlebezoeken ter plaatse verricht bij de volgende onderneming: Producenten in de Unie — INOVYN Manufacturing Belgium SA, Evere, België — Shin-Etsu PVC BV, Hilversum, Nederland — Vynova Belgium NV, Tessenderlo, België ( 5 ) Producenten-exporteurs in Egypte — TCI Sanmar Chemicals S.A.E., Port Said — Egyptian Petrochemical Company, Alexandrië Producenten-exporteurs in de Verenigde Staten van Amerika — Formosa Plastics Corporation, Livingston, Essex, New Jersey — Westlake Chemicals, Houston, Texas Niet-verbonden handelaar — Tricon Dry Chemicals, LLC, Houston, Texas 1.8. Onderzoektijdvak en beoordelingsperiode (32) Het onderzoek naar de dumping en de schade had betrekking op de periode van 1 oktober 2022 tot en met 30 september 2023 (“het onderzoektijdvak”). Het onderzoek naar ontwikkelingen die relevant zijn voor de schadebeoordeling had betrekking op de periode van 1 januari 2020 tot het einde van het onderzoektijdvak (“de beoordelingsperiode”). 2.   ONDERZOCHT PRODUCT, BETROKKEN PRODUCT EN SOORTGELIJK PRODUCT 2.1. Onderzocht product (33) Het onderzochte product is de suspensie polyvinylchloride (“S-PVC”), die niet met andere stoffen is vermengd. Het betrokken product omvat uitsluitend S-PVC en geen emulsiepolyvinylchloride (“E-PVC”) (“het onderzochte product”). (34) Pvc is een door de mens vervaardigd thermoplastisch polymeer. De primaire grondstof die bij de productie van pvc-harsen wordt gebruikt, is vinylchloride-monomeer (VCM), dat wordt geproduceerd door de reactie van ethyleen en chloor om ethyleendichloride (EDC) te produceren en vervolgens door thermisch kraken in VCM wordt omgezet. S-PVC wordt geproduceerd met behulp van suspensietechnologie. (35) Pvc in zijn suspensievorm (S-PVC) is een industrieel product dat in een breed scala van toepassingen wordt gebruikt, bijvoorbeeld bij de vervaardiging van buizen en hulpstukken, films en foliën, spuitgieten en blaasgieten. 2.2. Betrokken product (36) Het betrokken product is het onderzochte product, momenteel ingedeeld onder GN-code ex 3904 10 00 (Taric-codes 3904100015 en 3904100080), van oorsprong uit Egypte en de Verenigde staten van Amerika (“de VS”) (“de betrokken landen”) (“het betrokken product”). 2.3. Soortgelijk product (37) Uit het onderzoek is gebleken dat de volgende producten dezelfde fysische, chemische en technische basiseigenschappen hebben en voor dezelfde basisdoeleinden worden gebruikt: — het betrokken product bij uitvoer naar de Unie; — het onderzochte product dat in de betrokken landen wordt vervaardigd en daar op de binnenlandse markt wordt verkocht, en — het onderzochte product dat in de Unie door de bedrijfstak van de Unie wordt vervaardigd en aldaar wordt verkocht. (38) De Commissie heeft in dit stadium beslist dat die producten derhalve soortgelijke producten zijn in de zin van artikel 1, lid 4, van de basisverordening. 3.   DUMPING 3.1. Egypte 3.1.1. Medewerking van producenten-exporteurs (39) Zoals uiteengezet in de overwegingen 12 en 13 hebben twee Egyptische producenten-exporteurs, TCI Sanmar en EPC, zich in het onderzoek gemeld en de vragenlijst beantwoord. EPC diende een onvolledig antwoord op de vragenlijst in, waarbij essentiële onderdelen ontbraken. Daarom heeft de Commissie EPC bij brief van 16 januari 2024 in kennis gesteld van haar voornemen artikel 18 toe te passen en haar bevindingen te baseren op de beschikbare gegevens voor de ontbrekende informatie. In dezelfde brief heeft zij de EPC verzocht de ontbrekende informatie te verstrekken. EPC heeft dit echter niet gedaan, ook nadat de Commissie haar verzoek op 6 februari 2024 had herhaald. (40) Tijdens de controle ter plaatse bij EPC, die plaatsvond van 3 tot en met 6 maart 2024, stuitte de Commissie op aanvullende elementen die hebben geleid tot de toepassing van artikel 18, lid 1, van de basisverordening. (41) Aangezien EPC had verzuimd de informatie aan te leveren die nodig was voor het beoordelen van binnenlandse prijzen, uitvoerprijzen en productiekosten, en in overeenstemming met artikel 18, lid 4, van de basisverordening, is EPC per brief van 12 april 2024 in kennis gesteld van het voornemen van de Commissie om de verstrekte informatie buiten beschouwing te laten, en kreeg zij de gelegenheid nadere toelichtingen te verstrekken. Omwille van de vertrouwelijkheid werden de onderliggende details uitsluitend toegezonden aan EPC. (42) Op 17 april 2024 heeft EPC bezwaar gemaakt tegen de toepassing van artikel 18. EPC voerde aan dat zij tot 12 december 2023 niet op de hoogte was van de antidumpingzaak, dat vervolgens een verzoek om verlenging van de termijn door de Commissie werd afgewezen en dat zij daardoor werd belemmerd doeltreffend deel te nemen aan het controleproces. (43) EPC voegde daaraan toe dat de Commissie (ten minste) de informatie met betrekking tot de uitvoerprijzen in aanmerking moet nemen om dumping vast te stellen, aangezien het team van de Commissie tijdens de controle ter plaatse de juistheid van alle vereiste documenten (met betrekking tot uitvoerprijzen) heeft gecontroleerd. (44) Bovendien was EPC van mening dat het binnen haar beschikbare vermogen volledige medewerking verleende en verwees het naar artikel 15 van de antidumpingovereenkomst van de WTO, waarin is bepaald dat de leden die ontwikkelde landen zijn speciale aandacht moeten besteden aan de bijzondere situatie van de leden die ontwikkelingslanden zijn. (45) De Commissie was het niet eens met de opmerkingen van EPC. Wat betreft de bewering van EPC dat zij tot 12 december 2023 niet op de hoogte was van het onderzoek, herinnert de Commissie eraan dat dit onderzoek op 15 november 2023 werd geopend door de bekendmaking van een bericht van opening in het Publicatieblad van de Europese Unie . Op dezelfde dag heeft de Commissie EPC en de Missie van de Arabische Republiek Egypte rechtstreeks in kennis gesteld van de opening van dit onderzoek en EPC verzocht deel te nemen aan de steekproefprocedure. (46) Met betrekking tot de bewering van EPC dat zij naar beste vermogen haar volledige medewerking had verleend en haar verwijzing naar artikel 15 van de antidumpingovereenkomst van de WTO, merkte de Commissie op dat beperkingen aan de kant van een partij geen rechtvaardiging vormen voor het ontbreken van informatie die nodig is voor de berekening van een nauwkeurige dumpingmarge of voor het niet kunnen uitvoeren van een kruiselingse controle van de gegevens. Bovendien herinnerde de Commissie eraan dat zij bij wijze van uitzondering de deelname van EPC aan het onderzoek had aanvaard, ondanks het feit dat EPC het steekproefformulier niet had ingevuld (zie overweging 13) en zich aanvankelijk buiten de normale termijn kenbaar had gemaakt. (47) De Commissie heeft de door EPC verstrekte gegevens daarom voorlopig buiten beschouwing gelaten en heeft bevestigd dat zij overeenkomstig artikel 18, lid 1, van de basisverordening gebruik zou maken van de beschikbare gegevens over deze producent-exporteur. 3.1.2. Niet-verbonden handelaren (48) Volgens de informatie in de klacht vond de uitvoer naar de Unie plaats via niet-verbonden handelaren en waren de producenten-exporteurs zich bewust van de uiteindelijke bestemming van de via deze handelaren verkochte producten. De Commissie heeft de twee producenten-exporteurs gevraagd om de namen en contactgegevens van deze handelaren en heeft deze ook ontvangen. Zeven niet-verbonden handelaren die tezamen meer dan 70 % vertegenwoordigden van de totale uitvoer uit Egypte tijdens het onderzoektijdvak, vulden de vragenlijst in ieder geval deels in. Volgens de verstrekte informatie hebben deze handelaren het betrokken product doorverkocht, ofwel aan afnemers in de Unie, ofwel aan afnemers in derde landen. Geen van deze handelaren heeft het betrokken product doorverkocht aan afnemers in Egypte. (49) Behalve ter bevestiging dat er geen doorverkochte producten van de niet-verbonden handelaren op de binnenlandse markt in Egypte zijn beland, was de door deze handelaren verstrekte informatie niet nodig voor de vaststelling van dumping met betrekking tot Egypte. TCI Sanmar kon de uiteindelijke bestemming van deze uitvoer aantonen in haar administratie, met name aan de hand van beschikbare vervoersdocumenten. 3.1.3. Normale waarde (50) Vanwege de toepassing ten aanzien van EPC van artikel 18, lid 1, van de basisverordening zoals beschreven in punt 3.1.1, gold onderstaande beschrijving van de berekening van de dumpingmarge alleen voor de resterende Egyptische producent-exporteur, TCI Sanmar. (51) De Commissie onderzocht eerst of de totale omvang van de binnenlandse verkoop representatief was in de zin van artikel 2, lid 2, van de basisverordening. De binnenlandse verkoop is representatief als de totale hoeveelheid van de binnenlandse verkoop van het soortgelijke product aan onafhankelijke afnemers op de binnenlandse markt per producent-exporteur tijdens het onderzoektijdvak ten minste 5 % bedraagt van zijn totale naar de Unie uitgevoerde hoeveelheid van het betrokken product. Op grond daarvan was de totale verkoop van het soortgelijke product op de binnenlandse markt representatief. (52) Vervolgens is de Commissie nagegaan welke op de binnenlandse markt verkochte productsoorten identiek waren aan of vergelijkbaar waren met de naar de Unie uitgevoerde productsoorten en waarvan de binnenlandse verkoop representatief was. (53) Daarna heeft de Commissie onderzocht of de binnenlandse verkoop voor elke productsoort die identiek is aan of vergelijkbaar is met een voor uitvoer naar de Unie bestemde productsoort, representatief was overeenkomstig artikel 2, lid 2, van de basisverordening. De binnenlandse verkoop van een productsoort is representatief als de totale binnenlandse verkoop van die productsoort aan onafhankelijke afnemers in het onderzoektijdvak ten minste 5 % bedraagt van de totale uitvoer van de identieke of vergelijkbare productsoort naar de Unie. De Commissie constateerde dat de binnenlandse verkoop representatief was daar deze meer dan 5 % bedroeg van de totale hoeveelheid naar de Unie uitgevoerde identieke productsoort. (54) Verder heeft de Commissie overeenkomstig artikel 2, lid 4, van de basisverordening voor elke productsoort het aandeel van de winstgevende verkoop aan onafhankelijke afnemers op de binnenlandse markt in het onderzoektijdvak bepaald om uit te maken of zij de werkelijke binnenlandse verkoop kon gebruiken voor de berekening van de normale waarde. (55) De normale waarde wordt gebaseerd op de werkelijke binnenlandse prijs per productsoort, ongeacht of die verkoop winstgevend is, indien: a) de verkoop van de productsoort tegen nettoverkoopprijzen die ten minste gelijk zijn aan de berekende productiekosten, meer dan 80 % van de totale verkoop van deze productsoort vertegenwoordigde, en b) de gewogen gemiddelde verkoopprijs van die productsoort ten minste gelijk is aan de productiekosten per eenheid. (56) In dit geval is de normale waarde het gewogen gemiddelde van de prijzen van alle binnenlandse verkopen van die productsoort in het onderzoektijdvak. (57) De normale waarde is gelijk aan de werkelijke binnenlandse prijs per productsoort van uitsluitend de winstgevende binnenlandse verkoop van de productsoorten in het onderzoektijdvak indien: a) de winstgevende verkoop van de productsoort 80 % of minder van de totale verkoop van die productsoort bedraagt, of b) de gewogen gemiddelde prijs van die productsoort lager ligt dan de productiekosten per eenheid. (58) Uit de analyse van de binnenlandse verkoop bleek dat, afhankelijk van de productsoort, tussen 5 % en 97 % van de binnenlandse verkoop van de betreffende productsoort winstgevend was en dat de gewogen gemiddelde verkoopprijs hoger was dan de productiekosten. Op basis hiervan werd de normale waarde berekend als gewogen gemiddelde van uitsluitend de winstgevende verkoop in het geval de binnenlandse verkoop 80 % of minder van de totale verkoop van die productsoort bedroeg. 3.1.4. Uitvoerprijs (59) TCI Sanmar heeft via niet-verbonden handelaren producten uitgevoerd naar de Unie, welke handelaren het betrokken product van TCI Sanmar hebben gekocht en hebben doorverkocht aan onafhankelijke afnemers in de Unie. Zoals aangegeven in overweging 49, kon TCI Sanmar de uiteindelijke bestemming aantonen van de via niet-verbonden handelaren uitgevoerde producten. (60) Overeenkomstig artikel 2, lid 8, van de basisverordening was de uitvoerprijs de werkelijk betaalde of te betalen prijs van het betrokken product dat aan de niet-verbonden handelaar werd verkocht. 3.1.5. Vergelijking (61) De Commissie heeft de normale waarde en de uitvoerprijs vergeleken in het stadium af fabriek. (62) Waar dat voor een billijke vergelijking gerechtvaardigd was, heeft de Commissie overeenkomstig artikel 2, lid 10, van de basisverordening op de normale waarde en/of de uitvoerprijs een correctie toegepast voor verschillen die van invloed zijn op de prijzen en de vergelijkbaarheid van de prijzen. (63) TCI Sanmar en de Egyptische overheid voerden aan dat de normale waarden overeenkomstig artikel 2, lid 10, punt k), van de basisverordening neerwaarts moesten worden bijgesteld gezien de gevolgen van de valutacrisis voor de economie van Egypte tijdens het onderzoektijdvak. Ter onderbouwing van dit argument wees TCI Sanmar op de ontwikkeling van een zogeheten parallelmarkt of zwarte markt waar harde valuta, zoals de Amerikaanse dollar (“USD”) of de euro, tegen aanzienlijk hogere prijzen werden verhandeld dan de door de centrale bank van Egypte (“CBE”) vastgestelde officiële wisselkoersen, zoals bijvoorbeeld beschreven in een op 19 september 2023 gepubliceerd marktinformatieverslag van het Amerikaanse ministerie van Handel of in een door bnp Paribas gepubliceerd onderzoek. TCI Sanmar voegde daar nog aan toe dat het betrokken product op de binnenlandse markt werd betaald in Egyptische ponden (“EGP”). Voor boekhoudkundige doeleinden werden deze betalingen omgerekend in USD. Vanwege de van toepassing zijnde boekhoudregels moesten deze omrekeningen gebaseerd zijn op de CBE-koers. (64) Op 22 maart 2024 herhaalde TCI Sanmar haar argument en voegde hieraan toe dat Egypte een belangrijke overeenkomst met het Internationaal Monetair Fonds (“IMF”) was aangegaan, ter waarde van 8 miljard USD. Het IMF had in de overeenkomst een essentiële voorwaarde opgenomen, namelijk dat de CBE de marktkrachten vrij spel moest geven voor het bepalen van de waarde van de EGP, teneinde het verschil tussen de officiële wisselkoers en de zogeheten parallelmarktkoers weg te nemen. Nadat de CBE met deze voorwaarde akkoord was gegaan, vond er een wijziging in de wisselkoers plaats van circa 31 EGP voor 1 USD (op 5 maart 2024) naar circa 49 EGP voor 1 USD (op 6 maart 2024) (een daling in waarde van circa 60 %). (65) De Commissie wees zowel het oorspronkelijke als het herhaalde argument af. Geen van de verzoekende partijen die argumenten hadden aangevoerd, kon de argumenten onderbouwen, met name omdat er geen historische wisselkoersen van een zwarte markt of parallelmarkt voorhanden waren. Daarnaast moesten overeenkomstig de financiële verslaggeving van TCI Sanmar de officiële door de CBE vastgestelde wisselkoersen worden toegepast, hetgeen strookte met het standpunt van de Commissie met betrekking tot het gebruik van die koersen. (66) Met betrekking tot het herhaalde argument gaf de Commissie ter verduidelijking aan dat gebeurtenissen die na het onderzoektijdvak hebben plaatsgevonden, doorgaans niet in overweging kunnen worden genomen voor de vaststelling van dumping. Bij het vergelijken van uitvoerprijzen en binnenlandse prijzen kan de Commissie uitsluitend uitgaan van de officiële wisselkoersen. Een belangrijke verandering in de wisselkoers, zoals die van 6 maart 2024, kan niet worden aanvaard als bewijs achteraf dat een dergelijke significant gewijzigde wisselkoers ook zou moeten gelden voor een voorbije periode, in dit geval het onderzoektijdvak. (67) TCI Sanmar beweerde voorts recht te hebben op een correctie voor de kredietkosten. De Commissie heeft het argument afgewezen en was van oordeel dat de door TCI Sanmar aangevoerde feiten eerder een neerwaartse correctie van de exportprijs rechtvaardigden dan de door TCI Sanmar gestelde opwaartse correctie. Omwille van de vertrouwelijkheid werden nadere details uitsluitend toegezonden aan TCI Sanmar. (68) Op de binnenlandse prijzen en/of uitvoerprijzen werden correcties in mindering gebracht voor kosten van vervoer, verzekering, verlading, kredietkosten, bankkosten en verpakkingskosten, waar gerapporteerd en gerechtvaardigd bevonden. 3.1.6. Dumpingmarges (69) Op basis hiervan bedragen de voorlopige gewogen gemiddelde dumpingmarges voor TCI Sanmar, uitgedrukt als percentage van de cif-prijs, grens Unie, vóór inklaring, 86,1 %. (70) Zoals toegelicht in de overwegingen 39 tot en met 47, heeft de Commissie met betrekking tot EPC overeenkomstig artikel 18 van de basisverordening gebruikgemaakt van de beschikbare gegevens. In dit verband vond de Commissie het passend de dumpingmarge voor EPC vast te stellen aan de hand van de representatieve verkoop van de meest representatieve door TCI Sanmar aan de Unie verkochte productsoort. Deze productsoort vertegenwoordigde meer dan 90 % van alle uitvoer van TCI Sanmar naar de Unie en gezien het niet verlenen van medewerking was de Commissie van oordeel dat deze aanpak passend was met het oog op het in potentie aanwezige dumpinggedrag van de onderneming, rekening houdend met de procedurele context waarbinnen deze niet-medewerking plaatsvond, alsook het relevante bewijsmateriaal in het dossier. De aldus berekende dumpingmarge van 109,5 % werd van toepassing op EPC. (71) Alle bekende producenten-exporteurs hebben zich in het kader van dit onderzoek gemeld. Op basis hiervan besloot de Commissie om de dumpingmarge voor niet-medewerkende producenten-exporteurs vast te stellen op het niveau van de onderneming met de hoogste dumpingmarge, te weten EPC. (72) De voorlopige dumpingmarges, uitgedrukt als percentage van de cif-prijs, grens Unie, vóór inklaring, zijn derhalve als volgt: Onderneming Voorlopige dumpingmarge TCI Sanmar Chemicals S.A.E. 86,1  % Egyptian Petrochemical Company 109,5  % Alle andere ondernemingen 109,5  % 3.2. Verenigde Staten van Amerika 3.2.1. Niet-verbonden handelaren (73) Zoals ook het geval was voor Egypte (zie overweging 48), heeft de Commissie de twee in de steekproef opgenomen producenten-exporteurs gevraagd om de namen en contactgegevens van de niet-verbonden handelaren via welke, volgens de in de klacht vervatte informatie, een groot deel van de uitvoer naar de Unie plaatsvond. De Commissie heeft deze gegevens vervolgens ontvangen. De Commissie heeft zowel rechtstreeks als via de in de steekproef opgenomen producenten-exporteurs contact opgenomen met deze handelaren, en heeft hen uitgenodigd een specifieke vragenlijst in te vullen voor het vaststellen van de uiteindelijke bestemming van de door Formosa en Westlake verkochte pvc-producten. Negen niet-verbonden handelaren hebben de Commissie een gedeeltelijke of volledige reactie op die vragenlijst doen toekomen. Die informatie had betrekking op slechts een beperkt deel van de verkoop aan de Unie door de in de steekproef opgenomen partijen. De in de steekproef opgenomen partijen hebben echter zelf aanvullende informatie van hun niet-verbonden handelaren verkregen, zodat de Commissie de uiteindelijke bestemming van alle door Formosa verkochte producten kon beoordelen, en die van 98,5 % van alle door Westlake verkochte producten. Alle uitvoer waarvoor de Unie als bestemming kon worden bevestigd, werd gebruikt voor de berekening van dumping. 3.2.2. Normale waarde (74) Eerst heeft de Commissie onderzocht of de totale binnenlandse verkoop van iedere in de steekproef opgenomen producent-exporteur representatief was in de zin van artikel 2, lid 2, van de basisverordening. De binnenlandse verkoop is representatief als de totale hoeveelheid van de binnenlandse verkoop van het soortgelijke product aan onafhankelijke afnemers op de binnenlandse markt per producent-exporteur tijdens het onderzoektijdvak ten minste 5 % bedraagt van zijn totale naar de Unie uitgevoerde hoeveelheid van het betrokken product. Op basis hiervan was de totale verkoop op de binnenlandse markt van het soortgelijke product door elke in de steekproef opgenomen producent-exporteur representatief. (75) Vervolgens is de Commissie voor de producenten-exporteurs met een representatieve binnenlandse verkoop nagegaan welke productsoorten die op de binnenlandse markt werden verkocht, identiek waren aan of vergelijkbaar waren met de naar de Unie uitgevoerde productsoorten. (76) Daarna heeft de Commissie onderzocht of de binnenlandse verkoop door iedere in de steekproef opgenomen producent-exporteur op zijn binnenlandse markt voor elke productsoort die identiek is aan of vergelijkbaar is met een productsoort die wordt uitgevoerd naar de Unie, representatief was in de zin van artikel 2, lid 2, van de basisverordening. De binnenlandse verkoop van een productsoort is representatief als de totale binnenlandse verkoop van die productsoort aan onafhankelijke afnemers in het onderzoektijdvak ten minste 5 % bedraagt van de totale uitvoer van de identieke of vergelijkbare productsoort naar de Unie. De Commissie constateerde dat de binnenlandse verkoop door de in de steekproef opgenomen producenten-exporteurs representatief was omdat deze meer dan 5 % bedroeg van de totale hoeveelheid naar de Unie uitgevoerde identieke productsoort. (77) Verder heeft de Commissie overeenkomstig artikel 2, lid 4, van de basisverordening voor elke productsoort het aandeel van de winstgevende verkoop aan onafhankelijke afnemers op de binnenlandse markt in het onderzoektijdvak bepaald om uit te maken of zij de werkelijke binnenlandse verkoop kon gebruiken voor de berekening van de normale waarde. (78) De normale waarde wordt gebaseerd op de werkelijke binnenlandse prijs per productsoort, ongeacht of die verkoop winstgevend is, indien: a) de verkoop van de productsoort tegen nettoverkoopprijzen die ten minste gelijk zijn aan de berekende productiekosten, meer dan 80 % van de totale verkoop van deze productsoort vertegenwoordigde, en b) de gewogen gemiddelde verkoopprijs van die productsoort ten minste gelijk is aan de productiekosten per eenheid. (79) In dit geval is de normale waarde het gewogen gemiddelde van de prijzen van alle binnenlandse verkopen van die productsoort in het onderzoektijdvak. (80) De normale waarde is gelijk aan de werkelijke binnenlandse prijs per productsoort van uitsluitend de winstgevende binnenlandse verkoop van de productsoorten in het onderzoektijdvak indien: a) de winstgevende verkoop van de productsoort 80 % of minder van de totale verkoop van die productsoort bedraagt, of b) de gewogen gemiddelde prijs van die productsoort lager ligt dan de productiekosten per eenheid. (81) Uit de analyse van de binnenlandse verkoop bleek voor beide producenten-exporteurs dat, behalve voor twee productsoorten van Westlake, minder dan 80 % van hun gehele binnenlandse verkoop winstgevend was. De normale waarde werd bijgevolg berekend als gewogen gemiddelde van de prijzen van uitsluitend deze winstgevende verkopen. Voor de twee productsoorten van de producent-exporteur waarvoor meer dan 80 % van de binnenlandse verkoop winstgevend was, werd de normale waarde berekend als gewogen gemiddelde van de prijzen van de totale binnenlandse verkoop gedurende het onderzoektijdvak. 3.2.3. Uitvoerprijs (82) De uitvoer naar de Unie door de in de steekproef opgenomen producenten-exporteurs vond rechtstreeks plaats naar onafhankelijke afnemers of, zoals toegelicht in overweging 73, via niet-verbonden handelaren in de VS. (83) Voor de rechtstreekse verkoop aan onafhankelijke afnemers in de Unie was de uitvoerprijs overeenkomstig artikel 2, lid 8, van de basisverordening de voor het betrokken product met het oog op uitvoer naar de Unie werkelijk betaalde of te betalen prijs. Voor de onrechtstreekse verkoop via niet-verbonden handelaren in de VS, werd de uitvoerprijs vastgesteld op basis van de prijs waarvoor het betrokken product aan die handelaren werd verkocht, overeenkomstig artikel 2, lid 8, van de basisverordening. (84) De Commissie heeft de normale waarde en de uitvoerprijs van de in de steekproef opgenomen producenten-exporteurs vergeleken in het stadium af fabriek. (85) Waar dat voor een billijke vergelijking gerechtvaardigd was, heeft de Commissie overeenkomstig artikel 2, lid 10, van de basisverordening op de normale waarde en/of de uitvoerprijs een correctie toegepast voor verschillen die van invloed zijn op de prijzen en de vergelijkbaarheid van de prijzen. Waar van toepassing werden er correcties toegepast voor vervoer, kredietkosten, verpakkingskosten, kortingen, lading en overlading. 3.2.4. Dumpingmarges (86) Voor de in de steekproef opgenomen producenten-exporteurs heeft de Commissie de gewogen gemiddelde normale waarde van elke soort van het soortgelijke product vergeleken met de gewogen gemiddelde uitvoerprijs van de overeenkomstige soort van het betrokken product, zoals bepaald in artikel 2, leden 11 en 12, van de basisverordening. (87) Op grond hiervan bedragen de voorlopige gewogen gemiddelde dumpingmarges, uitgedrukt als percentage van de cif-prijs, grens Unie, vóór inklaring: Onderneming Voorlopige dumpingmarge Formosa Plastics Corporation 70,3  % Westlake Chemicals 58,0  % (88) Voor de medewerkende producenten-exporteurs die niet in de steekproef zijn opgenomen, heeft de Commissie de gewogen gemiddelde dumpingmarge voor de in de steekproef opgenomen partijen berekend op grond van artikel 9, lid 6, van de basisverordening. (89) Dit leidt voor de medewerkende producenten-exporteurs die geen deel uitmaken van de steekproef tot een voorlopige dumpingmarge van 63,7 %. (90) Voor het vaststellen van de methode voor het berekenen van de residuele dumpingmarge, d.w.z. de marge die van toepassing is op alle andere producenten-exporteurs in de VS die zich tijdens het onderzoek niet hebben gemeld, nam de Commissie ten eerste de mate van medewerking van de producenten-exporteurs in overweging. De mate van medewerking komt overeen met het volume van de uitvoer naar de Unie van de medewerkende producenten-exporteurs, uitgedrukt als percentage van de totale invoer uit het betrokken land naar de Unie tijdens het onderzoektijdvak, zoals vastgesteld op basis van Comext-statistieken. De vier medewerkende producenten-exporteurs vertegenwoordigden 76,5 % ( 6 ) van de uitvoer naar de Unie vanuit de VS tijdens het onderzoektijdvak. De mate van medewerking wordt in dit geval dan ook als gering beschouwd. Voor alle andere producenten-exporteurs in de Verenigde Staten van Amerika heeft de Commissie de dumpingmarge derhalve overeenkomstig artikel 18 van de basisverordening aan de hand van de beschikbare gegevens vastgesteld. De Commissie besloot de residuele dumpingmarge vast te stellen op het niveau van dumping voor de in de steekproef opgenomen producent-exporteur met de hoogst gewogen gemiddelde dumpingmarge voor de meest representatieve productsoort. (91) De voorlopige dumpingmarges, uitgedrukt als percentage van de cif-prijs, grens Unie, vóór inklaring, zijn als volgt: Onderneming Voorlopige dumpingmarge Formosa Plastics Corporation 70,3  % Westlake Chemicals 58,0  % Andere medewerkende ondernemingen 62,1  % Alle andere ondernemingen 77,0  % 4.   SCHADE 4.1. Omschrijving van de bedrijfstak van de Unie en de productie in de Unie (92) Het soortgelijke product werd tijdens het onderzoektijdvak vervaardigd door twaalf producenten in de Unie. Zij vormen de “bedrijfstak van de Unie” in de zin van artikel 4, lid 1, van de basisverordening. De klagers zijn drie van de producenten in de Unie. (93) De totale productie in de Unie in het onderzoektijdvak werd vastgesteld op 3 842 081 ton. De Commissie baseerde dit cijfer op alle informatie die over de bedrijfstak van de Unie beschikbaar was, zoals de antwoorden op de macrovragenlijst, de gegevens die zijn verzameld tijdens de controlebezoeken aan in de steekproef opgenomen producenten, door andere medewerkende producenten ingediende vragenlijsten en officiële Eurostat-statistieken. Zoals aangegeven in overweging 9, vertegenwoordigden de drie in de steekproef opgenomen producenten in de Unie 25 % van de totale productie van het soortgelijke product in de Unie. 4.2. Vaststelling van de relevante markt van de Unie (94) Om vast te stellen of de bedrijfstak van de Unie schade heeft geleden en om het verbruik en de verschillende economische indicatoren betreffende de situatie van de bedrijfstak van de Unie vast te stellen, heeft de Commissie onderzocht of en in welke mate bij de analyse rekening moest worden gehouden met het bestaan van verwerkingsovereenkomsten en voorbereidingsacties betreffende het door de bedrijfstak van de Unie geproduceerde soortgelijke product. (95) De Commissie constateerde dat twee van de drie in de steekproef opgenomen producenten verwerkingsovereenkomsten hadden gesloten. Krachtens de verwerkingsovereenkomsten was de ondernemer een andere entiteit van de groep die verantwoordelijk was voor het inkopen van de basisproducten en het verkopen van het geproduceerde soortgelijke product, waarbij de in de steekproef opgenomen producent een vergoeding ontving in de vorm van een verwerkingsvergoeding. De financiële informatie van twee in de steekproef opgenomen producenten was daarmee ontoereikend voor het verrichten van een schadeanalyse, aangezien de financiële resultaten sowieso redelijk stabiel zouden zijn als gevolg van de verwerkingsvergoeding, en niet als gevolg van de economische resultaten van de ondernemers. Voor deze twee in de steekproef opgenomen producenten kreeg de Commissie derhalve toegang tot de administratie van de ondernemers en tot informatie over de verdeelsleutel, zodat zij de volledige financiële prestaties met betrekking tot de productie van het soortgelijk product in de in de steekproef opgenomen productielocaties kon verifiëren. Dit hield in dat de Commissie de financiële resultaten kon verifiëren die de ondernemers hadden behaald op basis van door de verwerkers vervaardigd pvc in de in de steekproef opgenomen productielocaties. (96) S-PVC is een kunstmatig thermoplastisch polymeer dat wordt verkregen door polymerisatie van vinylchloride. De primaire grondstof, vinylchloride-monomeer (VCM), is het resultaat van het door middel van thermisch kraken gevormd ethyleendichloride (EDC), een product van rechtstreekse chlorering of oxychlorering van ethyleen. Een van de in de steekproef opgenomen producenten koopt ethyleen, chloor en/of EDC van externe leveranciers. Wat betreft de andere twee in de steekproef opgenomen producenten, kunnen hun respectieve ondernemers weliswaar ook EDC kopen op de markt (en doen dit ook met regelmaat), maar hun groepen kunnen EDC produceren met behulp van door een gemeenschappelijke onderneming geproduceerd chloor, waarbij iedere groep een aandeel van 50 % heeft. Chloor wordt ingekocht tegen een verrekenprijs die tijdens de beoordelingsperiode stabiel is gebleven en die deel uitmaakt van een handelsmodel dat binnen de Unie door verschillende belastingautoriteiten wordt geaccepteerd als prijs die wordt toegepast onder voorwaarden van vrije concurrentie. (97) De Commissie ontving opmerkingen van Westlake, die pleitte voor de opneming in de schadeanalyse van de aanverwante handel in bijtende soda. Bijtende soda en chloor worden verkregen door de elektrolyse van natriumchloride. In de chemische industrie wordt bijtende soda veel gebruikt als essentiële grondstof. Volgens de klagers is bijtende soda een nevenproduct van de productie van chloor, die beide tijdens het chloor-alkaliproces in vergelijkbare hoeveelheden worden geproduceerd ( 7 ) , en zij voerden aan dat bijtende soda als bij- of nevenproduct van pvc kan worden beschouwd. De Commissie constateerde dat het feit dat niet alle pvc-producenten betrokken zijn bij de productie van chloor, een zeer sterke aanwijzing is dat de twee bedrijfstakken, die weliswaar beide in verband staan met het chloor-alkaliproces, afzonderlijke bedrijfstakken zijn ( 8 ) . (98) Westlake voerde bovendien aan dat de S-PVC-markt uit drie verschillende productsegmenten bestaat (“commodity”, “extender” en “speciality”) en dat hier in het onderzoek geen duidelijk onderscheid tussen is gemaakt. Westlake voerde aan dat de Commissie deze drie segmenten in het verleden wel had erkend in het kader van kwesties betreffende mededinging. De Commissie merkte op dat in het door Westlake genoemde document is aangegeven dat speciality en extender S-PVC tot de nichemarkten behoren ( 9 ) . Op hun beurt voerden de klagers aan dat commodity, extender en speciality S-PVC dezelfde chemische basiseigenschappen hebben en dat het hier puur om productsoorten gaat, en dat de door de Commissie voorgestelde productcontrolenummers (PCN’s) voldoende nauwkeurig waren om de verschillen te onderbouwen die van invloed zijn op de vergelijkbaarheid van prijzen of de vaststelling van schade en het oorzakelijk verband. De klagers stelden voorts dat Westlake geen bewijs had geleverd dat bepaalde segmenten meer schade zouden ondervinden van invoer met dumping dan andere segmenten, dat er geen bewijs is geleverd dat prijsverschillen niet kunnen worden ondervangen door middel van de PCN-structuur, en dat niet is bewezen dat de producten niet onderling verwisselbaar zijn. De Commissie merkte op dat de in de steekproef opgenomen producenten in de Unie de meest voorkomende vorm van S-PVC voor algemene doeleinden produceren (door Westlake “commodity S-PVC” genoemd), dat de belangrijkste bepalende factor voor het gebruik van S-PVC de K-waarde is ( 10 ) , en dat zogeheten commodity S-PVC in het onderzoek onder de PCN’s B en C zou vallen. De Commissie was in dit kader van mening dat het begrip “speciality” eerder een commerciële classificatie of een commercieel begrip is dan een industrienorm (de ene producent verwijst naar een product als “speciality”, terwijl een andere producent dit product als “commodity” beschouwt). (99) De Commissie merkte op dat de verschillen in het productieproces gering zijn, wat blijkt uit het feit dat één van de in de steekproef opgenomen producenten dezelfde productielijnen ook kan gebruiken voor de vervaardiging van speciality S-PVC ( 11 ) . De Commissie merkte op dat Westlake op de hoogte was van het feit dat de drie in de steekproef opgenomen producenten in de Unie niet actief waren in de drie aangevoerde segmenten, maar dat zij geen opmerkingen had gemaakt over de voorgestelde steekproef van producenten in de Unie. Daarnaast was er naar het oordeel van de Commissie geen bewijs dat de aangevoerde segmenten relevant waren ten aanzien van prijzen, kosten of marktsegmenten die niet onder de PCN-structuur vallen. Het argument van Westlake dat er sprake zou zijn van drie segmenten, werd dan ook afgewezen. 4.3. Verbruik in de Unie (100) De Commissie heeft het verbruik in de Unie vastgesteld op basis van: — de gecontroleerde verkoop van de in de steekproef opgenomen producenten in de Unie; — de verkoop van niet in de steekproef opgenomen medewerkende pvc-producenten in de Unie, verkregen van de klagers; — de verkoop van andere pvc-producenten in de Unie, op basis van aan de Commissie verstrekte informatie; — de verkoop van de resterende pvc-producenten in de Unie, geëxtrapoleerd op basis van hun aandeel van de pvc-productie in de Unie volgens de meest recente officiële statistische gegevens (Prodcom); — de invoer van pvc in de Unie zoals geregistreerd in de Comext-databank van Eurostat. (101) Het verbruik in de Unie heeft zich als volgt ontwikkeld: Tabel 1 Verbruik in de Unie (ton) 2020 2021 2022 OT Totaal verbruik in de Unie 3 952 433 4 452 620 3 636 723 3 223 419 Index 100 113 92 82 Bron: Bedrijfstak van de Unie, in de steekproef opgenomen producenten in de Unie, andere producenten in de Unie, Eurostat. (102) Het verbruik in de Unie van het soortgelijk product werd vastgesteld door de informatie betreffende het verkoopvolume van de producenten in de Unie (zoals beschreven in overweging 100) te combineren met de invoergegevens van Eurostat. Aangezien het onderzochte product uitsluitend S-PVC betreft, werd de invoer van S-PVC geschat op 96 % van de invoer onder GN-code 3904 10 00, waarbij het resterende percentage de invoer van E-PVC betrof. De splitsing van de invoer onder GN-code 3904 10 00 in twee soorten pvc, was gebaseerd op de in de klacht vervatte marktinformatie. (103) Het totale verbruik in de Unie vertoont sinds 2021 — het jaar van krachtig herstel na de COVID-19-pandemie — een neerwaartse trend. Vanaf 2020 is het totale verbruik in de Unie met 18 % afgenomen als gevolg van de krimp in de bouwsector in de Unie. 4.4. Invoer uit de betrokken landen 4.4.1. Cumulatieve beoordeling van de gevolgen van de invoer uit de betrokken landen (104) De Commissie heeft onderzocht of de invoer van S-PVC van oorsprong uit de betrokken landen cumulatief moest worden beoordeeld overeenkomstig artikel 3, lid 4, van de basisverordening. (105) De dumpingmarge die werd vastgesteld ten aanzien van de invoer uit Egypte en de VS lag boven de in artikel 9, lid 3, van de basisverordening vastgelegde de-minimisdrempel. De invoer uit elk van de betrokken landen was niet te verwaarlozen in de zin van artikel 5, lid 7, van de basisverordening. Het marktaandeel in het onderzoektijdvak bedroeg respectievelijk 1,92 % en 8,30 %. (106) De voorwaarden voor concurrentie tussen de invoer met dumping uit Egypte en de VS en tussen de invoer met dumping uit de betrokken landen en het soortgelijke product waren vergelijkbaar. Meer specifiek concurreerden de ingevoerde producten met elkaar en met in de Unie geproduceerd S-PVC omdat industriële gebruikers op vergelijkbare wijze toegang hebben tot de verkoopteams en handelaren van de producenten in de Unie en de producten worden verkocht aan vergelijkbare categorieën afnemers. (107) Aan alle criteria van artikel 3, lid 4, van de basisverordening werd dus voldaan en de invoer uit Egypte en de VS werd voor de schadevaststelling cumulatief beoordeeld. 4.4.2. Omvang en marktaandeel van de invoer uit de betrokken landen (108) De Commissie heeft de omvang van de invoer vastgesteld op basis van gegevens van Eurostat. Het marktaandeel van de invoer werd vastgesteld op basis van de beschikbare statistieken per product en door het maken van een inschatting van het verbruik gedurende het onderzoektijdvak op basis van de meest recente beschikbare gegevens (2022). (109) De invoer in de Unie uit de betrokken landen heeft zich als volgt ontwikkeld: Tabel 2 Volume (ton) en marktaandeel van de invoer 2020 2021 2022 OT EGYPTE Volume van de invoer 7 252 24 566 44 562 62 004 Index (2020 = 100) 100 339 614 855 Marktaandeel 0,18  % 0,55  % 1,23  % 1,92  % Index (2020 = 100) 100 300 668 1 048 VERENIGDE STATEN VAN AMERIKA (VS) Volume van de invoer 33 737 41 430 127 713 267 390 Index (2020 = 100) 100 123 379 793 Marktaandeel VS 0,85  % 0,93  % 3,51  % 8,30  % Index (2020 = 100) 100 109 411 972 BETROKKEN LANDEN Volume van de invoer uit de betrokken landen 40 989 65 996 172 275 329 394 Index (2020 = 100) 100 161 420 804 Marktaandeel betrokken landen 1,04  % 1,48  % 4,74  % 10,22  % Index (2020 = 100) 100 143 457 985 Bron: Eurostat. (110) In absolute cijfers is de invoer uit de betrokken landen tijdens de beoordelingsperiode met 288 405 ton gestegen. Parallel hieraan steeg ook het totale marktaandeel van de invoer uit de betrokken landen met 9,18 procentpunten (de invoer in het onderzoektijdvak lag acht keer hoger dan in 2020). De invoer uit Egypte nam in de beoordelingsperiode met 54 750 ton toe en bereikte een marktaandeel van 1,92 %. De invoer uit de VS nam in de beoordelingsperiode met 233 653 ton toe en bereikte een marktaandeel van 8,30 %. De invoer uit de betrokken landen bereikte in het onderzoektijdvak een marktaandeel van 10,22 %. 4.4.3. Prijzen van de invoer uit de betrokken landen en prijsonderbieding/verhindering van prijsverhoging (111) De Commissie heeft de prijzen van de invoer op basis van gegevens van Eurostat vastgesteld. De prijsonderbieding van de ingevoerde producten werd vastgesteld op basis van de door de in de steekproef opgenomen producenten verstrekte cif-prijzen (zie de overwegingen 69 en 87). (112) De gemiddelde prijzen van de invoer in de Unie uit de betrokken landen hebben zich als volgt ontwikkeld: Tabel 3 Invoerprijzen (EUR/ton) 2020 2021 2022 OT EGYPTE Gemiddelde prijs 688 1 449 1 353 926 Index 100 211 197 135 VERENIGDE STATEN VAN AMERIKA (VS) Gemiddelde prijs 821 1 525 1 405 903 Index 100 186 171 110 BETROKKEN LANDEN Gewogen gemiddelde prijs 798 1 497 1 392 907 Index 100 188 174 114 Bron: Eurostat. (113) De gemiddelde prijs van de Egyptische invoer is in 2021 sterk gestegen tot 1 449 EUR/ton (van 668 EUR/ton in 2020) en nam vervolgens enigszins af tot 1 353 EUR/ton in 2022 en 926 EUR/ton in het onderzoektijdvak. De gemiddelde prijs van de invoer uit de VS maakte een vergelijkbare ontwikkeling door met een sterke stijging in 2021 tot 1 525 EUR/ton (van 821 EUR/ton in 2020), gevolgd door een geleidelijke daling tot 1 405 EUR/ton in 2022 en 903 EUR/ton in het onderzoektijdvak. (114) In de beoordelingsperiode is de gemiddelde eenheidsprijs van de invoer met dumping uit de betrokken landen met 14 % gestegen. In 2020 en 2021 lag de prijs van de invoer uit de betrokken landen hoger dan de verkoopprijzen van de in de steekproef opgenomen producenten in de Unie (respectievelijk 16 % en 27 %), zoals weergegeven in de tabellen 3 en 7. In 2022 en tijdens het onderzoektijdvak lagen de invoerprijzen echter circa 11 % en 20 % lager dan de prijzen van de Unie. (115) De Commissie heeft de prijsonderbieding tijdens het onderzoektijdvak vastgesteld aan de hand van een vergelijking van: — de gewogen gemiddelde verkoopprijs per productsoort die de in de steekproef opgenomen producenten in de Unie in rekening brachten aan niet-verbonden afnemers op de markt van de Unie, gecorrigeerd tot het niveau af fabriek, alsmede — de overeenkomstige gewogen gemiddelde prijs per productsoort van de invoer van de in de steekproef opgenomen producenten-exporteurs aan de eerste onafhankelijke afnemer op de markt van de Unie, op cif-niveau, met de nodige correcties voor douanerechten en kosten na invoer. (116) De prijzen werden vergeleken per productsoort voor transacties in hetzelfde handelsstadium, zo nodig na correctie, en met aftrek van kortingen en rabatten. Het resultaat van de vergelijking werd uitgedrukt als percentage van de hypothetische omzet van de in de steekproef opgenomen producenten in de Unie in het onderzoektijdvak. Hieruit bleek een gewogen gemiddelde prijsonderbiedingsmarge van tussen de 25 % en 35 % voor Egyptische producenten, een gewogen gemiddelde prijsonderbiedingsmarge van tussen de 30 % en 35 % voor producenten in de VS, en een cumulatieve gewogen gemiddelde prijsonderbiedingsmarge van tussen de 27 % en 33 % voor de in de steekproef opgenomen producenten in de VS en Egypte gezamenlijk. (117) Los van de bevindingen betreffende prijsonderbieding merkte de Commissie op dat de invoer met dumping tijdens het onderzoektijdvak, toen de bedrijfstak van de Unie producten verkocht tegen prijzen die lager lagen dan de productiekosten, ook in aanzienlijke mate tot verhindering van prijsverhogingen heeft geleid (hetgeen blijkt uit de prijsbederfmarges). 4.5. Economische situatie van de bedrijfstak van de Unie 4.5.1. Algemene opmerkingen (118) Overeenkomstig artikel 3, lid 5, van de basisverordening omvatte het onderzoek naar de gevolgen van de invoer met dumping voor de bedrijfstak van de Unie een beoordeling van alle economische factoren die tijdens de beoordelingsperiode van invloed waren op de situatie van de bedrijfstak van de Unie. (119) Zoals in overweging 9 vermeld, is voor de vaststelling van mogelijke door de bedrijfstak van de Unie geleden schade gebruikgemaakt van een steekproef. (120) Voor de schadevaststelling maakte de Commissie onderscheid tussen macro-economische en micro-economische schade-indicatoren. De Commissie beoordeelde de macro-economische indicatoren op basis van de gegevens in de door de klagers ingevulde macrovragenlijst, die door de Commissie zijn aangevuld met informatie van andere producenten, informatie die is verkregen tijdens de controlebezoeken en gegevens van Eurostat. De gegevens voor de resterende producenten in de Unie werden geschat op basis van marktinformatie en andere Eurostat-gegevens per product, zoals vermeld in overweging 100. De Commissie heeft de micro-economische indicatoren beoordeeld op basis van gegevens uit de antwoorden van de in de steekproef opgenomen producenten in de Unie op de vragenlijst. Beide reeksen gegevens bleken representatief te zijn voor de economische situatie van de bedrijfstak van de Unie. (121) De macro-economische indicatoren zijn: productie, productiecapaciteit, bezettingsgraad, verkoopvolume, marktaandeel, groei, werkgelegenheid, productiviteit, hoogte van de dumpingmarge en herstel van eerdere dumping. (122) De micro-economische indicatoren zijn: gemiddelde eenheidsprijzen, kosten per eenheid, loonkosten, voorraden, winstgevendheid, kasstroom, investeringen, rendement van investeringen en vermogen om kapitaal aan te trekken. 4.5.2. Macro-economische indicatoren 4.5.2.1. Productie, productiecapaciteit en bezettingsgraad (123) De totale productie in de Unie is geschat op basis van Eurostat-gegevens voor het soortgelijk product (Prodcom-code 2016.30.10). De Prodcom-statistieken worden ieder jaar door Eurostat gepubliceerd en het meest recente beschikbare cijfer betreft het jaar 2022. De productie van de bedrijfstak van de Unie gedurende het onderzoektijdvak werd vastgesteld door de productie van alle productielocaties in de Unie van de klagers op te tellen bij die van andere producenten die de Commissie van uitvoerige informatie hebben voorzien, waarbij voor de resterende producenten is uitgegaan van hetzelfde relatieve gewicht dat in 2022 werd gehanteerd. (124) De totale productie in de Unie, de productiecapaciteit en de bezettingsgraad ontwikkelden zich tijdens de beoordelingsperiode als volgt: Tabel 4 Productie, productiecapaciteit en bezettingsgraad 2020 2021 2022 OT Productievolume (ton) 4 953 948 4 976 725 4 125 375 3 842 081 Index 100 100 83 78 Productiecapaciteit (ton) 5 455 000 5 455 000 5 555 000 5 555 000 Index 100 100 102 102 Bezettingsgraad 91  % 91  % 74  % 69  % Index 100 100 82 76 Bron: In de steekproef opgenomen producenten in de Unie, andere producenten in de Unie, Eurostat, marktinformatie over de capaciteit van andere producenten. (125) De productie van het soortgelijk product in de Unie vertoont een neerwaartse trend, deels als gevolg van de economische gevolgen van hogere inflatie en rentetarieven, die een aanzienlijke impact hebben gehad op de bouwsector, de belangrijkste afnemer van het soortgelijk product. (126) De productiecapaciteit is relatief stabiel gebleven. Wegens milieuoverwegingen en veiligheidsaspecten kost het veel tijd om capaciteitsverhogingen in de chemische industrie te plannen en uit te voeren. De in 2022 waargenomen verhoging is grotendeels toe te schrijven aan één in de steekproef opgenomen producent en is het gevolg van een reorganisatie ten behoeve van hogere efficiëntie. Eén productielocatie in de Unie werd vóór 2020 gesloten en één van de drie gesloten productielijnen werd naar een overgebleven productielocatie verplaatst. Als gevolg van het tijdsverloop tussen de sluiting van de productielocatie en de installatie van de nieuwe productielijn geeft de trend een capaciteitsverhoging weer, terwijl de in de steekproef opgenomen producent op lange termijn zijn capaciteit heeft verlaagd. (127) De bezettingsgraad bleef in 2020 en 2021 stabiel en vertoonde vanaf 2022 een neerwaartse trend. De bezettingsgraad van 69 % is laag voor chemische processen, en een bezettingsgraad van circa 50 % per productielijn houdt aanzienlijke risico’s in met betrekking tot de kwaliteit van activa en de veiligheid. De productielijnen in de Unie of de betrokken landen zijn niet zodanig ingericht dat zij productieschommelingen kunnen opvangen, en producenten stuiten op problemen bij het sluiten en weer opstarten van productielijnen om in de vraag te kunnen voorzien. De Commissie heeft schattingen ontvangen waaruit blijkt dat het sluiten van een productielijn voor een periode van minder dan zes maanden waarschijnlijk niet rendabel zou zijn, en de ervaring uit de COVID-19-pandemie heeft geleerd dat productielijnen voor chemische producten zelfs niet konden worden gesloten toen de vraag naar het betrokken product laag was. 4.5.2.2. Verkoopvolume en marktaandeel (128) De verkoop van de bedrijfstak van de Unie werd vastgesteld op basis van een methode die vergelijkbaar is met de methode die werd toegepast voor vaststelling van de productiegegevens. De verkoop gedurende het onderzoektijdvak werd geschat op basis van de bekende gegevens van de klagers en andere producenten die de Commissie van uitvoerige informatie hebben voorzien, en door de representativiteit van deze subgroep in termen van productie in aanmerking te nemen. Het voordeel van deze aanpak is dat hetzelfde beginsel wordt aangehouden, maar zonder de effecten van mogelijke wijzigingen in voorraadvolumes. Aangezien de bedrijfstak van de Unie relatief lage voorraden aanhoudt (voor circa twee tot drie weken), beschouwde de Commissie dit als een redelijk uitgangspunt. (129) Het verkoopvolume en het marktaandeel van de bedrijfstak van de Unie hebben zich in de beoordelingsperiode als volgt ontwikkeld: Tabel 5 Verkoopvolume en marktaandeel 2020 2021 2022 OT Totaal verkoopvolume op de markt van de Unie (ton) 3 593 662 3 981 285 3 120 959 2 571 820 Index 100 111 87 72 Marktaandeel 91  % 89  % 86  % 80  % Index 100 98 94 88 Bron: In de steekproef opgenomen producenten in de Unie, andere producenten in de Unie, Eurostat. (130) Het verkoopvolume op de markt van de Unie varieerde tijdens de beoordelingsperiode aanzienlijk als gevolg van de opeenvolgende gevolgen van de pandemie, het sterke economische herstel en het ontstaan van een energiecrisis in 2022. In dit verband toont de analyse van het marktaandeel van de bedrijfstak van de Unie een duidelijker patroon. De algemene ongunstige ontwikkeling van het marktaandeel is duidelijk zichtbaar in 2022, toen de bedrijfstak van de Unie een aanzienlijk verlies aan marktaandeel vertoonde, waarbij het verlies van het voorgaande jaar verdubbeld werd (de index daalde met 2 punten in 2021 en 4 punten in 2022) en in het onderzoektijdvak verder verergerde (de index daalde met 6 punten). In totaal daalde het marktaandeel van de bedrijfstak van de Unie in de beoordelingsperiode met 12 %. (131) Het verlies van marktaandeel op een zwakke markt verergerde de gevolgen van de invoer van het soortgelijke product uit de betrokken landen, die, zoals beschreven in overweging 110, een groter marktaandeel verwierven. (132) De Commissie heeft opmerkingen ontvangen van gebruikers en producenten-exporteurs waaruit bleek dat het verlies van marktaandeel door de bedrijfstak van de Unie een aanwijzing was voor zijn verlies aan concurrentievermogen en onvoldoende aandacht voor de behoeften van de afnemers. De Commissie concludeerde dat de invoer uit andere landen dan de betrokken landen niet dezelfde stijging van het marktaandeel heeft doorgemaakt, hetgeen erop lijkt te wijzen dat het verlies aan concurrentievermogen mogelijk alleen betrekking had op producenten van het soortgelijk product die gevestigd zijn in de betrokken landen, en dat de Commissie onder meer moet onderzoeken of dit het gevolg was van oneerlijke handelspraktijken. Wat betreft de behoeften van afnemers, merkte de Commissie op dat gebruikers het soortgelijk product van zowel producenten in de Unie als van producenten in de betrokken landen afnamen, hetgeen een sterke aanwijzing vormt dat de bedrijfstak van de Unie zijn afnemers nog altijd op gelijkaardige en vergelijkbare wijze bedient. 4.5.2.3. Groei (133) Het verbruik in de Unie nam tijdens de beoordelingsperiode af met 18 %, terwijl het verkoopvolume van de bedrijfstak van de Unie op de markt van de Unie met 28 % daalde. Het verbruik was echter uiterst volatiel, met een sterke stijging van 11 % in 2021 als gevolg van een krachtig economisch herstel in de Unie in de periode na de pandemie, en vertoonde ten opzichte van 2020 een gematigde daling in 2022, toen het economisch gedrag van gebruikers en consumenten naar een gebruikelijker peil terugkeerde en het verbruik 13 % lager was dan in 2020. Als gevolg hiervan is het marktaandeel van de bedrijfstak van de Unie afgenomen, dit in tegenstelling tot het marktaandeel van de invoer uit de betrokken landen dat tijdens de beoordelingsperiode met 885 % is toegenomen en in de beoordelingsperiode 10,22 % bereikte (van 1,04 % in 2020). 4.5.2.4. Werkgelegenheid en productiviteit (134) Het aantal werknemers in de bedrijfstak van de Unie werd vastgesteld op basis van een methode die vergelijkbaar is met de methode die werd toegepast voor de vaststelling van de productie- en verkoopgegevens. De gegevens betreffende werkgelegenheid en productiviteit werden vastgesteld op basis van informatie die was verstrekt door de klagers, antwoorden van andere producenten in de Unie en schattingen op basis van Eurostat-gegevens. (135) De werkgelegenheid en de productiviteit ontwikkelden zich tijdens de beoordelingsperiode als volgt: Tabel 6 Werkgelegenheid en productiviteit 2020 2021 2022 OT Aantal werknemers 4 135 4 068 3 975 4 014 Index 100 98 96 97 Productiviteit (ton/werknemer) 1 198 1 223 1 038 957 Index 100 102 87 80 Bron: In de steekproef opgenomen producenten in de Unie, andere producenten in de Unie, Eurostat. (136) Tijdens de beoordelingsperiode bleef het aantal werknemers relatief stabiel (–3 %). Dit strookt met een stabiele productiecapaciteit aangezien het aantal werknemers dat nodig is voor de exploitatie van de installaties niet varieert naargelang van de bezettingsgraad. Evenzo zijn de installaties zodanig ingericht dat zij voltijds moeten draaien op basis van ploegendiensten, en beschikken producenten niet over voldoende flexibiliteit om de installaties minder dagen per week te laten draaien om de productie zo af te stemmen op de vraag. (137) In 2022 deed zich een negatieve ontwikkeling van de productiviteit per werknemer voor, en deze verslechtering zette tijdens het onderzoektijdvak door. De rigiditeit met betrekking tot het aantal werknemers, de lage verkoopvolumes, en daarmee ook de lage productievolumes, hadden een laag productiviteitsniveau tot gevolg. Over het geheel genomen nam de productie in ton per werknemer met 20 % af. (138) Zoals gebruikelijk in de chemische industrie kan de productiviteit per werknemer het best worden weergegeven als per werknemer geproduceerde hoeveelheden. De Commissie ontving opmerkingen van een producent in de VS die voorstelde de productiviteit weer te geven als waarde per werknemer. De Commissie merkte op dat de voorgestelde verhouding ongebruikelijk is in een situatie van prijsvolatiliteit als gevolg van de opeenvolgende effecten van de COVID-19-pandemie, het krachtige herstel en de energiecrisis. De voorgestelde verhouding zou een niet realistisch productiviteitsniveau opleveren door volumes en prijzen met elkaar te mengen, en zou de beoordeling van mogelijke schade voor producenten in de Unie in de weg staan. De Commissie heeft het voorstel dan ook afgewezen. 4.5.2.5. Hoogte van de dumpingmarge en herstel van eerdere dumping (139) Alle dumpingmarges lagen aanzienlijk boven de de-minimisdrempel. De gevolgen van de hoogte van de werkelijke dumpingmarges voor de bedrijfstak van de Unie waren aanzienlijk, gezien de omvang en de prijzen van de invoer uit de betrokken landen. (140) Dit is het eerste antidumpingonderzoek ten aanzien van het betrokken product. Daarom waren er geen gegevens beschikbaar om de gevolgen van mogelijke dumping in het verleden vast te stellen. 4.5.3. Micro-economische indicatoren 4.5.3.1. Prijzen en factoren die de prijzen beïnvloeden (141) De gewogen gemiddelde verkoopprijs per eenheid van de in de steekproef opgenomen producenten in de Unie aan niet-verbonden afnemers in de Unie ontwikkelde zich tijdens de beoordelingsperiode als volgt: Tabel 7 Verkoopprijzen in de Unie 2020 2021 2022 OT Gemiddelde verkoopprijs per eenheid in de Unie op de totale markt (EUR/ton) 690 1 177 1 566 1 134 Index 100 170 227 164 Productiekosten per eenheid (EUR/ton) 677 967 1 354 1 162 Index 100 143 200 172 Bron: In de steekproef opgenomen producenten in de Unie. (142) De gemiddelde verkoopprijs per eenheid in de Unie was in de beoordelingsperiode uiterst volatiel. Het krachtige herstel in de periode na de pandemie in 2021 resulteerde in prijsstijgingen die de opmerkelijke kostenstijgingen overstegen. Deze situatie hield niet lang aan aangezien de Russische aanvalsoorlog tegen Oekraïne bijdroeg aan het ontstaan van een energiecrisis in de Unie en aan de daaropvolgende sterke kostenstijging die grotendeels werd opgevangen door een verhoging van de verkoopprijzen. Hoewel de in de steekproef opgenomen producenten in de Unie zich nog altijd in een gezonde financiële situatie bevonden met verkoopprijzen die de productiekosten volledig dekten, ging deze situatie eind 2022 snel achteruit, op een moment dat de in de steekproef opgenomen producenten sowieso al te kampen hadden met problemen bij het dekken van alle kosten door de verkoopprijzen. Tijdens het onderzoektijdvak stabiliseerden de productiekosten zich zodra de energiecrisis in hevigheid afnam, maar namen de verkoopprijzen nog verder af, zoals weergegeven in tabel 7 (tijdens het onderzoektijdvak daalden de productiekosten met 14 %, maar daalde de gemiddelde verkoopprijs nog sterker, namelijk met 28 %). Als gevolg hiervan leden de in de steekproef opgenomen producenten in de Unie gedurende het onderzoektijdvak verlies, een teken van de mate waarin de invoer met dumping het prijszettingsvermogen beperkte van de in de steekproef opgenomen producenten in de Unie, die vervolgens prijsnemers werden in een markt die onderhevig was aan omvangrijke invoer met dumping uit Egypte en de VS. (143) Over het geheel genomen namen de verkoopprijzen gedurende de beoordelingsperiode met 64 % toe en de productiekosten met 72 %. 4.5.3.2. Loonkosten (144) De gemiddelde loonkosten van de in de steekproef opgenomen producenten in de Unie ontwikkelden zich tijdens de beoordelingsperiode als volgt: Tabel 8 Gemiddelde loonkosten per werknemer 2020 2021 2022 OT Gemiddelde loonkosten per werknemer (EUR) 115 266 117 134 119 662 120 571 Index 100 102 104 105 Bron: In de steekproef opgenomen producenten in de Unie. (145) Uit bovenstaande tabel blijkt dat de gemiddelde loonkosten gedurende de beoordelingsperiode relatief stabiel waren. De in de steekproef opgenomen producenten in de Unie lichtten toe dat de loonkosten vaststaan, en dat zij op het grootste deel van de loonkosten geen controle kunnen uitoefenen aangezien deze kosten zijn vastgesteld bij wet, arbeidsovereenkomsten of contracten. Zo is loonindexering in België bij wet vastgelegd en hebben werkgevers niet de keuze of zij lonen al dan niet willen indexeren, of wanneer die indexering moet plaatsvinden. Daarnaast merkte de Commissie met betrekking tot het relatief hoge niveau van deze kosten op dat de chemische industrie per definitie een gevaarlijke werkplek is en te maken heeft met werk in ploegendiensten en veeleisende arbeidspatronen, stuk voor stuk factoren die bijdragen aan een relatief hoog niveau van loonkosten. (146) De Commissie is niet van mening dat de waargenomen beperkte stijging van de gemiddelde loonkosten per werknemer twijfels oproept over de in de klacht vervatte beweerde schade. 4.5.3.3. Voorraden (147) De voorraden van de in de steekproef opgenomen producenten in de Unie ontwikkelden zich tijdens de beoordelingsperiode als volgt: Tabel 9 Voorraden 2020 2021 2022 OT Eindvoorraden (ton) 61 181 68 986 74 985 58 304 Index 100 113 123 95 Eindvoorraden uitgedrukt als percentage van de productie 5,20  % 5,92  % 6,77  % 6,06  % Index 100 114 130 117 Bron: In de steekproef opgenomen producenten in de Unie. (148) De verkoop van het soortgelijk product ging samen met enkele seizoensgebonden effecten die in de bouwsector — de grootste gebruiker ervan — veel voorkomen. De verkoop in de maand december is doorgaans laag en producenten geven in deze maand over het algemeen voorrang aan onderhoud. Als gevolg van het seizoensgebonden effect in de maand december is de vergelijking tussen het niveau van de voorraden aan het eind van het onderzoektijdvak in september 2023 en de eindvoorraden in december van de voorgaande drie jaren niet relevant. De eindvoorraden aan het eind van het jaar zijn in de twee jaren tussen 2020 en 2022 met 30 % gestegen. 4.5.3.4. Winstgevendheid, kasstroom, investeringen, rendement van investeringen en vermogen om kapitaal aan te trekken (149) De winstgevendheid, de kasstroom, de investeringen en het rendement van investeringen van de in de steekproef opgenomen producenten in de Unie ontwikkelden zich tijdens de beoordelingsperiode als volgt: Tabel 10 Winstgevendheid, kasstroom, investeringen en rendement van investeringen 2020 2021 2022 OT Winstgevendheid van de verkoop in de Unie aan niet-verbonden afnemers (% van omzet) 3,5 17,7 13,1 –2,6 Index 100 506 374 –74 Kasstroom (EUR) 63 543 946 267 522 792 241 989 149 –13 993 872 Index 100 421 381 –22 Investeringen (EUR) 64 616 015 61 243 727 82 005 921 141 483 932 Index 100 95 127 219 Rendement van investeringen (%) 10 120 93 –26 Index 100 1 193 927 – 258 Bron: In de steekproef opgenomen producenten in de Unie. (150) De Commissie heeft de winstgevendheid van de in de steekproef opgenomen producenten in de Unie vastgesteld door de nettowinst vóór belastingen van de verkoop van het soortgelijke product aan niet-verbonden afnemers in de Unie uit te drukken als percentage van de omzet. De winstgevendheid gedurende de eerste twee jaar van de beoordelingsperiode wordt beïnvloed door de economische omstandigheden die het gevolg zijn van het uitbreken van de COVID-19-pandemie aan het begin van 2020, alsook van het daaropvolgende uitzonderlijke herstel na de inzet van vaccins in de Unie en de budgettaire stimulansen. De Commissie is van mening dat deze algehele economische context van invloed was op het niveau van winstgevendheid in de jaren 2020 en 2021. De in 2022 behaalde winstgevendheid had ook te lijden onder een energiecrisis als gevolg van de Russische aanvalsoorlog tegen Oekraïne. In 2022 zijn de in de steekproef opgenomen producenten in de Unie er echter in geslaagd de stijging van de kosten door te berekenen aan gebruikers in de Unie, zoals blijkt uit de stijging van de gemiddelde verkoopprijs in de bedrijfstak van de Unie met 390 EUR/ton, een bedrag dat nog hoger ligt dan de stijging van de kosten van 387 EUR/ton. De winst in 2021 en 2022 in EUR/ton was bijgevolg relatief stabiel (respectievelijk 209 EUR/ton en 212 EUR/ton). De in de steekproef opgenomen producenten maakten gedurende 2022 een neerwaartse trend door en leden in het onderzoektijdvak verlies (–2,6 %). Zoals aangegeven in overweging 142, leidde de sterke stijging van de invoer met dumping ertoe dat het prijszettingsvermogen van de producenten in de Unie onder druk kwam te staan, aangezien S-PVC uit de betrokken landen tegen zeer lage prijzen werd aangeboden, met als gevolg een verhindering van prijsverhogingen tijdens het onderzoektijdvak. (151) De nettokasstroom is het vermogen van de producenten in de Unie om hun activiteiten zelf te financieren. De nettokasstroom laat vanaf 2021 een neerwaartse trend zien, met een belangrijk breekpunt tijdens het onderzoektijdvak toen de kasstroom voor het eerst in de beoordelingsperiode negatief was. De in de steekproef opgenomen producenten hebben tijdens het onderzoektijdvak een aantal investeringen uitgesteld of een aantal niet-essentiële onderhoudsactiviteiten opgeschort, maar deze maatregelen waren niet voldoende om een negatieve kasstroom te voorkomen. (152) De investeringen bleven in 2020 en 2021 relatief stabiel en vertoonden in 2022 een opwaartse trend. Er zijn verschillende redenen waarom de investeringen vanaf 2022 toenamen. De investeringen vanaf 2022 waren niet het gevolg van capaciteitsuitbreiding, maar van de vereiste verkleining van de koolstofvoetafdruk en de vereiste naleving van andere milieu- en veiligheidsvoorschriften, alsook van een inhaaleffect in de zin dat de in de steekproef opgenomen producenten in 2020 werden belemmerd bij de uitvoering van geplande investeringen als gevolg van de pandemie, en in 2021 als gevolg van de vraag naar aanleiding van een krachtig economisch herstel, die druk zette op hun bedrijfsactiviteiten. De drie in de steekproef opgenomen producenten exploiteren oude installaties die zijn ontworpen in een tijd toen de regelgeving minder strikt was, en die aanzienlijke investeringen vereisen om te kunnen voldoen aan nieuwe milieu- en veiligheidsvoorschriften. Daarnaast vergt de planning van investeringen in operationele chemische installaties veel tijd, in de zin dat de investeringen in 2022 grotendeels al vóór 2020 waren gepland. Tot slot kan het niveau van de investeringen niet worden afgestemd op de daadwerkelijke productieniveaus, maar alleen op theoretische niveaus. De in de steekproef opgenomen producenten hebben maar beperkt invloed op het afstemmen van de investeringen op de daadwerkelijke bezettingsgraad. (153) Het rendement van investeringen is de winst in procenten van de nettoboekwaarde van de investeringen. Dit rendement vertoonde vanaf 2021 een negatieve trend en een significant negatief rendement van –26 % in het onderzoektijdvak. Voor exploitatie hebben de in de steekproef opgenomen producenten, net als producenten van het soortgelijk product, aanzienlijke investeringen nodig. De in de steekproef opgenomen producenten exploiteren oude installaties en de oorspronkelijke installaties zijn volledig afgeschreven, maar naast puur nieuwe investeringen worden er nog regelmatig nieuwe activa toegevoegd wegens onderhoudskosten en kosten van personeelsverloop. De in de steekproef opgenomen producenten beschikken over slechts beperkte flexibiliteit om de exploitatie met minder activa te kunnen uitvoeren. (154) Het vermogen van de in de steekproef opgenomen producenten in de Unie om kapitaal aan te trekken in de huidige economische context is, gezien de lage winstgevendheid en de onzekerheid op het gebied van regelgeving, twijfelachtig. Dit zou echter sowieso een hypothetisch vermogen betreffen aangezien de in de steekproef opgenomen producenten deel uitmaken van grotere groepen en eerder gebruikmaken van interne middelen dan van externe middelen. De Commissie heeft dan ook de mogelijkheid verkend om uit hun groepen kapitaal aan te trekken. Alle in de steekproef opgenomen producenten in de Unie gaven aan met vergelijkbare problemen te kampen te hebben bij de herverdeling van middelen op het niveau van de groep. De drie producenten gaven verschillende verklaringen voor deze trend, zoals het voorrang geven aan investeringen in andere regio’s van de wereld, het niet aanpakken van knelpunten in het productieproces, uitzonderlijke aanhoudende bezuinigingen enz. De Commissie is van mening dat deze situatie mogelijk ook met andere factoren samenhangt, maar merkte op dat de beweerde invoer met dumping uit de betrokken landen aan dit negatieve investeringsklimaat heeft bijgedragen en de vooruitzichten van de bedrijfstak onzekerder heeft gemaakt. 4.5.4. Conclusie inzake schade (155) De belangrijkste macro-indicatoren vertoonden tijdens de beoordelingsperiode een negatieve trend: het productievolume van de bedrijfstak van de Unie daalde met 22 %, de bezettingsgraad met 24 %, het verkoopvolume met 28 % en de productiviteit met 20 %. (156) Een soortgelijk beeld kan worden geschetst voor de micro-indicatoren. De winstgevendheid van verkopen in de Unie was van 2020 tot 2022 positief, maar tijdens het onderzoektijdvak leed de bedrijfstak verlies. Evenzo werd de kasstroom, die van 2020 tot 2022 positief was, in het onderzoektijdvak negatief. De eindvoorraden aan het eind van het jaar als percentage van de productie namen tussen 2020 en 2022 toe, op een moment dat de effecten van hoge invoer uit de betrokken landen reeds duidelijk aanwezig waren. (157) Het invoervolume van exporteurs in Egypte en de VS verachtvoudigde tijdens de beoordelingsperiode. Tegen de achtergrond van een afname van het jaarlijkse verbruik met 729 110 ton in de beoordelingsperiode, nam de jaarlijkse invoer uit de betrokken landen met 288 405 ton toe, als gevolg waarvan exporteurs in Egypte en de VS hun gezamenlijk marktaandeel van 1 % in 2020 tot 10 % in het onderzoektijdvak zagen toenemen, aangezien hun prijzen de verkoopprijzen van de bedrijfstak van de Unie aanzienlijk onderboden in 2022, en meer in het bijzonder in het onderzoektijdvak. Gedurende het onderzoektijdvak bedroeg de prijsonderbiedingsmarge gemiddeld 31,7 % voor invoer uit de VS en 28,9 % voor invoer uit Egypte, zoals uiteengezet in punt 4.4.3. (158) Daarnaast leidden de lage prijzen van de invoer met dumping uit Egypte en de VS tot een aanzienlijke verhindering van prijsverhogingen voor de bedrijfstak van de Unie. Hierdoor kon de bedrijfstak van de Unie zijn producten niet tegen prijzen verkopen die de kosten van productie dekten, als gevolg waarvan de bedrijfstak in het onderzoektijdvak verlies leed. (159) Hoewel de netto-investeringen met 119 % toenamen, werd het rendement van investeringen in de beoordelingsperiode negatief en daalde het van 10,1 % in 2020 naar –26,1 % in het onderzoektijdvak. Ook de kasstroom werd negatief, wat van invloed was op het vermogen van de bedrijfstak van de Unie om zijn activiteiten zelf te financieren. Hoewel het aantal werknemers in dezelfde periode met 3 % afnam, daalde ook de productiviteit, en wel met 20 %, wat leidde tot hogere arbeidskosten per ton pvc. (160) Zoals hierboven uiteengezet, zijn financiële indicatoren, zoals winstgevendheid, kasstroom en rendement van investeringen, tijdens de beoordelingsperiode aanzienlijk verslechterd. Dit heeft negatieve gevolgen gehad voor het vermogen van de bedrijfstak van de Unie om zijn activiteiten zelf te financieren, de nodige investeringen te doen en kapitaal aan te trekken, waardoor de groei van de bedrijfstak werd belemmerd en zelfs het voortbestaan ervan in gevaar kwam. (161) Op basis van het bovenstaande is de Commissie in dit stadium tot de conclusie gekomen dat de bedrijfstak van de Unie aanmerkelijke schade heeft geleden in de zin van artikel 3, lid 5, van de basisverordening. 5.   OORZAKELIJK VERBAND (162) Overeenkomstig artikel 3, lid 6, van de basisverordening heeft de Commissie onderzocht of de bedrijfstak van de Unie door de invoer met dumping uit de betrokken landen aanmerkelijke schade heeft geleden. Overeenkomstig artikel 3, lid 7, van de basisverordening heeft de Commissie tevens onderzocht of de bedrijfstak van de Unie in dezelfde periode door andere bekende factoren schade had kunnen lijden. De Commissie heeft zich ervan verzekerd dat eventuele door andere factoren dan de invoer met dumping uit de betrokken landen veroorzaakte schade niet aan de invoer met dumping werd toegeschreven. Deze factoren zijn: economische krimp en een zwakke marktdynamiek, het effect van situaties van overmacht en niet-winstgevende uitvoer. 5.1. Gevolgen van de invoer met dumping (163) De gedurende de beoordelingsperiode uit de betrokken landen ingevoerde hoeveelheden zijn verachtvoudigd, van 40 989 ton in 2020 naar 329 904 ton in het onderzoektijdvak. Deze sterke stijging, zoals toegelicht in overweging 157, viel samen met een relatief zwakke binnenlandse markt die moeite had met het opvangen van de invoer met dumping. (164) Als gevolg hiervan nam het gezamenlijk marktaandeel van de betrokken landen in de beoordelingsperiode toe van 1 % naar 10 %. Het marktaandeel van de bedrijfstak van de Unie daalde intussen aanzienlijk, van 91 % in 2020 naar 80 % tijdens het onderzoektijdvak. (165) Hoewel in 2020 de gevolgen van de COVID-19-pandemie voelbaar waren, en 2021 in het teken stond van een krachtig economisch herstel, werden de effecten van de invoer met dumping merkbaarder naarmate de invoer uit de betrokken landen vanaf 2022 met 161 % toenam en hun marktaandeel in vergelijking met 2021 met 220 % steeg. (166) In 2022, het jaar waarin de invoer uit de betrokken landen sterk steeg, werden er prijzen gehanteerd die veel lager lagen dan de gemiddelde verkoopprijzen van de in de steekproef opgenomen producenten in de Unie. (167) Het gestegen invoervolume uit de betrokken landen in combinatie met de lage gemiddelde verkoopprijzen van die invoer had een negatief effect op de financiële situatie van de bedrijfstak van de Unie. (168) De effecten van de toegenomen invoer met dumping uit de betrokken landen werden gedurende het onderzoektijdvak zeer zichtbaar naarmate de financiële situatie van de bedrijfstak van de Unie sterk achteruitging. De bedrijfstak van de Unie was niet in staat zijn verkoopprijzen te verhogen om de stijgende grondstofkosten (met name de energiekosten) door te berekenen aan de afnemers, omdat hij te maken kreeg met oneerlijke concurrentie van de invoer van het betrokken product. De strategie van de bedrijfstak van de Unie was erop gericht de verliezen in productievolumes en marktaandeel te beperken door de prijzen te verlagen, wat ten koste ging van de winstgevendheid. Waar de bedrijfstak van de Unie in voorgaande jaren nog winstgevend was geweest, leed hij in het onderzoektijdvak in feite verlies (–3 %). De laaggeprijsde invoer uit de betrokken landen belemmerde de bedrijfstak van de Unie derhalve bij het doorvoeren van prijsverhogingen in de zin van artikel 3, lid 3, van de basisverordening en had dus een drukkend effect op de prijzen. (169) Daarnaast werden ook de kasstroom en het rendement van investeringen negatief. In het onderzoektijdvak hadden de in de steekproef opgenomen producenten in de Unie een negatieve kasstroom van 14 miljoen EUR en een rendement van investeringen van –26,1 %. (170) Gelet op de bovenstaande overwegingen heeft de Commissie voorlopig vastgesteld dat de door de bedrijfstak van de Unie geleden aanmerkelijke schade werd veroorzaakt door de invoer met dumping uit de betrokken landen in de zin van artikel 3, lid 6, van de basisverordening. Deze schade had gevolgen voor zowel volume als prijs. 5.2. Gevolgen van andere factoren 5.2.1. Invoer uit derde landen (171) Het invoervolume uit andere derde landen ontwikkelde zich gedurende de beoordelingsperiode als volgt: Tabel 11 Invoer uit derde landen Land 2020 2021 2022 OT Mexico Volume (ton) 142 867 161 713 160 261 129 496 Index 100 113 112 91 Marktaandeel 4  % 4  % 4  % 4  % Gemiddelde prijs (EUR/ton) 703 1 214 1 538 954 Index 100 173 219 136 Noorwegen Volume (ton) 67 067 92 360 54 769 46 300 Index 100 138 82 69 Marktaandeel 2  % 2  % 2  % 1  % Gemiddelde prijs (EUR/ton) 839 1 313 1 719 1 356 Index 100 156 205 162 Zuid-Korea Volume (ton) 2 335 11 792 23 891 50 703 Index 100 505 1 023 2 171 Marktaandeel 0  % 0  % 1  % 2  % Gemiddelde prijs (EUR/ton) 1 278 1 534 1 686 969 Index 100 120 132 76 Verenigd Koninkrijk Volume (ton) 47 801 17 212 14 314 16 309 Index 100 36 30 34 Marktaandeel 1  % 0  % 0  % 1  % Gemiddelde prijs (EUR/ton) 836 1 088 1 449 1 224 Index 100 130 173 146 Andere derde landen Volume (ton) 57 711 122 261 90 254 79 397 Index 100 212 156 138 Marktaandeel 1  % 3  % 2  % 2  % Gemiddelde prijs (EUR/ton) 721 1 493 1 452 959 Index 100 207 201 133 Totaal van alle derde landen behalve de betrokken landen Volume (ton) 317 781 405 338 343 489 322 205 Index 100 128 108 101 Marktaandeel 8  % 9  % 9  % 10  % Gemiddelde prijs (EUR/ton) 759 1 324 1 551 1 029 Index 100 174 204 136 Bron: Eurostat. (172) Gedurende de beoordelingsperiode waren de enige andere derde landen waaruit grote hoeveelheden pvc in de Unie werden ingevoerd Mexico, Noorwegen, Zuid-Korea en het Verenigd Koninkrijk. (173) Over het geheel genomen werd in alle derde landen, met uitzondering van de betrokken landen, in het onderzoektijdvak een stabiel volume waargenomen met een marktaandeel dat gedurende de beoordelingsperiode tussen de 8 % en 10 % bedroeg. Daarnaast lagen hun prijzen meer op één lijn met de prijzen van de in de steekproef opgenomen producenten in de Unie, met in 2022 een gemiddelde invoerprijs van 1 551 EUR/ton, vrijwel gelijk aan de prijs van de in de steekproef opgenomen producenten in de Unie van 1 566 EUR/ton. In het onderzoektijdvak lag de gemiddelde invoerprijs van 1 029 EUR/ton lager dan de prijs van de in de steekproef opgenomen producenten in de Unie van 1 134 EUR/ton. De in de Unie ingevoerde volumes namen in het onderzoektijdvak desalniettemin met 6 % af, hetgeen suggereert dat importeurs probeerden hun marktaandeel binnen een krimpende markt te handhaven, in plaats van dit te vergroten. (174) De Commissie stelt vast dat er geen sterke toename van de invoer heeft plaatsgevonden en dat het marktaandeel van andere derde landen dan de betrokken landen relatief stabiel is gebleven. De grootste verandering bestond erin dat er een verschuiving plaatsvond qua oorsprong van deze overige invoer, aangezien sommige landen hun invoer naar de Unie terugschroefden uit structurele of strategische overwegingen, waaronder Noorwegen, Rusland en het Verenigd Koninkrijk, en andere landen, waaronder Zuid-Korea, de lege plek opvulden. (175) In het licht van het bovenstaande en gezien de grote invoervolumes tegen lage prijzen uit de betrokken landen vergeleken met die uit andere derde landen, kwam de Commissie tot de voorlopige conclusie dat de invoer uit andere derde landen geen afbreuk deed aan het oorzakelijk verband tussen de door de bedrijfstak van de Unie geleden schade en de invoer met dumping uit de betrokken landen. 5.2.2. Uitvoerprestaties van de bedrijfstak van de Unie (176) De uitvoer van de producenten in de Unie heeft zich gedurende de beoordelingsperiode als volgt ontwikkeld: Tabel 12 Uitvoerprestaties van de producenten in de Unie 2020 2021 2022 OT Uitvoervolume van producenten in de Unie (ton) 1 494 677 1 227 548 1 120 519 1 101 408 Index 100 82 75 74 Gemiddelde prijs van producenten in de Unie (EUR/ton) 822 1 414 1 509 1 075 Index 100 172 184 131 Bron: Eurostat. (177) In de beoordelingsperiode bereikte de uitvoer van de producenten in de Unie in 2020 het hoogste niveau van 1 494 288 ton, en in 2021 nam de uitvoer met 18 % af. In 2022 bleef de uitvoer dalen, maar in een trager tempo, en gedurende het onderzoektijdvak bleef de uitvoer vervolgens relatief stabiel. (178) De gemiddelde uitvoerprijs van de producenten in de Unie was bovendien zeer volatiel, met een sterke stijging in 2021, een gematigde stijging in 2022, en tot slot een plotselinge daling in het onderzoektijdvak. Als gevolg hiervan vond de uitvoer door de bedrijfstak van de Unie in het onderzoektijdvak volgens de Commissie plaats tegen prijzen die onder het geschatte niveau van de productiekosten lagen. (179) Naar aanleiding van de argumenten van Westlake, Oxy Vinyls, LP en TCI Sanmar onderzocht de Commissie de uitvoerprestaties van de in de steekproef opgenomen producenten in de Unie door het verschil tussen de uitvoerprijs en hun binnenlandse prijs te vergelijken (beide ten opzichte van niet-verbonden afnemers). (180) Gedurende de beoordelingsperiode had de bedrijfstak van de Unie reservecapaciteit en voerde deze bedrijfstak S-PVC uit, maar werden er geen verkopen vanuit de Unie naar de uitvoermarkten verlegd. In dit opzicht lag de gemiddelde uitvoerprijs van de in de steekproef opgenomen producenten in het onderzoektijdvak enigszins hoger dan de gemiddelde door de betrokken landen gehanteerde prijs voor uitvoer naar de Unie, een teken van een zekere mate van concurrentievermogen. Daarnaast voerden de in de steekproef opgenomen producenten in de Unie hun producten (wegens overheadkosten) uit tegen prijzen die lager lagen dan de totale productiekosten, maar hoger dan de variabele kosten (voor met name energie en grondstoffen). Het op peil houden van de uitvoer gedurende het onderzoektijdvak kwam de totale marge ten goede en hielp de producenten in de Unie bij het waarborgen van de veilige en soepele werking van hun productielijnen door boven het technisch vereiste minimumniveau te produceren. (181) De Commissie merkte op dat de producenten uit de betrokken landen doorgaans gebruikmaken van handelaren voor de verkoop van hun product op de buitenlandse markten. Dezelfde handelaren die met dumping ingevoerd S-PVC in de Unie verkopen, zijn actief op de grootste uitvoermarkten van de Unie. In dit opzicht zijn de handelaren die met dumping ingevoerd S-PVC in de Unie verkopen ook actief op de traditionele uitvoermarkten van de Unie, hetgeen verklaart waarom de bedrijfstak van de Unie vanaf 2022 problemen ondervond bij het op peil houden van de uitvoermarkt. (182) In het onderzoektijdvak is de uitvoer van de Unie naar het Verenigd Koninkrijk met 106 528 ton gedaald (ten opzichte van 2022), oftewel een daling van 37 %. Uit de vergelijking in het onderzoektijdvak met de voorgaande periode van twaalf maanden blijkt een daling van 120 668 ton, oftewel 40 %. Het Verenigd Koninkrijk heeft op 8 januari 2024 de opening aangekondigd van een antidumpingonderzoek betreffende S-PVC van oorsprong uit de VS, hetgeen een sterke aanwijzing vormt dat er sprake is van oneerlijke handelspraktijken in de op een na grootste uitvoermarkt in de Unie. In het onderzoektijdvak was de uitvoer naar Zwitserland met 10 027 ton gedaald (ten opzichte van 2022), oftewel een daling van 22 % (uit de vergelijking in het onderzoektijdvak met de voorgaande periode van twaalf maanden blijkt een daling van 17 460 ton, oftewel 33 %). De Commissie constateerde voorts dat handelaren in de VS geproduceerd S-PVC naar Zwitserland hebben uitgevoerd tegen een prijs die onder de normale waarde ligt. (183) Niettegenstaande de gevolgen van het concurreren op markten waar invoer met dumping plaatsvindt, is de Commissie niet van mening dat de prestaties op de uitvoermarkten hebben geleid tot op zichzelf staande effecten die noodzakelijkerwijs afbreuk konden doen aan het oorzakelijk verband tussen de dumpingpraktijken van de betrokken landen en de door de bedrijfstak van de Unie geleden aanmerkelijke schade. De Commissie constateerde dat de uitvoer als percentage van de binnenlandse verkoop in 2020 en het onderzoektijdvak vergelijkbaar was, te weten circa 42-43 %. Daarnaast was ook de uitvoer als percentage van de productie in de Unie in 2020 en het onderzoektijdvak vergelijkbaar, te weten circa 30 %. (184) De Commissie concludeerde dat de daling van de uitvoer gevolgen had voor de prestaties van de producenten in de Unie, maar dat dit los moet worden gezien van de agressieve prijsstelling richting derde landen door handelaren die samenwerken met de producenten in de betrokken landen. De producenten in de Unie hebben hun uitvoer in de beoordelingsperiode teruggeschroefd, alhoewel de grootste daling in 2021 plaatsvond, ruim vóór het onderzoektijdvak. De uitvoerprestaties van de producenten in de Unie tijdens het onderzoektijdvak houden derhalve niet uitsluitend verband met hoeveelheden, maar eerder met prijzen. Deze druk op de uitvoerprijzen kan niet los worden gezien van de uitvoer met dumping vanuit Egypte en de VS, die ook op die markten concurreerden. 5.2.3. Overcapaciteit in de pvc-bedrijfstak (185) De klagers, de in de steekproef opgenomen producenten in de Unie en de exporteurs in Egypte en de VS geven in de door hen verstrekte informatie en opmerkingen aan dat de pvc-bedrijfstak cyclisch van aard is. Volgens schattingen van de klagers en marktinformatie beschikt de mondiale pvc-bedrijfstak over aanzienlijke overcapaciteit, in de zin dat de capaciteit in de afgelopen jaren structureel de wereldwijde vraag heeft overtroffen. (186) Deze overcapaciteit is structureel en is het gevolg van problemen bij het opschalen van de capaciteit bij een toenemende vraag. Hierdoor kan de bedrijfstak met het oog op de lange termijn pieken in de vraag gedurende de economische cyclus opvangen. (187) De pvc-bedrijfstak van de Unie heeft zijn capaciteit in de beoordelingsperiode niet verhoogd, met uitzondering van een beperkte uitbreiding door één producent in de Unie die een productielijn heeft geactiveerd die was verplaatst vanuit een locatie met drie productielijnen die vóór de beoordelingsperiode was gesloten. De Commissie concludeerde dat deze capaciteitsverhoging derhalve een tijdsgebonden effect betreft, aangezien de sluiting vóór de beoordelingsperiode had plaatsgevonden. De Commissie concludeerde dat deze producent in de Unie deze beslissing, die tot doel had hogere efficiëntie te waarborgen door het aantal productielocaties te beperken, de totale capaciteit naar beneden bij te stellen en de bedrijfsvoering te optimaliseren, naar behoren heeft gemotiveerd. (188) De bezettingsgraad van de bedrijfstak van de Unie bedroeg in 2020 en 2021 meer dan 90 %, en pas toen de invoer met dumping steeg, is de bezettingsgraad in 2022 naar 74 % gedaald en in het onderzoektijdvak naar 69 %. (189) De Commissie concludeerde dat de mogelijk structurele overcapaciteit van de pvc-bedrijfstak, zowel wereldwijd als in de Unie, gevolgen kan hebben voor de marktdynamiek en een reden kan zijn voor uitvoer met dumping, maar is niet van mening dat dit een factor is die het oorzakelijk verband verbreekt of afzwakt. De reden hiervoor is dat de producenten in de Unie hun capaciteit gedurende de beoordelingsperiode niet in betekenisvolle mate hebben verhoogd. Overcapaciteit in de chemische industrie lijkt inderdaad de norm te zijn, en de dynamiek van de pvc-bedrijfstak van de Unie verschilt niet van die in andere markten, met inbegrip van de markten van de betrokken landen. Daarnaast was het relatief hoge niveau van overcapaciteit van de bedrijfstak van de Unie gedurende het onderzoektijdvak het rechtstreekse resultaat van de sterke stijging van invoer met dumping en de tijdelijke economische krimp, die los hiervan wordt beoordeeld. (190) Gezien het bovenstaande was de Commissie van mening dat het huidige relatief hoge niveau van overcapaciteit van de bedrijfstak van de Unie het resultaat is van de recente marktomstandigheden en de invoer met dumping en dat dit op zichzelf derhalve geen factor was die afbreuk kon doen aan het oorzakelijk verband. De recente marktomstandigheden werden apart onderzocht. 5.2.4. Energiecrisis in de Unie (191) Een aantal belanghebbenden voerde aan dat de bedrijfstak van de Unie schade had ondervonden als gevolg van de hoge energieprijzen die het concurrentievermogen van de bedrijfstak van de Unie hebben aangetast. Volgens deze opmerkingen leek er een correlatie te bestaan tussen de kosten van grondstoffen en de energieprijzen in Europa en de prestaties van de producenten in de Unie, en werd er gesteld dat andere landen hier geen last van hadden aangezien dit verschijnsel het gevolg was van conflicten die zich geografisch gezien in de nabijheid van de Unie afspeelden. (192) De klagers erkenden dat Europa in de periode tussen medio 2021 en eind 2022 te maken had met een acute energiecrisis, maar herhaalden dat deze crisis het oorzakelijk verband tussen de invoer met dumping vanuit Egypte en de VS enerzijds en de door de bedrijfstak van de Unie geleden schade anderzijds, niet verbreekt of afzwakt. De klagers voerden aan dat de energiecrisis eind 2022 tot een eind is gekomen en dat het feit dat de bedrijfstak van de Unie zich — ondanks een sterke daling van de energieprijzen — nog niet heeft hersteld, een duidelijk teken is dat de energiecrisis geen belangrijke gevolgen voor de schade heeft gehad. (193) De Commissie stelde vast dat op het moment dat de energieprijzen zich in 2021 en 2022 op het hoogste niveau bevonden, de in de steekproef opgenomen producenten in de Unie de hoogste winsten behaalden in de beoordelingsperiode. Daarnaast werd de schade aan de bedrijfstak van de Unie merkbaar toen de energiecrisis al in hevigheid was afgenomen en de energieprijzen waren gedaald. Voordat de invoer tegen lage prijzen uit de betrokken landen in het onderzoektijdvak toenam (verdrievoudigd ten opzichte van de twaalf voorgaande maanden), kon de bedrijfstak de gestegen energieprijzen feitelijk nog steeds in zijn prijzen doorberekenen. Dit was niet langer mogelijk toen de sterk toegenomen invoer tegen lage prijzen ertoe leidde dat er geen prijsverhogingen konden worden doorgevoerd. (194) De Commissie concludeerde derhalve dat de energiecrisis in de Unie geen verklaring vormde voor de ontwikkelingen gedurende het onderzoektijdvak en het oorzakelijk verband derhalve niet verbreekt of afzwakt. 5.2.5. Economische krimp, marktdynamiek (195) De vraag op de markt van de Unie gedurende de beoordelingsperiode bereikte in 2021 het hoogste niveau, maar nam meteen daarna een wending in de vorm van een afname van de vraag van 18 % in 2022. In vergelijking met 2020 was de vraag in 2022 8 % lager. (196) De vraag bleef gedurende het onderzoektijdvak afnemen, en de geschatte vraag bedroeg tijdens het onderzoektijdvak 3 223 316 ton, oftewel 18 % minder dan in 2020. (197) De belangrijkste reden voor de geringe vraag naar pvc in de Unie bestond niet in de prijs of het bestaan van alternatieve producten. De relatief geringe vraag kan worden verklaard door de combinatie van hoge inflatie en kredietkosten, die gevolgen had voor de economie in het algemeen en de vraag vanuit de bouwsector — de belangrijkste markt voor pvc — deed afnemen. Dit werd niet alleen erkend door de klagers, maar ook door exporteurs uit de betrokken landen. (198) De effecten van de hogere inflatie en rentetarieven werkten door naar de pvc-bedrijfstak, zij het met enige vertraging als gevolg van de in de bouwsector gebruikelijke lange aanlooptijden. Dit hield in dat het enige tijd duurde voordat de effecten van de hogere krediet- en bouwkosten tot uiting kwamen in de outputvolumes van de bouwsector, en nog langere tijd voordat dit het geval was in de productie van bouwmaterialen, bijvoorbeeld van pvc vervaardigde buizen, deuren en ramen. De cyclische aard van de bouwsector is algemeen bekend, en het is niet waarschijnlijk dat de huidige geringe vraag zal aanhouden zodra de inflatie en rentetarieven dalen en de vraag naar kapitaalgoederen stijgt. (199) Westlake voerde aan dat deze geringe vraag een weerspiegeling was van een veranderd verbruik. De Commissie was van mening dat dit een kwestie van pure speculatie is, aangezien er geen bewijs is dat de geringe vraag het gevolg was van veranderd verbruik en dat dit geen tijdelijk effect van de hoge rentetarieven en inflatie betreft. Sterker nog, beleid in verband met de Europese Green Deal ter ondersteuning van de renovatie van gebouwen in verband met energiebesparing, zoals de herziene richtlijnen energieprestaties van gebouwen en energie-efficiëntie, zullen de vraag naar van pvc vervaardigde ramen en deuren doen toenemen aangezien pvc van nature isolerend werkt. (200) De Commissie stelde derhalve vast dat de economische krimp en de daaraan verwante geringe vraag in de Unie tijdens het onderzoektijdvak, slechts een beperkte impact hebben gehad en het oorzakelijk verband niet verbreken of afzwakken. 5.2.6. Overmacht (201) De Commissie had van bepaalde belanghebbenden opmerkingen ontvangen over de gevolgen van situaties van overmacht voor de situatie in de bedrijfstak van de Unie. (202) De Commissie heeft navraag gedaan naar alle door de producenten in de Unie tijdens de beoordelingsperiode uitgeroepen situaties van overmacht, en de verantwoordelijkheden van de producenten onderzocht, alsook de door hen genomen maatregelen. (203) De Commissie stelde vast dat de meeste situaties van overmacht zich voordeden in het begin van de beoordelingsperiode, oftewel in 2020 en 2021, en dat dit derhalve geen verklaring vormt voor de in het onderzoektijdvak vastgestelde schade na de sterke toename van invoer met dumping vanaf de tweede helft van 2022. De Commissie zag in dit kader geen gronden ter ondersteuning van de bewering dat de bedrijfstak zich in het onderzoektijdvak in een betere positie zou hebben bevonden, ware het niet voor het relatief hoge aantal situaties van overmacht in 2020 en 2021. Pas toen de prijzen van de invoer uit de betrokken landen vanaf medio 2022 de prijzen van de Unie aanzienlijk onderboden, deed de schade aan de bedrijfstak van de Unie zich voor. (204) De Commissie beschouwde het ook als bewezen dat het uitroepen van situaties van overmacht niet op systematische wijze was gecoördineerd, zoals door belanghebbenden was aangevoerd. Zo heeft in het jaar dat een in de steekproef opgenomen producent in de Unie een situatie van overmacht had uitgeroepen, diens verbonden producent in de Unie zijn productie tot boven zijn theoretische capaciteit verhoogd. Met dit voorbeeld wordt de bewering weerlegd dat het uitroepen van een situatie van overmacht tot doel had bepaalde afnemers niet te hoeven bedienen. (205) De Commissie stelde voorts vast dat in het jaar dat Rehau getroffen werd door een situatie van overmacht bij een van de in de steekproef opgenomen producenten in de Unie, deze producent desalniettemin in staat was Rehau meer dan 100 % van de afgesproken hoeveelheden te leveren, ook al was hij niet in staat alle gevraagde aanvullende hoeveelheden te leveren. Hoewel dit anekdotisch bewijs betreft, herhaalt de Commissie dat zij geen bewijs heeft gevonden dat de in de steekproef opgenomen producenten in de Unie situaties van overmacht opzettelijk inzetten om de toegezegde hoeveelheden niet te hoeven leveren of om de productie te beperken met als doel hogere binnenlandse prijzen te kunnen hanteren. (206) De Commissie concludeerde derhalve dat het uitroepen van situaties van overmacht geen effect op de schade had. 5.3. Conclusie inzake het oorzakelijk verband (207) Er is een oorzakelijk verband vastgesteld tussen de invoer met dumping uit Egypte en de VS enerzijds en de door de bedrijfstak van de Unie geleden schade anderzijds. De sterke toename van de omvang en het marktaandeel van de invoer met dumping tegen lagere prijzen viel in de tijd samen met de achteruitgang van de prestaties van de bedrijfstak van de Unie. In een relatief zwakke markt maakte het toegenomen volume van de invoer met dumping het voor de bedrijfstak van de Unie lastiger om prijzen vast te stellen die het mogelijk zouden maken zijn productiekosten terug te verdienen, hetgeen een duidelijk teken is dat er sprake was van verhindering van prijsverhogingen. Hierdoor ontstond er tijdens het onderzoektijdvak een verliesgevende situatie. (208) De Commissie onderzocht andere factoren die mogelijk een effect op de situatie van de bedrijfstak van de Unie hebben gehad: uitvoerprestaties, de beweerde overcapaciteit van de bedrijfstak van de Unie, de energiecrisis in de Unie, het uitroepen van situaties van overmacht, de economische krimp in de Unie en de relatief zwakke markt. De Commissie heeft onderscheid gemaakt tussen en afzonderlijk gekeken naar de gevolgen van al deze factoren voor de situatie van de bedrijfstak van de Unie en de schadelijke effecten van de invoer met dumping. (209) De uitvoerprestaties van de bedrijfstak van de Unie kunnen de in de bedrijfstak van de Unie vastgestelde schade in het onderzoektijdvak niet verklaren. Ten eerste was de uitvoer van de Unie tijdens het onderzoektijdvak qua volume gelijk aan 29 % van de productie in de Unie, en was er in 2020 sprake van vrijwel hetzelfde percentage, namelijk 30 %. Ten tweede vonden de voornaamste dalingen van de uitvoer plaats in 2021 toen de uitgevoerde hoeveelheden met 18 % afnamen, en in 2022 toen de uitgevoerde hoeveelheden met nog eens 9 % afnamen. De winstgevendheid van de bedrijfstak van de Unie bevond zich in 2021 en 2022 echter op haar hoogste niveau. (210) Wat betreft het effect van de overcapaciteit van de pvc-bedrijfstak in de Unie, werd vastgesteld dat deze tijdens het onderzoektijdvak geen schade had veroorzaakt aangezien de capaciteit in de beoordelingsperiode stabiel is gebleven. Evenzo werd vastgesteld dat het effect van de energiecrisis en de hieraan verbonden hogere energieprijzen tijdens het onderzoektijdvak geen schade hadden veroorzaakt, aangezien de energiecrisis in dat stadium in hevigheid was afgenomen. (211) De bewering van belanghebbenden dat de schade ook het gevolg was van het door de bedrijfstak van de Unie uitroepen van situaties van overmacht, werd niet ondersteund door de door de Commissie vastgestelde feiten. (212) Tot slot hebben de economische krimp en de daaruit voortvloeiende geringe marktvraag beperkte effecten gehad op de bedrijfstak van de Unie, maar zonder het oorzakelijk verband te verbreken. Sterker nog, de geringe marktvraag heeft de schade als gevolg van de invoer met dumping doen toenemen, aangezien de bedrijfstak van de Unie niet over voldoende marge beschikte om de grotere volumes aan invoer met dumping op te vangen, zonder de prijzen te verlagen teneinde enig marktaandeel te kunnen behouden. (213) Kort gezegd concludeerde de Commissie dat alleen de economische krimp en de daaruit voortvloeiende geringe marktvraag tijdens het onderzoektijdvak beperkte gevolgen hadden voor de bedrijfstak van de Unie. Deze factor leidde echter niet tot het verbreken van het oorzakelijk verband tussen de invoer met dumping en de door de bedrijfstak van de Unie geleden aanmerkelijke schade. De invoer met dumping blijft de belangrijkste oorzaak van schade wegens de volgende redenen: zoals uiteengezet in overweging 110, is het marktaandeel van de invoer uit de betrokken landen in de beoordelingsperiode vertienvoudigd, terwijl de invoer uit andere landen stabiel bleef. (214) Op basis van het voorgaande heeft de Commissie in dit stadium geconcludeerd dat de invoer met dumping uit de betrokken landen de bedrijfstak van de Unie aanmerkelijke schade heeft berokkend en dat de andere factoren, ongeacht of zij nu individueel dan wel collectief werden beschouwd, geen afbreuk deden aan het oorzakelijk verband tussen de invoer met dumping en de aanmerkelijke schade. De schade betreft vermindering van het marktaandeel, alsook van de productie, productiecapaciteit, productiviteit, winstgevendheid, eindvoorraden, kasstroom en het rendement van investeringen. Daarnaast kon de bedrijfstak van de Unie, zoals uiteengezet in overweging 117, als gevolg van invoer uit de betrokken landen zijn prijzen niet verhogen. 6.   NIVEAU VAN DE MAATREGELEN (215) Om het niveau van de maatregelen te bepalen, heeft de Commissie beoordeeld of een recht lager dan de dumpingmarge toereikend zou zijn om de door de invoer met dumping jegens de bedrijfstak van de Unie veroorzaakte schade op te heffen. 6.1. Schademarge (216) De schade zou worden opgeheven indien de bedrijfstak van de Unie een streefwinst zou kunnen behalen door te verkopen tegen een richtprijs in de zin van artikel 7, lid 2 quater en lid 2 quinquies, van de basisverordening. (217) Overeenkomstig artikel 7, lid 2 quater, van de basisverordening hield de Commissie bij de bepaling van de nagestreefde winst rekening met de volgende factoren: de mate van winstgevendheid vóór de toename van de invoer vanuit de aan een onderzoek onderworpen landen, de mate van winstgevendheid die vereist is ter dekking van alle kosten en investeringen, onderzoek en ontwikkeling (O&O) en innovatie, alsmede de onder normale mededingingsvoorwaarden te verwachten mate van winstgevendheid. Deze winstmarge mag niet lager zijn dan 6 %. (218) In eerste instantie heeft de Commissie een basiswinst vastgesteld die alle kosten onder normale mededingingsvoorwaarden dekt. De Commissie stelde vast dat de winstgevendheid van niet-verbonden verkoop in de Unie in 2021 — het jaar voorafgaande aan het jaar van een sterke toename van invoer uit de betrokken landen — 17,7 % bedroeg. Dit niveau van winstgevendheid was hoger dan het niveau van 3,5 % in 2020. De Commissie is van mening dat 2020 noch 2021 normale jaren waren voor zover het de vaststelling van een referentiewinstmarge betreft. 2020 stond in het teken van de uitbraak van de COVID-19-pandemie in de Unie, die heel nadelige gevolgen voor de bedrijfstak van de Unie had. Evenzo kan het jaar 2021 niet als normaal referentiejaar worden beschouwd aangezien de Unie toen profiteerde van een krachtig economisch herstel. (219) De Commissie besloot derhalve dat 2022 het best als referentiejaar kon worden gehanteerd. Het jaar 2022 werd deels gekenmerkt door de sterke toename van invoer met dumping aan het eind van het jaar, maar de effecten ervan waren relatief gering, en door dit jaar als referentie te gebruiken wordt een conservatieve benadering gehanteerd. De Commissie heeft derhalve besloten om voor haar berekeningen een winstmarge van 13,1 % te hanteren. (220) Op basis hiervan komt de geen schade veroorzakende prijs te liggen binnen de bandbreedte van 1 350 tot 1 450 EUR/ton, berekend door de bovengenoemde winstmarge van 13,1 % toe te passen op de productiekosten van de in de steekproef opgenomen producenten in de Unie gedurende het onderzoektijdvak. (221) Overeenkomstig artikel 7, lid 2 quinquies, van de basisverordening beoordeelde de Commissie als laatste stap de toekomstige kosten voortvloeiend uit multilaterale milieuovereenkomsten en de bijbehorende protocollen waarbij de Unie partij is, en uit de in bijlage I bis vermelde Verdragen van de Internationale Arbeidsorganisatie (IAO), die de bedrijfstak van de Unie tijdens de periode van toepassing van de maatregel uit hoofde van artikel 11, lid 2, zal maken. Op basis van het beschikbare bewijsmateriaal van de in de steekproef opgenomen producenten in de Unie, ramingen van de verwachte productiebenuttingspercentages en de voorspelde prijzen van emissierechten, heeft de Commissie aanvullende kosten van 16,44 EUR/ton berekend, boven op de kosten van naleving gedurende het onderzoektijdvak. Deze kosten werden toegevoegd aan de in overweging 220 genoemde geen schadeveroorzakende prijs. (222) Op basis hiervan berekende de Commissie een geen schadeveroorzakende prijs van 1 405,48 EUR/ton voor het soortgelijke product van de bedrijfstak van de Unie door de bovengenoemde streefwinstmarge (zie overweging 219) toe te passen op de productiekosten van de in de steekproef opgenomen producenten in de Unie tijdens het onderzoektijdvak, en vervolgens per productsoort de correcties op grond van artikel 7, lid 2 quinquies, toe te passen. (223) De Commissie heeft vervolgens de schademarge bepaald door de gewogen gemiddelde invoerprijs van de in de steekproef opgenomen medewerkende producenten-exporteurs in de betrokken landen, zoals vastgesteld voor de berekening van de prijsonderbieding, te vergelijken met de gewogen gemiddelde, geen schadeveroorzakende prijs van het soortgelijke product dat in het onderzoektijdvak door de in de steekproef opgenomen producenten in de Unie op de markt van de Unie werd verkocht. Het verschil dat deze vergelijking opleverde, werd uitgedrukt als percentage van de gewogen gemiddelde cif-waarde bij invoer. Voor EPC maakte de Commissie gebruik van de beschikbare feiten en stelde zij de schademarge vast op basis van dezelfde transacties van TCI Sanmar die zij voor de vaststelling van de dumpingmarge had gebruikt (vergelijkbaar met de wijze waarop de dumpingmarge werd vastgesteld, zie overweging 70). (224) De schademarge voor “andere medewerkende ondernemingen” en voor “alle andere ondernemingen” wordt op dezelfde manier vastgesteld als de dumpingmarge voor deze ondernemingen (zie overweging 71). 6.2. Conclusie over het niveau van de maatregelen (225) Na bovenstaande beoordeling moeten de voorlopige antidumpingrechten overeenkomstig artikel 7, lid 2, van de basisverordening als volgt worden vastgesteld: Land Onderneming Dumpingmarge (%) Schademarge (%) Voorlopig antidumpingrecht (%) Egypte Egyptian Petrochemical Company 109,5 100,1 100,1 TCI Sanmar Chemicals S.A.E. 86,1 74,2 74,2 Alle andere ondernemingen 109,5 100,1 100,1 VS Formosa Plastics Corporation 70,3 90,6 70,3 Westlake Chemicals 58,0 87,2 58,0 Andere medewerkende ondernemingen 62,1 88,3 62,1 Alle andere ondernemingen 77,0 90,6 77,0 7.   BELANG VAN DE UNIE (226) Gezien de beslissing van de Commissie om artikel 7, lid 2, van de basisverordening toe te passen, heeft zij onderzocht of zij duidelijk kon concluderen dat het niet in het belang van de Unie was om in dit geval maatregelen te nemen, ondanks de vaststelling van schadeveroorzakende dumping, overeenkomstig artikel 21 van de basisverordening. Het belang van de Unie werd vastgesteld op basis van een beoordeling van alle betrokken belangen, waaronder die van de bedrijfstak van de Unie, importeurs en gebruikers. 7.1. Belang van de bedrijfstak van de Unie (227) Pvc is een industrieel basisproduct dat voor een groot aantal toepassingen kan worden gebruikt. Een gezonde pvc-industrie is van essentieel belang voor de Unie vanwege haar banden met verschillende downstreamindustrieën. Pvc wordt gebruikt in een breed scala aan producten, van waterleidingen, ramen en kredietkaarten tot elektrische kabels. (228) De invoer van pvc kan de productie van de bedrijfstak van de Unie niet vervangen zonder neveneffecten. Zoals aangegeven in de klacht is de pvc-industrie zeer belangrijk in de bredere chemische industrie. Als de bedrijfstak van de Unie zijn productie verlaagt, zou er minder vraag zijn naar belangrijke grondstoffen zoals ethyleen en chloor. Pvc is goed voor ongeveer 30 % van het chloorgebruik in de Unie; elke vermindering van de productie van pvc zal zich dus doorzetten in het chloor-alkaliproces en kan gevolgen hebben voor de beschikbaarheid van chloor, bijtende soda en waterstof. (229) Hoewel de Commissie het argument van Westlake om de inkomsten en winsten uit de verkoop van bijtende soda in aanmerking te nemen in de schadebeoordeling heeft afgewezen, aangezien het om twee op zichzelf staande industrieën gaat, erkende de Commissie het belang van pvc in de bredere chemische industrie en met name in het chloor-alkaliproces. (230) De instelling van antidumpingrechten op de invoer van S-PVC uit Egypte en de VS zou de bedrijfstak van de Unie zekerheid bieden die zich zal vertalen in stabiele verkoopvolumes in de Unie. Om de hierboven uiteengezette redenen zou deze zekerheid ook de bredere chemische industrie ten goede komen. Bovendien zou het effect op de prijsdruk worden weggenomen, zodat de bedrijfstak van de Unie niet alleen zou profiteren van stabielere volumes, maar ook minder onzekerheid zou hebben over de kansen om zijn kosten te dekken. (231) De pvc-bedrijfstak van de Unie biedt goedbetaalde en hooggekwalificeerde banen in de Unie, en de instelling van antidumpingrechten zou ongeveer 4 000 directe banen en een veelvoud van indirecte banen in de bredere chemische industrie beschermen. (232) De Commissie concludeerde dat het in het belang van de bedrijfstak van de Unie was om antidumpingrechten in te stellen. 7.2. Importeurs (233) De Commissie ontving geen antwoorden van importeurs in de Unie op de specifieke vragenlijst. Een aantal importeurs verstrekte gedeeltelijke informatie ten gunste van exporteurs in Egypte en de VS, maar deze informatie was niet toereikend om de belangen van deze importeurs te beoordelen. (234) De Commissie erkende desalniettemin dat door de instelling van antidumpingrechten op S-PVC van oorsprong uit Egypte en de VS, importeurs van dit materiaal mogelijk in een vroeg stadium met lagere verkoopvolumes van S-PVC te maken krijgen. Importeurs zouden echter nog altijd in andere chemische producten kunnen handelen, alsook in S-PVC dat wordt vervaardigd in andere landen die mogelijk een sterkere concurrentiepositie zouden verwerven zodra de invoer met dumping uit de betrokken landen tot een eind komt. (235) De Commissie concludeerde dat de instelling van antidumpingrechten op S-PVC van oorsprong uit Egypte en de VS waarschijnlijk geen blijvende gevolgen voor de winstgevendheid van handelaren zal hebben. 7.3. Gebruikers (236) Drie gebruikers van S-PVC in de Unie hebben contact opgenomen met de Commissie en de antwoorden op de vragenlijst verstrekt: Rehau Industries SE & Co (Rehau), Foamalite en Granzplast. Rehau en Foamalite voerden aan dat het niet in het belang van gebruikers in de Unie zou zijn om antidumpingrechten in te stellen, aangezien dit waarschijnlijk tot hogere prijzen zou leiden en meer macht voor de bedrijfstak van de Unie. (237) Granzplast verstrekte informatie over haar aankopen van S-PVC, op basis waarvan de Commissie een inschatting kon maken van de uiteindelijke effecten van de rechten op diens totale kosten. (238) Rehau vroeg een hoorzitting met de Commissie aan, die op 24 april 2024 plaatsvond. Dit betrof een gezamenlijke hoorzitting met de Zwitserse verbonden handelaar, Meraxis AG. (239) Wat betreft de door de gebruikers geuite zorgen, merkte de Commissie op dat de pvc-bedrijfstak in de Unie uit twaalf producenten bestaat en dat de eigenschappen van het product de markt uiterst concurrerend maken. Net als dat gebruikers konden profiteren van aankopen van S-PVC uit Egypte en de VS tegen dumpingprijzen, kunnen zij met het oog op gunstigere prijzen nog altijd uit verschillende leveranciers in de Unie kiezen, met name gezien het grote aantal producenten in de Unie. (240) De Commissie schatte ook dat het totale effect op de kosten van de gebruikers redelijk beperkt zou zijn, aangezien hun aankopen van S-PVC in de betrokken landen een percentage van 5 % tot 10 % van hun totale kosten vertegenwoordigen. Dit beperkte effect op de kosten moet in aanmerking worden genomen in combinatie met de voordelen die een gezonde pvc-industrie in de Unie met verschillende leveranciers zou opleveren. (241) Ten slotte erkende de Commissie dat de beschikbaarheid van S-PVC uit de betrokken landen de gebruikers ten goede was gekomen als gevolg van de prijsverlaging op de markt vanaf 2022. Dit heeft echter geleid tot een situatie waarin de bedrijfstak van de Unie verliesgevend is, wat op lange termijn niet in het belang van de gebruikers is, aangezien dit de concurrentie op de markt van de Unie kan beperken door het aantal producenten dat in deze omstandigheden kan blijven opereren, te verminderen. 7.4. Conclusie inzake het belang van de Unie (242) Op basis van het bovenstaande is de Commissie tot de conclusie gekomen dat er in dit stadium van het onderzoek geen dwingende redenen zijn om aan te nemen dat het niet in het belang van de Unie zou zijn om maatregelen in te stellen ten aanzien van de invoer van S-PVC van oorsprong uit Egypte en de VS. 8.   VOORLOPIGE ANTIDUMPINGMAATREGELEN (243) Op basis van de conclusies van de Commissie inzake dumping, schade, het oorzakelijk verband, het niveau van de maatregelen en het belang van de Unie moeten voorlopige maatregelen worden ingesteld om te voorkomen dat de bedrijfstak van de Unie nog meer schade lijdt door de invoer met dumping. (244) Er moeten voorlopige antidumpingmaatregelen worden ingesteld op S-PVC van oorsprong uit Egypte en de VS, in overeenstemming met de regel van het laagste recht uit artikel 7, lid 2, van de basisverordening. De Commissie heeft de schademarges en de dumpingmarges vergeleken (zie overweging 225). Het bedrag van de rechten werd vastgesteld op het niveau van de dumpingmarge, of van de schademarge indien deze lager is. (245) Gelet op het voorgaande moeten de voorlopige antidumpingrechten, uitgedrukt in cif-prijs grens Unie, vóór inklaring, worden vastgesteld als volgt: Land Onderneming Voorlopig antidumpingrecht (%) Egypte Egyptian Petrochemical Company 100,1 TCI Sanmar Chemicals S.A.E. 74,2 Alle andere ondernemingen 100,1 VS Formosa Plastics Corporation 70,3 Westlake Chemicals 58,0 Andere medewerkende ondernemingen 62,1 Alle andere ondernemingen 77,0 (246) De bij deze verordening voor de afzonderlijke ondernemingen vastgestelde individuele antidumpingrechten zijn gebaseerd op de bevindingen van dit onderzoek. Zij weerspiegelen dan ook de situatie die bij het onderzoek voor die ondernemingen werd geconstateerd. Deze rechten zijn uitsluitend van toepassing op het betrokken product van oorsprong uit de betrokken landen en geproduceerd door de genoemde juridische entiteiten. Op de invoer van het betrokken product dat is geproduceerd door andere ondernemingen die in het dispositief van deze verordening niet uitdrukkelijk worden genoemd, met inbegrip van entiteiten die aan de specifiek genoemde ondernemingen zijn verbonden, is de maatregel van toepassing die voor “alle andere ondernemingen” geldt. Die invoer mag niet worden onderworpen aan de individuele antidumpingrechten. (247) Om het risico op ontwijking als gevolg van het verschil in rechten zo veel mogelijk te beperken, zijn speciale maatregelen nodig om de toepassing van de individuele antidumpingrechten te garanderen. De ondernemingen met individuele antidumpingrechten moeten een geldige handelsfactuur overleggen aan de douaneautoriteiten van de lidstaten. De factuur moet voldoen aan de in artikel 1, lid 3, van deze verordening vastgestelde vereisten. Invoer die niet van een dergelijke factuur vergezeld gaat, wordt onderworpen aan het antidumpingrecht dat van toepassing is op “alle andere ondernemingen”. (248) Hoewel de douaneautoriteiten van de lidstaten over deze factuur moeten beschikken om ten aanzien van de invoer de individuele antidumpingrechten te kunnen toepassen, is overlegging van die factuur niet de enige factor waarmee de douaneautoriteiten rekening moeten houden. Zelfs als aan hen een factuur wordt overgelegd die voldoet aan alle voorschriften van artikel 1, lid 3, van deze verordening, moeten de douaneautoriteiten van de lidstaten namelijk hun gebruikelijke controles uitvoeren en kunnen zij, net als in alle andere gevallen, aanvullende documenten (vervoersdocumenten enz.) verlangen om de juistheid van de gegevens in de aangifte te controleren en te waarborgen dat het recht vervolgens terecht wordt toegepast, in overeenstemming met de douanewetgeving. (249) Indien het volume van de uitvoer door een van de ondernemingen die een lager individueel recht genieten, na de instelling van de maatregelen in kwestie aanzienlijk toeneemt, kan dit op zich worden beschouwd als een verandering in de structuur van het handelsverkeer als gevolg van de instelling van maatregelen in de zin van artikel 13, lid 1, van de basisverordening. In dergelijke omstandigheden kan, mits aan de voorwaarden is voldaan, een onderzoek naar ontwijking van de maatregelen worden geopend. Hierbij kan onder meer worden onderzocht of het nodig is een individueel recht of individuele rechten in te trekken en in plaats daarvan het voor het gehele land geldende recht in te stellen. 9.   INFORMATIE OVER VOORLOPIGE MAATREGELEN (250) Overeenkomstig artikel 19 bis van de basisverordening heeft de Commissie de belanghebbenden op de hoogte gebracht van de beoogde instelling van voorlopige rechten. Deze informatie is ook openbaar gemaakt op de website van DG Handel. Belanghebbenden kregen drie werkdagen de tijd om opmerkingen in te dienen over de juistheid van de berekeningen die specifiek aan hen zijn meegedeeld. (251) De Egyptische producent-exporteur TCI Sanmar voerde aan dat de Commissie in de relevante berekeningen een hogere cif-prijs aan de grens van de EU zou moeten gebruiken, wat zou leiden tot een lagere prijsbederfmarge. In dezelfde context moet aan de uitvoerprijs af fabriek een handelsmarge worden toegevoegd om tot een juiste cif-prijs aan de grens van de EU te komen. (252) De Commissie heeft het argument onderzocht, maar was van mening dat het geen betrekking had op de juistheid van de berekeningen. Daarom zal de Commissie het samen met alle andere opmerkingen in overweging nemen na de bekendmaking van de voorlopige maatregelen. (253) De producent-exporteur in de VS, Formosa Plastics Corporation, diende opmerkingen in over de voorafgaande mededeling van feiten en overwegingen, waarin hij de Commissie verzocht de methode voor de vaststelling van de VAA-kosten te herzien. (254) De Commissie heeft de opmerkingen uitvoerig onderzocht. Een van de opmerkingen had betrekking op de juistheid van de berekening en de berekening van de VAA-kosten werd derhalve gewijzigd, terwijl de andere opmerkingen geen betrekking hadden op de nauwkeurigheid van de berekening. Deze opmerkingen zullen derhalve, samen met alle andere opmerkingen, na de bekendmaking van de voorlopige maatregelen worden onderzocht. 10.   SLOTBEPALING (255) Met het oog op een behoorlijk bestuur nodigt de Commissie de belanghebbenden uit om binnen een vastgestelde termijn schriftelijke opmerkingen in te dienen en/of een hoorzitting met de Commissie aan te vragen. (256) De bevindingen betreffende de instelling van voorlopige rechten zijn voorlopig en kunnen in het definitieve stadium van het onderzoek worden gewijzigd, HEEFT DE VOLGENDE VERORDENING VASTGESTELD: Artikel 1 1.   Er wordt een voorlopig antidumpingrecht ingesteld op de invoer van polyvinylchloridesuspensie (“S-PVC”), niet met enige andere stof gemengd, momenteel ingedeeld onder GN-code ex 3904 10 00 (Taric-codes 3904100015 en 3904100080), van oorsprong uit Egypte en de Verenigde Staten van Amerika. 2.   Het voorlopige antidumpingrecht dat van toepassing is op de nettoprijs, franco grens Unie, vóór inklaring, van het in lid 1 omschreven en door de hieronder vermelde ondernemingen vervaardigde product is als volgt: Land van oorsprong Onderneming Voorlopig antidumpingrecht Aanvullende Taric-code Egypte Egyptian Petrochemical Company 100,1  % 89BA TCI Sanmar Chemicals S.A.E. 74,2  % 89BB Alle overige invoer van oorsprong uit Egypte 100,1  % 8999 VS Formosa Plastics Corporation 70,3  % 89BC Westlake Chemicals 58,0  % 89BD Oxy Vinyls, LP 62,1  % 89BE Shintech Incorporated 62,1  % 89BF Alle overige invoer van oorsprong uit de Verenigde Staten van Amerika 77,0  % 8999 3.   De individuele rechten die zijn vastgesteld voor de in lid 2 vermelde ondernemingen, zijn uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die als volgt luidt: “ Ondergetekende verklaart dat de (hoeveelheid) [betrokken product] die naar de Europese Unie wordt uitgevoerd en waarop deze factuur betrekking heeft, is vervaardigd door [naam en adres van de onderneming] [aanvullende Taric-code] in [betrokken land]. Ondergetekende verklaart dat de in deze factuur verstrekte informatie juist en volledig is. ” Als een dergelijke factuur niet wordt overgelegd, wordt het recht toegepast dat voor “alle andere ondernemingen” geldt. 4.   Bij het in het vrije verkeer brengen in de Unie van het in lid 1 genoemde product wordt een zekerheid gesteld die gelijk is aan het bedrag van het voorlopige recht. 5.   Tenzij anders vermeld, zijn de geldende bepalingen inzake douanerechten van toepassing. Artikel 2 1.   Belanghebbenden moeten hun schriftelijke opmerkingen inzake deze verordening binnen 15 kalenderdagen na de datum van inwerkingtreding van deze verordening bij de Commissie indienen. 2.   Belanghebbenden die om een hoorzitting bij de Commissie willen verzoeken, moeten dit binnen vijf kalenderdagen na de datum van inwerkingtreding van deze verordening doen. 3.   Belanghebbenden die willen worden gehoord door de raadadviseur-auditeur in handelsprocedures, kunnen binnen vijf kalenderdagen na de datum van inwerkingtreding van deze verordening hiertoe een verzoek indienen. De raadadviseur-auditeur kan buiten deze termijn ingediende verzoeken beoordelen en kan in voorkomend geval besluiten die verzoeken te aanvaarden. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Artikel 1 is van toepassing voor een termijn van zes maanden. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 juli 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) Bericht van inleiding van een antidumpingprocedure betreffende de invoer van bepaald polyvinylchloride (“pvc”) van oorsprong uit Egypte en de Verenigde Staten van Amerika ( PB C, C/2023/1033, 15.11.2023, ELI: http://data.europa.eu/eli/C/2023/1033/oj ). ( 3 ) De verklaring in de klacht luidt als volgt: “Een winstmarge van 15 % wordt beschouwd als een normale winstmarge voor de chemische industrie en is gemiddeld het streefpercentage van ebitda voor de klagende ondernemingen. Dit cijfer geeft het niveau weer van de ebitda die nodig is om te investeren en de productiecapaciteit in stand te houden.”. In de twee volgende punten van de klacht is het uitdrukkelijk duidelijk dat de klagers bij hun analyse gebruik hebben gemaakt van de winstmarge: “De pvc-industrie is een kapitaalintensieve industrie die winstmarges van 15 % moet behalen om duurzaam te zijn. Dit omvat herinvestering in bestaande plannen om toekomstige activiteiten te waarborgen en concurrerend te blijven tegen invoer uit landen met lagere energiekosten en minder strenge decarbonisatievereisten” en “voorheen heeft de industrie niet consequent een winstmarge van 15 % behaald en dit heeft geleid tot veel problemen die hebben geleid tot de sluiting van verschillende pvc-eenheden en zelfs hele locaties.” ( 4 ) https://tron.trade.ec.europa.eu/investigations/case-view?caseId=2695 . ( 5 ) De Commissie was in staat de productie- en financiële gegevens van de in de steekproef opgenomen producent (Vynova Wilhelmshaven GmbH) op de locatie van zijn gelieerde producent, Vynova Belgium NV (ondernemer in het kader van de verwerkingsovereenkomst), in te zien en te verifiëren. ( 6 ) Bij de berekening van de representativiteit heeft de Commissie de door de medewerkende producenten-exporteurs in de VS gemelde verkoop aan de Unie van het betrokken product vergeleken met de invoerstatistieken van Eurostat, naar behoren aangepast door de uitsluiting van E-PVC. ( 7 ) Het chloor-alkaliproces is een industrieel proces gericht op de elektrolyse van natriumchlorideoplossingen (NaCI). Dit betreft de technologie voor het produceren van chloor en natriumhydroxide (bijtende soda), twee basischemicaliën die in de bedrijfstak veel worden gebruikt. ( 8 ) De door de klagers aangevoerde argumenten bevatten vijf redenen: i) pvc en bijtende soda behoren tot verschillende en afzonderlijke markten; ii) niet alle pvc-producenten zijn geïntegreerde ondernemingen en zij produceren niet allemaal bijtende soda; iii) pvc en bijtende soda worden niet in hetzelfde productieproces geproduceerd; iv) chloor en bijtende soda zijn nevenproducten van de elektrolyse van natriumchloride, en v) het zou onmogelijk zijn vast te stellen welke van de twee bedrijfstakken het primaire product vervaardigt en welke bedrijfstak het secundaire “bijproduct”. ( 9 ) Zaak M.6905 — INEOS/Solvay/JV, beschikbaar via: https://ec.europa.eu/competition/mergers/cases/decisions/m6905_8118_2.pdf . ( 10 ) De K-waarde is een indicator van het moleculair gewicht en de polymerisatiegraad, en de Commissie heeft op basis van de K-waarde voor vier verschillende PCN’s gekozen, waarmee zij de in de klacht voorgestelde structuur van drie PCN’s heeft uitgebreid. Slechts één in de steekproef opgenomen producent in de Unie vervaardigde een kleine hoeveelheid speciality S-PVC met gebruikmaking van dezelfde productielijnen die werden gebruikt voor de vervaardiging van S-PVC voor algemene doeleinden. Deze producent hanteerde het begrip “speciality S-PVC” wanneer het product was aangepast aan de specifieke behoeften van de gebruiker (bv. door de toevoeging van additieven, door het product een kleur te geven enz.). ( 11 ) In het verslag over zaak M.6905 staat dat extender S-PVC in feite kan worden vervaardigd op productielijnen die ook voor de vervaardiging van speciality S-PVC of commodity S-PVC worden gebruikt, mits er een geschikte droogunit voorhanden is. De reden hiervoor is dat de deeltjes van extender S-PVC veel kleiner zijn dan die van commodity S-PVC, als gevolg waarvan er geavanceerdere drooginstallaties nodig zijn. Speciality S-PVC kan ook worden vervaardigd op productielijnen die normaal gesproken voor de vervaardiging van commodity S-PVC of extender S-PVC worden gebruikt, mits er injectoren voor comonomeren en geschikte units voor de terugwinning van monomeren voorhanden zijn. ELI: http://data.europa.eu/eli/reg_impl/2024/1896/oj ISSN 1977-0758 (electronic edition)",
  "source": "EUR LEX"
}