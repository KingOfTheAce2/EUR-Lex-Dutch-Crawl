{
  "url": "http://www.w3.org/1999/xhtml\">",
  "content": "L_2014288NL.01000101.xml 2.10.2014 NL Publicatieblad van de Europese Unie L 288/1 GEDELEGEERDE VERORDENING (EU) Nr. 1040/2014 VAN DE COMMISSIE van 25 juli 2014 tot wijziging van Richtlijn 2001/112/EG van de Raad inzake voor menselijke voeding bestemde vruchtensappen en bepaalde soortgelijke producten teneinde bijlage I aan te passen aan de technische vooruitgang DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2001/112/EG van de Raad van 20 december 2001 inzake voor menselijke voeding bestemde vruchtensappen en bepaalde soortgelijke producten ( 1 ) , en met name artikel 7, Overwegende hetgeen volgt: (1) Richtlijn 2001/112/EG machtigt de Commissie gedelegeerde handelingen vast te stellen om de bijlagen bij die richtlijn, met uitzondering van bijlage I, deel I, en bijlage II, te wijzigen teneinde deze af te stemmen op de ontwikkelingen op het gebied van relevante internationale normen en rekening te houden met de technische vooruitgang. (2) Bijlage I bij Richtlijn 2001/112/EG betreft productbenamingen en definities van producten en kenmerken. Punt 3 van deel II van die bijlage bevat de regels inzake toegestane behandelingen en stoffen. Door de ontwikkeling van de technologie zijn nieuwe stoffen voor het klaren van vruchtensappen beschikbaar gekomen. Het gaat om uit tarwe, erwten of aardappelen verkregen plantaardige eiwitten die een alternatief bieden voor de thans toegestane stof gelatine, die uit dierlijke producten wordt verkregen. (3) Om rekening te houden met deze technische vooruitgang moet deel II, punt 3, van bijlage I bij Richtlijn 2001/112/EG worden gewijzigd door deze nieuwe stoffen daarin op te nemen, HEEFT DE VOLGENDE VERORDENING VASTGESTELD: Artikel 1 In deel II, punt 3, van bijlage I bij Richtlijn 2001/112/EG wordt het volgende streepje toegevoegd: „— plantaardige eiwitten uit tarwe, erwten of aardappelen voor het klaren” . Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juli 2014. Voor de Commissie De voorzitter José Manuel BARROSO ( 1 ) PB L 10 van 12.1.2002, blz. 58 .",
  "source": "EUR LEX"
}