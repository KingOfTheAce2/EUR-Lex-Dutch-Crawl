{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0148:NL:HTML\">",
  "content": "EUR-Lex - 32000D0148 - NL Avis juridique important | 32000D0148 2000/148/EG: Beschikking van de Commissie van 11 februari 2000 inzake de Finse steun in de sector zaaizaad (Kennisgeving geschied onder nummer C(2000) 358) (Slechts de teksten in de Finse en de Zweedse taal zijn authentiek) Publicatieblad Nr. L 050 van 23/02/2000 blz. 0019 - 0021 BESCHIKKING VAN DE COMMISSIE van 11 februari 2000 inzake de Finse steun in de sector zaaizaad (kennisgeving geschied onder nummer C(2000) 358) (Slechts de teksten in de Finse en de Zweedse taal zijn authentiek) (2000/148/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2358/71 van de Raad van 26 oktober 1971 houdende een gemeenschappelijke ordening der markten in de sector zaaizaad(1), laatstelijk gewijzigd bij Verordening (EG) nr. 1405/1999(2), en met name op artikel 8, Overwegende hetgeen volgt: (1) Op grond van de genoemde bepalingen mag Finland, na daarvoor de toestemming van de Commissie te hebben verkregen, steun verlenen voor bepaalde hoeveelheden van zaaizaad dat in verband met de specifieke klimatologische omstandigheden uitsluitend in dit land wordt geproduceerd. (2) Finland heeft de Commissie in 1995 in kennis gesteld van een ontwerp-besluit inzake de toekenning van nationale steun voor de productie van bepaalde soorten zaaizaad van voedergewassen. Deze steun is voor het jaar 1995 toegestaan bij Beschikking 95/282/EG van de Commissie van 17 juli 1995 inzake de Finse steun in de sector zaaizaad(3). Bij de beschikking is toestemming verleend voor de toekenning van nationale steun voor oppervlakten die ten hoogste overeenkomen met de gemiddelde productie die in de periode 1989 tot en met 1993 in Finland is verkregen en die beantwoorden aan de in 1995 geraamde binnenlandse behoeften van dit land voor de productie van rode klaver (Trifolium pratense L.), timothee (Phleum pratense L.), beemdlangbloem (Festuca pratensis huds), kropaar (Dactilis glomerata L.) en Engels raaigras (Lolium perenne L.). De toestemming is verleend voor rassen die zijn opgenomen in de nationale rassenlijst van Finland en die uitsluitend in Finland worden geproduceerd, afgezien van beperkte hoeveelheden die in aangrenzende regio's worden geteeld. (3) Een verslag over de toepassing van Beschikking 95/282/EG had uiterlijk op 30 april 1996 bij de Commissie moeten worden ingediend. De betrokken gegevens zijn op 26 oktober 1998 door de Finse autoriteiten verstrekt. Tussen de diensten van het ministerie van Land- en Bosbouw van Finland en de diensten van de Commissie heeft uitvoerig technisch overleg plaatsgevonden met betrekking tot de bedragen van de daadwerkelijk toegekende steun, de bebouwde oppervlakte, de productie van en de handel in elke soort en elk ras waarvoor steun is toegekend. (4) Finland heeft de maximale oppervlakten die bij Beschikking 95/282/EG waren vastgesteld overgenomen en maximale steunbedragen voor de jaren 1996, 1997, 1998 en 1999 vastgesteld en is er daarbij van uitgegaan dat het inkomen van de producenten, inclusief de steun, niet hoger mag zijn dan het gemiddelde inkomen van de producenten in de referentieperiode 1989-1993. De steunbedragen voor de voornoemde jaren, behalve voor het jaar 1999, zijn berekend en aan de producenten uitgekeerd. (5) Uit de door de Finse autoriteiten verstrekte gegevens blijkt dat Finland Beschikking 95/282/EG heeft toegepast voor de verkoopseizoenen van 1995 tot en met 1999. Voor rode klaver is de oppervlakte waarvoor nationale steun is toegekend sinds 1997 groter dan de door de Commissie in 1995 vastgestelde hoeveelheden. Hetzelfde geldt voor beemdlangbloem en Engels raaigras in 1998. Deze overschrijdingen hebben geleid tot een proportionele vermindering van de nationale steunbedragen voor de betrokken soorten. (6) Omdat de nationale steunbedragen zijn vastgesteld en aan de producenten zijn uitgekeerd in een periode die zich uitstrekt buiten de periode waarvoor de Commissie toestemming had verleend, is deze steun onwettig, maar niet noodzakelijk onverenigbaar met artikel 8, tweede alinea, van Verordening (EEG) nr. 2358/71. (7) De Commissie heeft, op basis van de door de Finse regering verstrekte gegevens, geconstateerd dat de Finse steun die vanaf 1 januari 1996 tot in 1998 is verleend, betrekking heeft op zaaizaadrassen die in verband met de specifieke klimatologische omstandigheden uitsluitend in Finland worden geproduceerd. Zij heeft ook geconstateerd dat voor de periode 1996-1998, voor rode klaver en voor beemdlangbloem en Engels raaigras de overschrijding sinds respectievelijk 1997 en 1998, van de oppervlakten waarvoor nationale steun is verleend ten opzichte van de door de Commissie voor het jaar 1995 vastgestelde maximumoppervlakten, is gecompenseerd door een proportionele vermindering van de steunbedragen. De berekeningen voor 1999 zijn nog niet afgerond, maar er is reeds een maximumbedrag voor de betrokken steun vastgesteld. (8) In deze omstandigheden kan de Commissie de steun die is verleend in de periode 1996-1998 en het maximumbedrag voor het jaar 1999 goedkeuren voor maximaal de oppervlakten en bedragen die bij Beschikking 95/282/EG zijn vastgesteld voor de andere soorten dan rode klaver. Voor deze laatstgenoemde soort moet de toegestane maximumoppervlakte met 300 ha worden verhoogd ten opzichte van het verkoopseizoen 1995, wegens de ontwikkeling van de vraag naar zaad van deze soort en de onmogelijkheid om op de markt aan de specifieke klimaatsomstandigheden van dit land aangepaste rassen te vinden, HEEFT DE VOLGENDE BESCHIKKING GEGEVEN: Artikel 1 De steun die Finland, zonder voorafgaande toestemming van de Commissie, vanaf 1 januari 1996 tot en met 1998 heeft verleend binnen de grenzen van de oppervlakten en de bedragen die in de bijlage zijn vastgesteld voor gecertificeerd zaaizaad van de rassen van rode klaver (Trifolium pratense L.), timothee (Phleum Pratense L.), beemdlangbloem (Festuca pratensis huds.), kropaar (Dactilis glomerata L.) en Engels raaigras (Lolium perenne L.) die in de nationale rassenlijst van Finland zijn geregistreerd en die uitsluitend in Finland worden geproduceerd, afgezien van beperkte hoeveelheden die in aangrenzende regio's worden geteeld, is verenigbaar met artikel 8, tweede alinea, van Verordening (EEG) nr. 2358/71 en wordt bijgevolg toegestaan. Artikel 2 De voor het jaar 1999 zonder voorafgaande toestemming van de Commissie door Finland vastgestelde maximale steunbedragen of lagere bedragen zijn, binnen de grenzen van de oppervlakten en de bedragen die in de bijlage zijn vastgesteld voor gecertificeerd zaaizaad van de rassen van rode klaver (Trifolium pratense L.), timothee (Phleum pratense L.), beemdlangbloem (Festuca pratensis huds.), kropaar (Dactilis glomerata L.) en Engels raaigras (Lolium perenne L.) die in de nationale rassenlijst van Finland zijn geregistreerd en die uitsluitend in Finland worden geproduceerd, afgezien van beperkte hoeveelheden die in aangrenzende regio's worden geteeld, verenigbaar met artikel 8, tweede alinea, van Verordening (EEG) nr. 2358/71 en worden bijgevolg toegestaan. Artikel 3 Deze beschikking is gericht tot de Finse Republiek. Gedaan te Brussel, 11 februari 2000. Voor de Commissie Franz FISCHLER Lid van de Commissie (1) PB L 246 van 5.11.1971, blz. 1. (2) PB L 164 van 30.6.1999, blz. 17. (3) PB L 173 van 25.7.1995, blz. 58. BIJLAGE A. Rode klaver (Trifolium pratense L.) >RUIMTE VOOR DE TABEL> B. Timothee (Phleum pratense L.) >RUIMTE VOOR DE TABEL> C. Beemdlangbloem (Festuca pratensis huds.) >RUIMTE VOOR DE TABEL> D. Kropaar (Dactilis glomerata L.) >RUIMTE VOOR DE TABEL> E. Engels raaigras (Lolium perenne L.) >RUIMTE VOOR DE TABEL>",
  "source": "EUR LEX"
}