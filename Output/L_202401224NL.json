{
  "url": "http://www.w3.org/1999/xhtml\">",
  "content": "L_202401224NL.000101.fmx.xml Publicatieblad van de Europese Unie NL L-serie 2024/1224 2.5.2024 UITVOERINGSBESLUIT (EU) 2024/1224 VAN DE COMMISSIE van 30 april 2024 tot afwijzing van een aanvraag tot bescherming van een geografische aanduiding overeenkomstig artikel 52, lid 1, van Verordening (EU) nr. 1151/2012 van het Europees Parlement en de Raad “Монгол Тогтвортой ноолуур/Mongol Togtvortoi Nooluur” (BGA) (Kennisgeving geschied onder nummer C(2024) 2755) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 52, lid 1, Overwegende hetgeen volgt: (1) Overeenkomstig artikel 50 van Verordening (EU) nr. 1151/2012 heeft de Commissie de aanvraag tot registratie van de naam “Монгол Тогтвортой ноолуур/Mongol Togtvortoi Nooluur” als beschermde geografische aanduiding (PGI-MN-02885) onderzocht, die op 22 december 2022 werd ingediend door “MNFPUGs Sustainable Cashmere Srl”, die de “Mongolian National Federation of Pasture User Groups of Herders (MNFPUG)” (Mongoolse Nationale Federatie van door herders gevormde weilandgebruikersgroepen) vertegenwoordigt en onder haar zeggenschap staat. (2) Aansluitend op het onderzoek heeft de Commissie op 5 april 2023 een afwijzingsbrief gestuurd, waarin zij aangaf dat de aanvraag niet voldoet aan de vereisten van Verordening (EU) nr. 1151/2012. Het toepassingsgebied van die verordening is in artikel 2, lid 1, van Verordening (EU) nr. 1151/2012 omschreven door te verwijzen naar bijlage I bij het Verdrag betreffende de werking van de Europese Unie en bijlage I bij Verordening (EU) nr. 1151/2012. De productcategorie “kasjmier” is in geen van die bijlagen opgenomen en valt bijgevolg niet binnen het toepassingsgebied van die verordening. (3) Aangezien het product in de ingediende aanvraag werd aangemerkt als wol (bijlage XI bij Verordening (EU) nr. 668/2014: categorie 2.15), heeft de Commissie voorts uitgelegd dat kasjmier in het kader van Verordening (EU) nr. 1151/2012 niet kan worden opgevat als zijnde wol omdat kasjmier en wol twee verschillende producten zijn. (4) De Commissie heeft verduidelijkt dat voor bijlage I bij het Verdrag, die bestaat uit de desbetreffende uit de Naamlijst van Brussel overgenomen indeling, wordt gebruikgemaakt van de indeling in GN-codes van bijlage I bij Verordening (EEG) nr. 2658/87 van de Raad ( 2 ) om te bepalen welke specifiekere producten onder elke categorie van bijlage I bij het Verdrag vallen. Diezelfde aanpak wordt toegepast om te bepalen welke specifieke producten onder elke in bijlage I bij Verordening (EU) nr. 1151/2012 vermelde productcategorie vallen. (5) Volgens punt 1 van de aantekening op hoofdstuk 51 van bijlage I bij Verordening (EEG) nr. 2658/87 zijn “wol” en “fijn of grof haar van kasjmiergeiten of soortgelijke geiten” twee afzonderlijke items, waarbij “wol” de natuurlijke vezel is die afkomstig is van de vacht van schapen of lammeren, terwijl “fijn haar” een aparte categorie is die het haar van bepaalde soorten geiten (met uitzondering van gewone geiten) omvat, en onder meer dat van “kasjmiergeiten”, die specifiek zijn vermeld. (6) Bovendien is het onderscheid ook duidelijk op het niveau van de GN-codes in hoofdstuk 51 van afdeling XI van het tweede deel van bijlage I bij Verordening (EEG) nr. 2658/87, waarin “wol” wordt ingedeeld onder “GN-code 5101 — Wol, niet gekaard en niet gekamd” en kasjmier onder “GN-code 5102 — Fijn haar en grof haar, niet gekaard en niet gekamd”. Hoewel het product in de ingediende aanvraag als “een soort wol” wordt omschreven, is het bijgevolg van belang erop te wijzen dat “wol” in de zin van GN-code 5101 niet aldus mag worden uitgelegd dat daaronder producten van GN-code 5102 vallen. In het kader van Verordening (EU) nr. 1151/2012 kan “kasjmier” dan ook niet worden beschouwd als een subcategorie van “wol”. (7) Op basis van de in de aanvraag verstrekte informatie heeft de Commissie geconcludeerd dat de aanvraag niet voldoet aan de vereisten van Verordening (EU) nr. 1151/2012. De aanvrager werd ervan in kennis gesteld dat de Commissie, indien zij binnen twee maanden nadat de aanvrager haar brief (van 5 april 2023) had gekregen, geen opmerkingen had ontvangen, voornemens was de procedure in te leiden voor de vaststelling van een formeel besluit van de Commissie tot afwijzing van de aanvraag. (8) In zijn antwoord van 20 april 2023 aan de Commissie heeft de aanvrager verschillende opmerkingen gemaakt en in de eerste plaats vraagtekens geplaatst bij het gebruik van Verordening (EEG) nr. 2658/87 voor de interpretatie van Verordening (EU) nr. 1151/2012. De aanvrager stelt dat, zelfs al wordt Verordening (EEG) nr. 2658/87 gebruikt om het toepassingsgebied van Verordening (EU) nr. 1151/2012 te bepalen, zowel wol als kasjmier in hoofdstuk 51 van die verordening zijn opgenomen. De Commissie merkt op dat, aangezien in bijlage I bij Verordening (EU) nr. 1151/2012 alleen wol is opgenomen, en niet kasjmier, en deze term niet is gedefinieerd in bijlage I bij Verordening (EU) nr. 1151/2012, het noodzakelijk is de betekenis ervan in andere EU-wetgeving te zoeken. De Commissie gebruikt de indeling van goederen in het douanetarief als basis voor het bepalen van de reikwijdte van een product, tenzij er andere gespecialiseerde wetgeving is. In dit geval is er geen andere dergelijke wetgeving. (9) De aanvrager wijst er in zijn opmerkingen ook op dat in andere desbetreffende EU-verordeningen en -richtlijnen naar “kasjmierwol” wordt verwezen of kasjmier met wol wordt geassocieerd. De aanvrager verwijst hierbij naar Verordening (EU) nr. 1007/2011 van het Europees Parlement en de Raad ( 3 ) en Richtlijn 2008/121/EG van het Europees Parlement en de Raad ( 4 ) . (10) De Commissie merkt op dat in geen van die wetgevingshandelingen kasjmier als wol wordt gedefinieerd. Bijlage I bij Verordening (EU) nr. 1007/2011 bevat de lijst van textielvezelbenamingen en volgens tabel 1 van die bijlage mag de term “wol” worden gebruikt, niet alleen voor vezels van de vacht van schapen, maar ook voor “een mengsel van vezels van de vacht van schapen en van haar van de bij nummer 2 vermelde dieren”. Onder nummer 2 staat kasjmier vermeld. Overeenkomstig artikel 5, lid 2, van Verordening (EU) nr. 1007/2011 mag textiel dat kasjmiervezels bevat, alleen als “wol” worden geëtiketteerd als het een mengsel van wol en kasjmiervezels betreft. Dit betekent dat textiel dat uitsluitend uit kasjmiervezels bestaat, niet mag worden aangeduid als “wol” in de zin van Verordening (EU) nr. 1007/2011 en moet worden geëtiketteerd als “kasjmier”, “kasjmierwol” of “kasjmierhaar” overeenkomstig de regels in nummer 2 van tabel 1. Aangezien die namen in de tabel onder een ander nummer zijn opgenomen, zijn zij geen subcategorieën van “wol”, maar afzonderlijke namen. Richtlijn 2008/121/EG is niet langer van kracht, aangezien deze is ingetrokken bij bovengenoemde Verordening (EU) nr. 1007/2011. (11) Daarnaast legde de aanvrager verschillende definities van kasjmier en wol uit diverse bronnen voor, namelijk uit de publicatie “Wool Notes” van de Internationale organisatie voor woltextiel (IWTO); de DIN 60001-1-norm van het Duits Instituut voor normalisatie; de Duitse wet inzake de etikettering van textiel; 15 U.S. Code § 68 B en Wikipedia. De Commissie merkt op dat voor de toepassing van een verordening van de Unie de term “wol” alleen kan worden bepaald aan de hand van wetgeving van de Unie en dat de verschillende door de aanvrager vermelde documenten in dit verband bijgevolg niet van toepassing zijn. Bovendien wordt in de genoemde bronnen voornamelijk naar “kasjmierwol” verwezen, wat in overeenstemming is met Verordening (EU) nr. 1007/2011. (12) Verder verwees de aanvrager naar de door de Europese Commissie gepubliceerde “Bekendmaking — openbare raadpleging” over geografische aanduidingen van de Volksrepubliek China ( 5 ) , waarin de naam “Alxa Cashmere” staat, wat de aanvrager deed geloven dat kasjmier kan worden beschermd op grond van Verordening (EU) nr. 1151/2012. In dat geval heeft de voor “Alxa Cashmere” gevraagde bescherming betrekking op vers vlees van kasjmiergeiten en niet op het fijne haar ervan. (13) In het licht van het bovenstaande is de Commissie van oordeel dat de aanvraag tot registratie van de naam “Монгол Тогтвортой ноолуур/Mongol Togtvortoi Nooluur” als BGA niet voldoet aan de vereisten van Verordening (EU) nr. 1151/2012, aangezien het een product betreft waarvan de categorie niet binnen het toepassingsgebied van Verordening (EU) nr. 1151/2012 valt. (14) De aanvraag tot bescherming van de naam “Монгол Тогтвортой ноолуур/Mongol Togtvortoi Nooluur” als beschermde geografische aanduiding moet daarom worden afgewezen. (15) De in dit besluit vervatte maatregelen zijn in overeenstemming met het advies van het Comité inzake de kwaliteit van landbouwproducten, HEEFT HET VOLGENDE BESLUIT VASTGESTELD: Artikel 1 De aanvraag tot registratie van de naam “Монгол Тогтвортой ноолуур/Mongol Togtvortoi Nooluur” wordt afgewezen. Artikel 2 Dit besluit is gericht tot de aanvrager: MNFPUGs Sustainable Cashmere Srl Via Borgovico 223 22100 Como CO Italië Gedaan te Brussel, 30 april 2024. Voor de Commissie Janusz WOJCIECHOWSKI Lid van de Commissie ( 1 ) PB L 343 van 14.12.2012, blz. 1 , ELI: http://data.europa.eu/eli/reg/2012/1151/oj . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 , ELI: http://data.europa.eu/eli/reg/1987/2658/oj ). ( 3 ) Verordening (EU) nr. 1007/2011 van het Europees Parlement en de Raad van 27 september 2011 betreffende textielvezelbenamingen en de desbetreffende etikettering en merking van de vezelsamenstelling van textielproducten, en houdende intrekking van Richtlijn 73/44/EEG van de Raad en Richtlijnen 96/73/EG en 2008/121/EG van het Europees Parlement en de Raad ( PB L 272 van 18.10.2011, blz. 1 , ELI: http://data.europa.eu/eli/reg/2011/1007/2018-02-15 ). ( 4 ) Richtlijn 2008/121/EG van het Europees Parlement en de Raad van 14 januari 2009 inzake textielbenamingen ( PB L 19 van 23.1.2009, blz. 29 , ELI: http://data.europa.eu/eli/dir/2008/121/oj ). ( 5 ) PB C 459 van 2.12.2022, blz. 17 . ELI: http://data.europa.eu/eli/dec_impl/2024/1224/oj ISSN 1977-0758 (electronic edition)",
  "source": "EUR LEX"
}