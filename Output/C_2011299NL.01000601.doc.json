{
  "url": "http://www.w3.org/1999/xhtml\">",
  "content": "C_2011299NL.01000601.xml 11.10.2011 NL Publicatieblad van de Europese Unie C 299/6 BESLUIT VAN DE COMMISSIE van 10 oktober 2011 tot wijziging van Besluit 2007/602/EG tot oprichting van de dialooggroep van belanghebbenden op het gebied van volksgezondheid en consumentenbescherming 2011/C 299/07 DE EUROPESE COMMISSIE, Gezien het Verdrag betreffende de werking van de Europese Unie, en met name artikel 169, Overwegende hetgeen volgt: (1) Artikel 169 van het Verdrag betreffende de werking van de Europese Unie („VWEU“) draagt aan de Unie de taak op om een hoog niveau van bescherming van de consumenten te waarborgen door de bevordering van hun recht op voorlichting en hun recht van vereniging om hun belangen te behartigen. (2) Bij Besluit 2007/602/EG van de Commissie ( 1 ) is met ingang van 10 oktober 2007 een dialooggroep van belanghebbenden op het gebied van volksgezondheid en consumentenbescherming opgericht om de Commissie te adviseren over beste praktijken in het raadplegingsproces en om haar te helpen haar processen om belanghebbenden bij de besluitvorming te betrekken beter af te stemmen op de behoeften van de belanghebbenden op voornoemde gebieden. (3) Artikel 3, lid 4, van dat besluit bepaalt dat de leden worden benoemd voor een niet-hernieuwbare ambtstermijn van vier jaar. Uitsluitend bij de eerste benoeming wordt de helft van de leden echter voor een niet-hernieuwbare ambtstermijn van twee jaar benoemd. De Commissie heeft voor de helft van de leden een kortere ambtstermijn vastgesteld teneinde verstoringen ten gevolge van de vervanging van alle leden van de groep te beperken. (4) De Commissie heeft de leden van de dialooggroep van belanghebbenden benoemd bij Besluit 2007/793/EG van de Commissie ( 2 ) en heeft hun respectieve ambtstermijn vastgesteld bij Besluit 2009/783/EG van de Commissie ( 3 ) . Als gevolg daarvan is de ambtstermijn van tien leden vastgesteld op vier jaar, van 29 november 2007 tot en met 29 november 2011, en zijn tien nieuwe leden benoemd voor een volledige ambtstermijn van vier jaar die afloopt in november 2013. (5) De dialooggroep van belanghebbenden heeft grote vooruitgang geboekt bij het opstellen van een gedragscode voor raadplegingen door DG Gezondheid en consumenten. Het thans wijzigen van de samenstelling van de groep zou dat proces en de voortgang ervan verstoren; (6) De ervaring leert dat er in de huidige samenstelling van de dialooggroep van belanghebbenden een evenwicht is tussen belanghebbenden uit de bedrijfstakken en de niet-gouvernementele organisaties die betrokken zijn bij de beleidsterreinen waarop het directoraat-generaal Gezondheid en consumenten actief is, en dat een ruime relevante expertise en geografische spreiding binnen de Unie alsmede het evenwicht tussen de geslachten verzekerd is. (7) De huidige samenstelling van de dialooggroep moet dan ook worden gehandhaafd tot november 2013, wanneer de ambtstermijn van de groep zal zijn verstreken, BESLUIT: Artikel 1 Besluit 2007/602/EG wordt als volgt gewijzigd: 1. Artikel 3, lid 4, komt als volgt te luiden: „4.   Na hun benoeming blijven de leden in functie tot en met 2 november 2013.”. 2. Artikel 3, lid 5, komt als volgt te luiden: „5.   Leden die geen effectieve bijdrage meer kunnen leveren aan de beraadslagingen van de groep, die ontslag nemen of die de voorwaarden van lid 3 van dit artikel of van artikel 339 VWEU niet in acht nemen, kunnen door de Commissie worden vervangen.”. 3. Artikel 3, lid 7, komt als volgt te luiden: „7.   De namen van de op persoonlijke titel benoemde leden worden opgenomen in de bijlage bij dit besluit. De namen van de leden moeten worden verzameld, verwerkt en bekendgemaakt overeenkomstig Verordening (EG) nr. 45/2001.”. Artikel 2 De bijlage bij dit besluit, waarin de leden van de dialooggroep van belanghebbenden worden opgenoemd, wordt als bijlage bij Besluit 2007/602/EG gevoegd. Artikel 3 Dit besluit wordt van kracht op 2 november 2011. Gedaan te Brussel, 10 oktober 2011. Voor de Commissie John DALLI Lid van de Commissie ( 1 ) PB L 234 van 6.9.2007, blz. 13 . ( 2 ) PB L 320 van 6.12.2007, blz. 33 . ( 3 ) PB L 279 van 24.10.2009, blz. 6 . BIJLAGE De dialooggroep van belanghebbenden bestaat uit de volgende leden: BAX Willemien BERTELETTI KEMP Florence CEPONYTE Zita CZIMBALMOS Ágnes GALLANI Barbara GOUVEIA Rodrigo GRUNER Bernd HERVE Maryse KETTLITZ Beate KOSINSKA Monika KUTIN Breda LOGSTRUP Susanne RODRIGUEZ Nathalie ROSS Melody SHEPPARD Philip TIDDENS-ENGWIRDA Lisette VAN TICHELEN Sonja VINCENTEN Joanne VON ESSEN Garlich",
  "source": "EUR LEX"
}