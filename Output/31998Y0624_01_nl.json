{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998Y0624(01):NL:HTML\">",
  "content": "EUR-Lex - 31998Y0624(01) - NL Avis juridique important | 31998Y0624(01) Resolutie van de Raad van 8 juni 1998 betreffende duurzame energiebronnen Publicatieblad Nr. C 198 van 24/06/1998 blz. 0001 - 0003 RESOLUTIE VAN DE RAAD van 8 juni 1998 betreffende duurzame energiebronnen (98/C 198/01) DE RAAD VAN DE EUROPESE UNIE, Gezien het Witboek voor een communautaire strategie en een actieplan \"Energie voor de toekomst: duurzame energiebronnen\", Gezien de resolutie van de Raad van 27 juni 1997 betreffende hernieuwbare energiebronnen (1), waarin, onder andere wordt, verwezen naar het in het Groenboek over hernieuwbare energiebronnen vermelde ambitieuze doel om het totale aandeel van hernieuwbare energiebronnen in de Gemeenschap tegen 2010 te verdubbelen, Gezien het Protocol van Kyoto bij het Raamverdrag van de Verenigde Naties inzake klimaatverandering, alsmede Agenda 21 van 1992 betreffende een actieprogramma voor duurzame ontwikkeling, Gezien het Witboek over groei, concurrentievermogen en werkgelegenheid, Gezien het Altener-programma en de besprekingen over het kaderprogramma voor energie en het vijfde kaderprogramma van de Europese Gemeenschap voor activiteiten op het gebied van onderzoek, technologische ontwikkeling en demonstratie, Gezien het eerste verslag van de Commissie over de noodzaak van geharmoniseerde voorschriften voor de interne elektriciteitsmarkt, 1. KOMT OVEREEN dat een aanhoudend en sterk toenemend gebruik van duurzame energiebronnen in de gehele Gemeenschap bevorderd moet worden in het licht van de waardevolle bijdrage die zij kunnen leveren tot de milieubescherming en de uitvoering van de krachtens het Protocol van Kyoto aangegane verbintenissen, de continuïteit van de energievoorziening en het behoud van eindige energiebronnen, en tot de economische en sociale ontwikkeling in het algemeen, ook met betrekking tot de werkgelegenheid en de versterking van de economische structuur van de ultraperifere, geïsoleerde en insulaire regio's; 2. BEGROET de algemene teneur van het Witboek voor een communautaire strategie en een actieplan als grondslag voor de ontwikkeling van activiteiten op Gemeenschapsniveau die een aanvulling vormen op de activiteiten op nationaal niveau; 3. DRINGT er bij de lidstaten op AAN overeenkomstig hun nationale procedures nationale strategieën en structuren te blijven ontwikkelen voor de bevordering van duurzame energiebronnen met het oog op een aanmerkelijk groter gebruik van duurzame energiebronnen in de gehele Gemeenschap; 4. IS VAN MENING dat het in het Witboek vermelde indicatieve streefcijfer van 12 % voor de Gemeenschap in haar geheel voor 2010 een nuttig richtsnoer vormt voor verdere inspanningen op Gemeenschapsniveau en in de lidstaten, gedachtig aan de noodzaak de uiteenlopende nationale omstandigheden in aanmerking te nemen; 5. MERKT OP dat het een doel van de strategieën van de Gemeenschap en de lidstaten moet zijn duurzame energiebronnen te ontwikkelen op een kosteneffectieve wijze, rekening houdend met al hun voordelen; 6. MERKT OP dat de liberalisering van de communautaire energiemarkten de concurrentiedruk op alle energiebronnen, met name de duurzame energiebronnen, zal doen toenemen, maar tevens nieuwe mogelijkheden zal scheppen voor de ontwikkeling van duurzame energiebronnen; 7. IS VAN MENING dat de relatieve kosten van duurzame energiebronnen moeten worden verlaagd zodat zij met andere energiebronnen kunnen concurreren, teneinde hun marktpenetratie te verhogen, en dat dit in het algemeen het best kan worden bereikt met behulp van op de markt gebaseerde instrumenten; 8. IS VAN OORDEEL dat de strategie ter bevordering van duurzame energiebronnen moet worden toegespitst op rijpe technologieën, teneinde die technologieën op korte of middellange termijn volledig concurrerend te maken; 9. NEEMT ER NOTA VAN dat de steun moet worden gegeven aan onderzoek, ontwikkeling, en demonstratie, aangaande nog niet rijpe technologieën, teneinde het algemene concurrentievermogen van duurzame energiebronnen op middellange en lange termijn te verbeteren; 10. MEENT dat de ontwikkeling van voor de gehele Gemeenschap geldende normen en certificeringsregelingen de marktpenetratie van duurzame energiebronnen zal helpen, gezien de grote bestaande en potentiële markt voor milieuvriendelijke energiebronnen, industrieën en technologieën; 11. MERKT OP dat de lidstaten uit, bijvoorbeeld, de onderstaande mogelijkheden de meest geschikte middelen ter bevordering van het gebruik van duurzame energiebronnen kunnen kiezen: - programma's ter ondersteuning van onderzoek en ontwikkeling, demonstratie en verspreiding van de technologie van duurzame energiebronnen, - het wegnemen van wettelijke, bestuursrechtelijke en institutionele belemmeringen, - fiscale maatregelen, - subsidies, - preferentiële tarieven, - heffingen op energieverbruik met het oog op de bevordering van duurzame energiesystemen, - groene certificaten, - convenanten met de industrie, - aankoopverplichtingen, - aankoopcontracten voor de lange termijn en energiecontracten, - het wegnemen van de belemmeringen voor de ontwikkeling van duurzame energiebronnen bij toepassingen waar zij reeds concurrerend zijn, die het best passen bij hun nationale omstandigheden en die in overeenstemming zijn met de verplichtingen van het Verdrag en voldoen aan de communautaire richtsnoeren op het gebied van staatssteun voor de milieubescherming; 12. BEGROET het voornemen van de Commissie passende wijzigingen ten gunste van duurzame energiebronnen in overweging te nemen bij de herziening van de richtsnoeren van de Gemeenschap voor staatssteun; 13. ERKENT dat die verschillende maatregelen gevolgen kunnen hebben voor de ontwikkeling van de eengemaakte elektriciteitsmarkt, speciaal wanneer de rol van duurzame energiebronnen aanmerkelijk groter wordt, en NEEMT met belangstelling NOTA van het eerste verslag van de Commissie over de harmonisatiebehoeften in het kader van de elektriciteitsrichtlijn; 14. BEVESTIGT dat de rol van de Gemeenschap een aanvulling moet vormen op de maatregelen van de lidstaten, overeenkomstig het subsidiariteitsbeginsel, en dat activiteiten op Gemeenschapsniveau een meerwaarde aan de nationale maatregelen moet toevoegen. Er moet naar worden gestreefd dat er Gemeenschapsmiddelen, in voorkomend geval ook uit de structuurfondsen, beschikbaar zijn voor duurzame energiebronnen, zulks in het kader van de specifieke doelstellingen die zijn overeengekomen voor de verschillende instrumenten; 15. BENADRUKT de belangrijke rol van het Altener-programma, dat integraal deel zal gaan uitmaken van het kaderprogramma voor energie, bij het ontwikkelen en bevorderen van ondersteunende maatregelen op Gemeenschapsniveau; 16. MEENT dat het tevens hoogst wenselijk is om, waar passend, duurzame energiebronnen een plaats te geven in het beleid van de Gemeenschap in andere sectoren; 17. ERKENT dat het communautaire beleid in andere sectoren, met inbegrip van het regionale beleid van en het beleid inzake plattelandsontwikkeling, onderzoek en technologie, buitenlandse betrekkingen, mededinging en overheidssteun, een aanzienlijke bijdrage kan leveren tot de bevordering van duurzame energiebronnen; 18. NEEMT in deze context NOTA van de belangrijke rol die volgens het Witboek is weggelegd voor biomassa en afval om significante vorderingen te bewerkstelligen bij de marktpenetratie van duurzame energiebronnen in de komende jaren, en MEENT dat bij de ontwikkeling van het Gemeenschapsbeleid op het gebied van landbouw en afvalbeheer ten volle rekening moet worden gehouden met duurzame energiebronnen; 19. BEVEELT de Commissie AAN het Witboek inzake duurzame energiebronnen te bezien in het kader van de strategie om milieubescherming in het beleid van de activiteiten van de Gemeenschap te integreren, welke op de bijeenkomst van de Europese Raad te Cardiff moet worden voorgelegd; 20. BEGROET het idee van de aanloopcampagne; 21. IS HET ERMEE EENS dat die campagne zodanig moet worden opgezet dat zij kan helpen de interesse van de industrie, de investeerders en het publiek te wekken; 22. ERKENT dat hiervoor middelen uit zowel de particuliere sector als de overheidssector in de lidstaten en de Gemeenschap gemobiliseerd moeten worden; 23. VERZOEKT de Commissie voorstellen in te dienen over de wijze waarop dat moet gebeuren, met name aangaande de financiering; 24. ERKENT dat de bestaande situatie en het potentieel voor de ontwikkeling van duurzame energiebronnen in de diverse lidstaten aanzienlijk verschillen en dat de lidstaten in dit verband speciaal aandacht zullen schenken aan de sectoren die de beste vooruitzichten voor marktpenetratie bieden; 25. MOEDIGT de lidstaten AAN samen te werken om het beleid te coördineren teneinde een zo groot mogelijk synergie-effect uit de nationale beleidsinitiatieven en maatregelen te behalen, aangevuld door activiteiten van de Gemeenschap overeenkomstig het subsidiariteitsbeginsel. De lidstaten en de Commissie zouden in dit verband geregeld informatie moeten uitwisselen over de op nationaal vlak gemaakte vorderingen; 26. VERZOEKT de Commissie de vorderingen te volgen, en daarbij ook de werking van de geliberaliseerde energiemarkten met betrekking tot hernieuwbare energiebronnen en de ontwikkeling van hernieuwbare energiebronnen in andere beleidssectoren te evalueren, en vóór eind 1999 en vervolgens om het andere jaar een voortgangsverslag uit te brengen, zo nodig met een herzien actieprogramma; 27. VERZOEKT de Commissie na te gaan of het nodig is voorstellen in te dienen om belemmeringen voor een ruimer gebruik van duurzame energiebronnen en handel in elektriciteit uit duurzame energiebronnen weg te nemen, en VERZOEKT de Commissie indicatoren op te stellen voor het concurrentievermogen van hernieuwbare energiebronnen om de op dit gebied geboekte resultaten te kunnen meten; 28. MOEDIGT de Commissie AAN de lidstaten op de hoogte te houden van dit proces en hen erbij te betrekken. (1) PB C 210 van 11.7.1997, blz. 1.",
  "source": "EUR LEX"
}