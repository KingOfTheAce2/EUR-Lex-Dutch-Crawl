{
  "url": "http://www.w3.org/1999/xhtml\">",
  "content": "L_2021058NL.01001501.xml 19.2.2021 NL Publicatieblad van de Europese Unie L 58/15 UITVOERINGSVERORDENING (EU) 2021/253 VAN DE COMMISSIE van 17 februari 2021 tot wijziging van Verordening (EG) nr. 314/2004 van de Raad inzake beperkende maatregelen in het licht van de situatie in Zimbabwe DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 314/2004 van de Raad van 19 februari 2004 inzake beperkende maatregelen in het licht van de situatie in Zimbabwe ( 1 ) , en met name artikel 11, onder b), Overwegende hetgeen volgt: (1) Besluit 2011/101/GBVB van de Raad ( 2 ) bepaalt op welke personen en entiteiten beperkende maatregelen van toepassing zijn, zoals bepaald in de artikelen 4 en 5 van dat besluit. (2) Verordening (EG) nr. 314/2004 geeft uitvoering aan dat besluit voor zover maatregelen op het niveau van de Unie vereist zijn. In bijlage III bij Verordening (EG) nr. 314/2004 worden de personen en entiteiten vermeld waarvan de tegoeden en economische middelen krachtens die verordening worden bevroren. (3) De Raad heeft op 18 februari 2021 Besluit (GBVB) 2021/258 ( 3 ) vastgesteld tot wijziging van de vermeldingen voor twee personen op de lijst van personen en entiteiten die onderworpen zijn aan beperkende maatregelen en tot schrapping van één persoon van deze lijst. (4) Bijlage III bij Verordening (EG) nr. 314/2004 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage III bij Verordening (EG) nr. 314/2004 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 17 februari 2021. Voor de Commissie, namens de voorzitter, Directeur-generaal Directoraat-generaal Financiële Stabiliteit, Financiële Diensten en Kapitaalmarktenunie ( 1 ) PB L 55 van 24.2.2004, blz. 1 . ( 2 ) Besluit 2011/101/GBVB van de Raad van 15 februari 2011 betreffende beperkende maatregelen tegen Zimbabwe ( PB L 42 van 16.2.2011, blz. 6 ). ( 3 ) Besluit (GBVB) 2021/258 van de Raad van 18 februari 2021 tot wijziging van Besluit 2011/101/GBVB betreffende beperkende maatregelen tegen Zimbabwe (zie blz. 51 van dit Publicatieblad). BIJLAGE Bijlage III, afdeling I, bij Verordening (EG) nr. 314/2004 wordt als volgt gewijzigd: 1) De vermeldingen voor de onderstaande personen worden vervangen door: “5. CHIWENGA, Constantine Vicepresident Voormalig bevelhebber van de Zimbabwaanse Defensiemacht, generaal in ruste, geboren op 25.8.1956 paspoort AD000263. ID 63-327568M80 Vicepresident en voormalig bevelhebber van de Zimbabwaanse Defensiemacht. Lid van het gezamenlijke operationele commando; medeplichtig aan het formuleren of aansturen van repressief overheidsbeleid. Zette het leger in om boerderijen over te nemen. Was de voornaamste aanstoker van het geweld tijdens de tweede ronde van de presidentsverkiezingen in 2008.” “7. SIBANDA, Phillip Valerio (ook bekend als: Valentine) Bevelhebber van de Zimbabwaanse Defensiemacht Voormalig bevelhebber van het Zimbabwaans nationaal leger, generaal, geboren op 25.8.1956 of 24.12.1954 ID 63-357671H26 Bevelhebber van de Zimbabwaanse Defensiemacht en voormalig bevelhebber van het Zimbabwaanse nationaal leger. Hogere militaire functionaris die sterke banden heeft met de regering; medeplichtig aan het formuleren of aansturen van repressief overheidsbeleid.” 2) De volgende vermelding wordt geschrapt: “6. Shiri, Perence (ook bekend als: Bigboy) Samson Chikerema Luitenant-generaal (luchtmacht); geboren op 1.11.1955. ID 29-098876M18. Hoge militaire functionaris en lid van het gezamenlijke operationele commando van de ZANU-PF; medeplichtig aan het formuleren of aansturen van repressief overheidsbeleid. Betrokken bij politiek geweld, onder meer tijdens de verkiezingen van 2008 in Mashonaland West in Chiadzwa.”",
  "source": "EUR LEX"
}