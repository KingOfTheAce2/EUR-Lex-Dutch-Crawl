{
  "url": "http://www.w3.org/1999/xhtml\">",
  "content": "L_202302870NL.000101.fmx.xml Publicatieblad van de Europese Unie NL Serie L 2023/2870 21.12.2023 BESLUIT (EU) 2023/2870 VAN DE EUROPESE CENTRALE BANK van 7 december 2023 tot wijziging van Besluit (EU) 2019/166 betreffende de Raad voor marktinfrastructuur (ECB/2019/3) (ECB/2023/37) De Raad van bestuur van de Europese Centrale Bank, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, en met name artikel 12.3, Gezien Richtsnoer ECB/2012/13 van de Europese Centrale Bank van 18 juli 2012 betreffende TARGET2-securities ( 1 ) , Overwegende hetgeen volgt: (1) In het licht van de ervaring die sinds de oprichting van de Raad voor marktinfrastructuur (MIB) is opgedaan, moeten enkele wijzigingen in het reglement van orde daarvan worden aangebracht. Deze wijzigingen zijn met name bedoeld om een evenwicht te vinden tussen het waarborgen van de representativiteit in de MIB van de totale gebruikersgemeenschap van TARGET-diensten en het waarborgen van een zekere mate van continuïteit. (2) Een wijziging is ook noodzakelijk voor de tenuitvoerlegging van de aanbeveling van de externe T2S-onderzoeker om vaste agendapunten voor de MIB-vergaderingen in te voeren. (3) Verdere wijzigingen zijn nodig, onder meer om rekening te houden met de huidige werkwijze van de MIB, waaronder de toekenning van een bredere rol aan de vicevoorzitter, de aanpassing van de verwachte werkcapaciteit van MIB-leden voor MIB-aangelegenheden, en de invoering van een verwijzing naar het door de MIB bijgehouden handboek governance. (4) Derhalve moet Richtsnoer (EU) 2019/166 van de Europese Centrale Bank (ECB/2019/3) ( 2 ) dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijzigingen Bijlagen I, II en IV bij Besluit (EU) 2019/166 (ECB/2019/3) worden gewijzigd overeenkomstig de bijlage bij dit besluit. Artikel 2 Inwerkingtreding Dit besluit treedt in werking op de twintigste dag volgende op de bekendmaking ervan in het Publicatieblad van de Europese Unie . Gedaan te Frankfurt am Main, 7 december 2023. De president van de ECB Christine LAGARDE ( 1 ) PB L 215 van 11.8.2012, blz. 19 . ( 2 ) Besluit (EU) 2019/166 van de Europese Centrale Bank van 25 januari 2019 betreffende de Raad voor marktinfrastructuur en tot intrekking van Besluit ECB/2012/6 betreffende de instelling van de TARGET2-Effectenraad (ECB/2019/3) ( PB L 32 van 4.2.2019, blz. 14 ). BIJLAGE Bijlagen I, II en IV bij Besluit (EU) 2019/166 (ECB/2019/3) worden als volgt gewijzigd: 1) Bijlage I wordt vervangen door: “BIJLAGE I RAAD VOOR MARKTINFRASTRUCTUUR MANDAAT INLEIDING Het Eurosysteem biedt marktinfrastructuren, platforms, toepassingen en gerelateerde diensten op het gebied van afwikkeling in contanten, effectenafwikkeling en onderpandbeheer, omvattende TARGET-diensten die TARGET-, T2S- en TIPS-diensten omvatten, alsook in de toekomst de ECMS (“infrastructuurdiensten van het Eurosysteem”). De Raad voor marktinfrastructuur (MIB) is het bestuursorgaan dat de Raad van bestuur (de “Raad van bestuur”) van de Europese Centrale Bank (ECB) ondersteunt, door te verzekeren dat infrastructuurdiensten va het Eurosysteem worden onderhouden en verder ontwikkeld en dat projecten met betrekking tot infrastructuurdiensten (“infrastructuurprojecten van het Eurosysteem” of “projecten”) worden beheerd, overeenkomstig de verdragsdoelstellingen van het Europees Stelsel van centrale banken (ESCB), zakelijke behoeften, technologische vooruitgang, het juridisch kader dat van toepassing is op infrastructuurdiensten en -projecten van het Eurosysteem, alsmede voorschriften inzake regelgeving en oversight, waarbij de mandaten van de ESCB-comités die ingesteld werden overeenkomstig artikel 9 van het Reglement van orde van de ECB ( 1 ) volledig worden nageleefd. De MIB rapporteert aan de besluitvormende organen van de ECB. Dit besluit vestigt geen vermoeden dat elk nieuw marktinfrastructuurproject dat onder de reikwijdte van de hierin neergelegde definitie van infrastructuurproject van het Eurosysteem valt, automatisch aan het MIB moet worden toevertrouwd. Alleen die projecten die door de Raad van Bestuur expliciet aan de MIB zijn toevertrouwd, moeten door de MIB worden beheerd. 1. Rol van de Raad voor marktinfrastructuur De Raad van bestuur vertrouwt hierbij de MIB de uitvoering van de in dit mandaat omschreven taken toe. Onverminderd haar uiteindelijke beslissingsbevoegdheid, heeft de Raad van bestuur de MIB belast met de uitvoering van duidelijk omschreven taken, die verband houden met zowel de werking van infrastructuurdiensten van het Eurosysteem als met infrastructuurprojecten van het Eurosysteem. De Raad van bestuur kan, onverminderd de bevoegdheid van de NCB’s krachtens de Statuten van het Europees Stelsel van centrale banken en van de Europese Centrale Bank, aan het MIB andere duidelijk omschreven taken toewijzen, naast die welke zijn vastgelegd in lid 2, die anders vallen binnen de opdracht van de Raad van bestuur. In het licht van de uiteindelijke bevoegdheid van de Raad van bestuur inzake aangelegenheden van infrastructuren van het Eurosysteem, kan de Raad van bestuur niettemin elk van de aan de MIB toevertrouwde taken overnemen en zelf uitvoeren. 2. Verantwoordelijkheden en taken van de Raad voor marktinfrastructuur 2.1. Voorbereiding van voorstellen voor besluiten door de Raad van bestuur inzake infrastructuurdiensten en -projecten van het Eurosysteem Onverminderd de verantwoordelijkheid van de Directie voor de voorbereiding van de vergaderingen van de Raad van bestuur en voor de lopende zaken van de ECB, bereidt de MIB voorstellen voor de Raad van bestuur voor om inzake de volgende aangelegenheden te beslissen, voor zover de Raad van bestuur de MIB een specifiek project of een specifieke infrastructuur heeft toevertrouwd, en met volledige inachtneming van de mandaten van de ESCB-comités die zijn opgericht overeenkomstig artikel 9 van het Reglement van orde van de Europese Centrale Bank: a) de algemene strategie, inclusief de definitie van de reikwijdte van diensten en beschrijvingen van diensten; b) problemen met projectbeheer; c) financiële aangelegenheden, waaronder: i) de uitwerking van de belangrijkste kenmerken van de financiële regeling (met name begroting, bedrag, bestreken tijdsperiode, financiering) in overeenstemming met de regels van het Controllingcomité; ii) regelmatige analyse van de financiële risico’s waaraan het Eurosysteem wordt blootgesteld; iii) de regels voor het beheer van de in de boeken van de ECB aangehouden en door de MIB namens het Eurosysteem beheerde MIB rekeningen; iv) kostenberekeningsmethode; v) tariferingsbeleid, en vi) analyse van aansprakelijkheidsregelingen; d) de algehele planning; e) het wettelijke kader met de nationale centrale banken (NCB’s) die diensten op het gebied van marktinfrastructuur aanbieden aan, of die infrastructuurprojecten van het Eurosysteem uitvoeren met het Eurosysteem (de “verstrekkende NCB’s”); f) het wettelijke kader met klanten, alsmede alle contractuele overeenkomsten of voorwaarden die moeten worden ondertekend tussen het Eurosysteem en externe belanghebbenden; g) het risicobeheersingskader; h) dienstverleningsovereenkomsten met desbetreffende partijen; i) machtiging voor en prioriteitstelling van wijzigingsverzoeken en tests/migratiestrategieën; j) strategieën voor netwerkconnectiviteit; k) crisisbeheerstrategieën; l) de strategieën en kaders voor weerbaarheid tegen cyberaanvallen en voor informatiebeveiliging; m) aansprakelijkheid en overige vorderingen, en n) naleving door de deelnemers aan infrastructuurdiensten van het Eurosysteem van de toepasselijke verkiesbaarheidscriteria. 2.2. Beheeractiviteiten met betrekking tot infrastructuurdiensten en -projecten van het Eurosysteem 2.2.1. Beheer en besturing De MIB voert het algehele beheer van de infrastructuurdiensten en -projecten van het Eurosysteem uit, voor zover de Raad van bestuur de MIB een specifiek project of een specifieke infrastructuur heeft toevertrouwd, en met volledige inachtneming van de mandaten van de ESCB-comités die zijn opgericht krachtens artikel 9 van het Reglement van orde van de ECB. In deze context: a) verzekert de MIB dat infrastructuurdiensten en -projecten van het Eurosysteem beantwoorden aan marktbehoeften; b) effectueert en/of beheert de MIB de algemene strategie, inclusief de definitie van de reikwijdte van diensten en beschrijvingen van diensten; c) effectueert en/of beheert de MIB de governanceregelingen; d) effectueert en/of beheert de MIB de financiële regelingen en strategieën; e) beheert de MIB de relevante activiteiten van beheer van nieuwe versies of releases; f) beheert de MIB binnen de door de Raad van bestuur vastgestelde parameters de ontwikkeling, de werking en het onderhoud van analytische tools en simulatortools; g) beheert de MIB in overleg met het Comité voor marktinfrastructuur en betalingsverkeer van het Eurosysteem en andere relevante ESCB-comités indien van toepassing, en mits daartoe een besluit is genomen door de Raad van bestuur, haalbaarheidsstudies; h) coördineert de MIB verandermanagementprocessen en prioriteert zij geautoriseerde veranderingen met betrekking tot nieuwe releases, stelt ze testscenario’s vast voor acceptatietests van het Eurosysteem, coördineert zij tests met verschillende soorten belanghebbenden en coördineert zij gebruikerstestprocedures; i) beheert de MIB de gedetailleerde planning van infrastructuurdiensten en -projecten van het Eurosysteem op basis van de algemene programmaberekeningen, zoals goedgekeurd door de Raad van bestuur; j) effectueert en/of beheert de MIB de relevante risicobeheersingskaders binnen de door de Raad van bestuur vastgestelde parameters; k) effectueert en/of beheert de MIB relevante migratiestrategieën binnen de door de Raad van bestuur vastgestelde parameters; l) effectueert en/of beheert de MIB de relevante operationele kaders, met inbegrip van de beheerstrategie voor incidenten en crisissen, binnen de door de Raad van bestuur vastgestelde parameters; m) zorgt de MIB voor het behoorlijk functioneren en voor behoorlijke kwaliteit van infrastructuurdiensten van het Eurosysteem; n) effectueert en/of beheert de MIB de strategieën voor netwerkconnectiviteit; o) effectueert en/of beheert de MIB de strategieën voor crisismanagement; p) effectueert en/of beheert de MIB de strategieën en kaders voor weerbaarheid tegen cyberaanvallen en voor informatiebeveiliging, en q) verzekert de MIB voldoening aan de regelgevings- en oversightvereisten. 2.2.2. Financieel regime De MIB keurt goed en/of initieert: a) de betaling van betalingstermijnen aan de verstrekkende NCB‘s, overeenkomstig een overeengekomen, door de Raad van bestuur goedgekeurd betalingsschema, zodra de desbetreffende te leveren diensten zijn geaccepteerd door de MIB; b) de terugbetaling van de kosten die verbonden zijn aan aanvullende ondersteuning van de verstrekkende NCB‘s aan de centrale banken van het Eurosysteem, overeenkomstig de desbetreffende Niveau 2 – Niveau 3-overeenkomst en andere gerelateerde overeenkomsten; c) de betaling van termijnen aan de ECB, op basis van de door de laatste gemaakte kosten in verband met infrastructuurdiensten en -projecten van het Eurosysteem, en d) de inning van vergoedingen van klanten, indien van toepassing, en de terugbetaling van deze vergoedingen aan centrale banken van het Eurosysteem. Voor zover vereist, verleent de ECB passende ondersteuning aan de MIB. 2.2.3. Relaties met verstrekkende NCB’s De MIB: a) zorgt voor de betrokkenheid van de verstrekkende NCB‘s bij alle relevante aangelegenheden; b) voert de onderhandelingen over eventuele wijzigingen in de relevante niveau 2-niveau 3-overeenkomst en andere gerelateerde overeenkomsten tussen de verstrekkende NCB’s en de centrale banken van het Eurosysteem en dient dergelijke wijzigingen ter goedkeuring in bij de Raad van bestuur; c) vestigt en handhaaft regelmatig contact met de verstrekkende NCB‘s teneinde alle informatie te verkrijgen die nodig is voor de uitvoering van zijn taken overeenkomstig dergelijke overeenkomsten; d) valideert voorstellen van de verstrekkende NCB’s en keurt de te leveren producten goed die betrekking hebben op het technische en functionele ontwerp (ontwikkeld door de verstrekkende NCB’s), en e) assisteert de Raad van bestuur bij het beheer van de relaties met de verstrekkers van netwerkconnectiviteitsdiensten, waarbij deze laatste deel uitmaken van infrastructuurdiensten van het Eurosysteem. 2.2.4. Relaties met Eurosysteembestuursorganen en externe belanghebbenden De MIB: a) beheert, waar van toepassing, relaties met ESCB-comités, met regelgevende en toezichthoudende autoriteiten, evenals met andere relevante overheidsinstanties in verband met infrastructuurdiensten en -projecten van het Eurosysteem; b) werkt samen met klanten en centrale banken van het ESCB om hun migratie naar infrastructuurdiensten van het Eurosysteem te vergemakkelijken, en bespreekt, coördineert en streeft naar mogelijke oplossingen om geschillen te beslechten binnen het toepasselijke wettelijke kader en binnen zijn mandaat om door de verantwoordelijke instanties te worden goedgekeurd; c) onderhandelt over ontwerpen van participatieovereenkomsten of wijzigingen daarvan (in voorkomend geval samen met centrale banken van het Eurosysteem) met deelnemers van infrastructuurdiensten en -projecten van het Eurosysteem en NCB’s buiten het eurogebied die participatieovereenkomsten hebben ondertekend; d) coördineert met de andere bestuursorganen van de infrastructuurdiensten en -projecten van het Eurosysteem; e) indien relevant, benoemt de voorzitters van de technische groepen na overleg met de relevante bestuursorganen en ontvangt uiteindelijk rapporten van technische groepen; f) werkt samen met de aanbieders van netwerkconnectiviteitsdiensten, wanneer deze laatste deel uitmaken van infrastructuurdiensten van het Eurosysteem; g) definieert het technische communicatiebeleid met betrekking tot infrastructuurdiensten en -projecten van het Eurosysteem, en h) zorgt voor transparantie door de tijdige en consistente publicatie van relevante technische documentatie met betrekking tot infrastructuurdiensten en -projecten van het Eurosysteem overeenkomstig de vertrouwelijkheidsverplichtingen die zijn uiteengezet in de Gedragscode. ”; 2) Bijlage II wordt vervangen door: “BIJLAGE II RAAD VOOR MARKTINFRASTRUCTUUR REGLEMENT VAN ORDE HOOFDSTUK 1 Benoeming en lidmaatschap INLEIDING Het Eurosysteem biedt marktinfrastructuren, platforms, toepassingen en gerelateerde diensten op het gebied van afwikkeling in contanten, effectenafwikkeling en onderpandbeheer, omvattende TARGET-diensten die TARGET-, T2S- en TIPS-diensten omvatten, alsook in de toekomst de ECMS (\"infrastructuurdiensten van het Eurosysteem”). De Raad voor marktinfrastructuur (MIB) is het bestuursorgaan dat de Raad van bestuur (de “Raad van bestuur’”) van de Europese Centrale Bank (ECB) ondersteunt, door te verzekeren dat infrastructuurdiensten van het Eurosysteem worden onderhouden en verder ontwikkeld en dat projecten met betrekking tot bestaande of nieuwe infrastructuurdiensten van het Eurosysteem (“infrastructuurprojecten van het Eurosysteem” of “projecten”) worden beheerd, overeenkomstig de verdragsdoelstellingen van het Europees Stelsel van centrale banken (ESCB), zakelijke behoeften, technologische vooruitgang, het juridisch kader dat van toepassing is op infrastructuurdiensten en -projecten van het Eurosysteem, alsmede voorschriften inzake regelgeving en oversight, waarbij de mandaten van de ESCB-comités die ingesteld werden overeenkomstig artikel 9 van het Reglement van orde van de ECB volledig worden nageleefd. De MIB rapporteert aan de besluitvormende organen van de ECB. Dit besluit vestigt geen vermoeden dat elk nieuw marktinfrastructuurproject dat onder de reikwijdte van de definitie in dit besluit van infrastructuurproject van het Eurosysteem valt, automatisch aan het MIB moet worden toevertrouwd. Alleen die projecten die door de Raad van Bestuur expliciet aan de MIB zijn toevertrouwd, moeten door de MIB worden beheerd. 1. Aanwijzing en benoeming De MIB-leden worden aangewezen door de Raad van bestuur op basis van een voorstel van de directie van de ECB (“de Directie”). Kandidaturen moeten worden voorgelegd aan de Directie door de Gouverneur of president, zoals van toepassing, van de desbetreffende nationale centrale bank (NCB). In haar voorstel aan de Raad van bestuur moet de directie de voorkeur geven aan kandidaten die rechtstreeks rapporteren aan het hoogste bestuursorgaan in hun centrale bank. De Directie zorgt ervoor dat in haar voorstel wordt voldaan aan de beginselen die zijn uiteengezet in deel 2 van deze bijlage II. Kandidaturen van niet-centrale bankleden van de MIB worden verzameld door de Directie overeenkomstig de procedure voor de selectie van dergelijke leden zoals uiteengezet in bijlage IV bij dit besluit. 2. Lidmaatschap en ambtstermijn — Deelname van waarnemers Na hun benoeming moeten de MIB-leden onafhankelijk en in het belang van het Eurosysteem handelen. Zij mogen niet onderworpen worden aan instructies van openbare of particuliere instanties. MIB-leden rapporteren wanneer zij handelen in hun hoedanigheid van MIB-leden collectief en uitsluitend aan de besluitvormende organen van de ECB. De centrale bankleden van de MIB kunnen zo nodig op eigen initiatief en naar eigen goeddunken de mening van andere personeelsleden van hun centrale bank vragen, maar zij mogen geen instructies van hun centrale bank vragen of aanvaarden, of zich ertoe verbinden om een specifieke positie in te nemen tijdens de beraadslaging en stemming van de MIB. De MIB heeft een voorzitter die senior manager is bij de ECB. De MIB bestaat uit de voorzitter en 13 andere leden, als volgt: a) negen leden van NCB’s van het Eurosysteem, zodanig dat ten minste 85 % van de bijdragen van de eurogebied-NCB’s aan het kapitaal van de ECB (d.w.z. 85 % van de kapitaalverdeelsleutel voor het Eurosysteem) wordt vertegenwoordigd; b) twee leden van NCB’s buiten het eurogebied die deelnemen aan infrastructuurdiensten van het Eurosysteem (bijv. die een valutadeelnameovereenkomst hebben ondertekend of deelnemen aan TARGET), en c) twee niet-centrale bankleden (zonder stemrechten): één met ervaring als hogere functionaris in de betalingssector, en een met ervaring als hogere functionaris in de effectensector. De voorzitter wordt ondersteund door een vicevoorzitter uit leden van de MIB die wordt benoemd door de Raad van bestuur. De vicevoorzitter ondersteunt de voorzitter en zit de vergaderingen van MIB voor wanneer de voorzitter tijdelijk afwezig is, in overeenstemming met de vooraf vastgestelde agenda voor de betreffende vergadering van de MIB. De ambtstermijn van MIB-leden en van de MIB geldt voor 36 maanden en kan worden verlengd. De Raad van bestuur kan een besluit nemen over een kortere ambtstermijn van de MIB-leden, ook wanneer leden ontslag nemen of met pensioen gaan vóór het verstrijken van hun ambtstermijn en de nieuwe leden moeten worden benoemd voor de resterende periode van het lopende MIB-mandaat ter vervanging van de leden die ontslag nemen of met pensioen gaan. Onverminderd de punt a) opgelegde beperking, en vanaf het verstrijken van het huidige mandaat van de MIB en de ambtstermijn van haar leden, is rouleren van de MIB-leden wenselijk. De roulatie van de leden moet erop gericht zijn een evenwicht te vinden tussen de representativiteit van de gehele gebruikersgemeenschap van TARGET-diensten en het behoud van een zekere mate van continuïteit. Het vermogen en de inzet van kandidaten om voldoende tijd te besteden aan MIB-kwesties is van cruciaal belang voor de selectie van MIB-leden. Er moet een passend evenwicht worden bewaard tussen leden met ervaring in projectbeheer, ervaring in marktinfrastructuuractiviteiten van het Eurosysteem, en IT-ervaring. De voorzitter nodigt waarnemers zonder stemrecht van desbetreffende ESCB-comités uit voor het bespreken van infrastructuurdiensten of -projecten van het Eurosysteem binnen hun competentiegebied. De voorzitter nodigt tevens één lid uit per NCB die marktinfrastructuurdiensten verleent aan het Eurosysteem, wanneer voor deze diensten relevante punten op de agenda van een MIB-vergadering staan. Van de MIB-leden wordt verwacht dat zij ten minste 25 % van hun arbeidscapaciteit aan MIB-aangelegenheden besteden. De MIB-leden zijn niet direct betrokken bij het oversight van infrastructuurdiensten van het Eurosysteem of van entiteiten die deelnemen aan het hoger vermelde (bijv. centrale effectenbewaarinstellingen die afwikkelingstransacties uitbesteden aan T2S), voor zover die betrokkenheid tot belangenconflicten leidt, of kan leiden, met hun functies als leden van de MIB. Passende maatregelen worden genomen om dergelijke conflicten te onderkennen en te vermijden. Leden mogen geen deel uitmaken van het Interne Auditcomité (IAC) van het Eurosysteem, noch dagelijks betrokken zijn bij niveau 3-activiteiten. HOOFDSTUK 2 Werkprocedures 1. Besluitvorming In overeenstemming met beginselen van goed bestuur, stellen de leden alles in het werk om aan de MIB-vergaderingen deel te nemen. Deelname geschiedt op strikt persoonlijke basis; leden kunnen niet worden vervangen. Voor geldige beraadslagingen van de MIB moet een quorum van zeven leden met stemrechten aanwezig zijn. Indien het quorum niet wordt gehaald, kan de voorzitter een buitengewone vergadering bijeenroepen waarin besluiten kunnen worden genomen zonder inachtneming van het quorum. Voor zover mogelijk worden besluiten van de MIB bij consensus genomen. Bij gebrek daaraan, en op verzoek van de voorzitter, kan de MIB beslissen bij gewone meerderheid van stemmen. Bij staking van stemmen is de stem van de voorzitter doorslaggevend. De MIB gaat tot stemming over op verzoek van de voorzitter. De voorzitter start ook een stemprocedure op verzoek van minstens drie MIB-leden met stemrecht. Een lid moet zich onthouden van stemming als het een belangenconflict heeft in de zin van de Gedragscode. Afwezige stemgerechtigde leden kunnen hun stemrecht met betrekking tot een specifieke stemprocedure delegeren aan een ander stemgerechtigd lid; er mag echter geen enkel stemgerechtigd lid meer dan twee stemmen uitbrengen over een bepaald onderwerp. Besluiten kunnen ook in een schriftelijke procedure worden genomen, tenzij drie of meer leden met stemrechten hiertegen bezwaar maken. Een schriftelijke procedure vereist een voorafgaande kennisgeving van niet minder dan twee werkdagen, behalve in uitzonderlijke omstandigheden die door de voorzitter als zodanig zijn aangemerkt. Niet-centrale bankleden worden benoemd in een persoonlijke hoedanigheid. Ze hebben geen stemrechten en kunnen hun verantwoordelijkheden niet aan een ander lid of aan een derde delegeren. 2. Verloop van vergaderingen van de MIB De MIB beslist over de data van zijn vergaderingen op basis van een voorstel van de voorzitter. De MIB dient regelmatig bijeen te komen op basis van een rooster dat tijdig voor het begin van elk jaar wordt opgesteld. Regelmatige MIB-vergaderingen hebben vaste agendapunten, d.w.z. goedkeuring van de agenda, evaluatie van de actielijsten, operationeel risicobeheer van TARGET-diensten, actualisering van de status van projecten, en risico’s en kwesties voor projecten en diensten. De voorzitter kan extra agendapunten toevoegen. De voorzitter kan buitengewone vergaderingen van de MIB bijeenroepen, wanneer hij/zij zulks nodig acht. De voorzitter zal een buitengewone vergadering bijeenroepen indien een verzoek voor een dergelijke vergadering door tenminste drie leden wordt ingediend. De MIB houdt zijn vergaderingen in de gebouwen van de ECB of door middel van teleconferentie. De MIB stelt voor elke vergadering een agenda vast. De aanwezigheid op vergaderingen van de MIB is beperkt tot MIB-leden en overige door de voorzitter uitgenodigde personen. 3. Rapportage aan de besluitvormende organen van de ECB De MIB rapporteert op regelmatige basis aan de besluitvormende organen van de ECB. In dit verband stelt de Raad voor zover nodig rapporten op voor de besluitvormende organen van de ECB. 4. Interne informatiestroom en transparantie Niet-centrale bankleden ontvangen, onder strikte geheimhoudingsvoorwaarden, alle documentatie over infrastructuurdiensten en -projecten van het Eurosysteem die aan de Raad van bestuur worden voorgelegd. NCB’s van het Eurosysteem die niet vertegenwoordigd zijn in de MIB hebben automatische toegang tot alle MIB-documentatie, met inbegrip van de agenda’s en notulen, tegelijkertijd met de MIB-leden en zij kunnen voorafgaand aan MIB-vergaderingen schriftelijke opmerkingen verstrekken, zodat hun standpunten naar behoren in aanmerking kunnen worden genomen door de MIB. Ze kunnen ook een verzoek richten tot de voorzitter om deel te nemen aan de MIB indien ze bij een onderwerp een bijzonder belang hebben. De voorzitter is verantwoordelijk voor het informeren van dergelijke NCB’s van het Eurosysteem als wordt geoordeeld dat zij een bijzonder belang kunnen hebben en mogelijk ook enig punt aan de orde kunnen stellen dat door een dergelijke NCB van het Eurosysteem naar voren wordt gebracht bij de MIB. Ter garantie dat het Comité voor marktinfrastructuur en betalingsverkeer (MIPC) van het Eurosysteem op de hoogte wordt gehouden van het werk van de MIB, zal er een regelmatig rapportagepunt zijn over MIB-onderwerpen op elke MIPC-agenda. Indien dat passend geacht wordt, kunnen gezamenlijke vergaderingen van de MIPC en de MIB worden gehouden. De interactie tussen de MIB en de andere ESCB-comités zal plaatsvinden door middel van schriftelijk overleg. De werkzaamheden van de MIB zijn onderworpen aan het toezicht van het IAC. 5. Externe stroom van informatie, transparantie en representatie De voorzitter informeert elke relevante belanghebbende regelmatig over alle relevante kwesties met betrekking tot infrastructuurdiensten en -projecten van het Eurosysteem onder verantwoordelijkheid van de MIB. De voorzitter zorgt voor transparantie door de tijdige en consistente beschikbaarheid van relevante technische documentatie met betrekking tot de infrastructuurdiensten en -projecten van het Eurosysteem op de aan de MIB gewijde afdeling van de website van de ECB. Leden moeten de voorzitter van tevoren informeren over het op zich nemen van enigerlei relevante en substantiële externe activiteiten/communicatie met betrekking tot de verantwoordelijkheden en taken van de MIB, zoals het spreken over infrastructuurdiensten en -projecten van het Eurosysteem onder de verantwoordelijkheid van de MIB op conferenties of vergaderingen met relevante belanghebbenden, en moeten de MIB binnen vijf werkdagen na het evenement een schriftelijke samenvatting verstrekken. Een substantiële externe activiteit/communicatie moet in het belang zijn van het Eurosysteem en moet beleidsbeslissingen van de Raad van bestuur respecteren. 6. Ondersteuning De MIB krijgt organisatorische ondersteuning van de ECB, onder andere voor de voorbereiding van de MIB-vergaderingen, inclusief documentatie van de vergadering. Als regel stuurt de ECB te bespreken documenten vijf werkdagen voorafgaande aan een vergadering aan de leden. Korte documenten kunnen echter één werkdag van tevoren worden toegestuurd. Documenten die minder dan twee werkdagen van tevoren zijn toegezonden, worden beschouwd als “ter tafel komende documenten” die niet kunnen leiden tot een besluit van de MIB, tenzij alle leden anders overeenkomen. Na elke vergadering van de MIB, stelt de ECB een conceptverslag op waarin de onderwerpen worden vastgelegd waarover is beraadslaagd, en de resultaten van de discussie, alsook de overeengekomen opvolging. Het conceptverslag bevat de tijdens de vergadering door individuele leden verwoorde standpunten indien zulks wordt verzocht. Het conceptverslag wordt binnen vijf werkdagen na de vergadering aan de leden verspreid. Na elke MIB-vergadering stelt de ECB tevens een actielijst op met de taken en termijnen die tijdens die vergadering zijn toegewezen en overeengekomen. Het conceptverslag en de actielijst worden op de eerstvolgende vergadering (of, indien nodig, eerder door middel van een schriftelijke procedure) ter goedkeuring aan de MIB voorgelegd en worden door de voorzitter ondertekend. De MIB moet een Controller benoemen en input van hem ontvangen; deze kan één van zijn leden zijn. De MIB kan in overeenstemming met de ECB substructuren creëren en daar specifieke taken aan delegeren. Een substructuur kan anders worden vastgesteld dan de MIB-samenstelling en deze zou voor alle Eurosysteem-NCB’s toegankelijk zijn, en indien relevant toegankelijk voor deelneming door NCB’s buiten het eurogebied. 7. Handboek governance De MIB houdt een handboek governance bij dat onder meer aanvullende regels en procedures, verwachtingen op het gebied van transparantie en controle, het organisatorisch mandaat van de MIB, rapportagelijnen en vereisten voor de vertegenwoordiging van groepen bevat. 8. Herziening van het mandaat Het mandaat van de MIB kan om de vijf jaar worden herzien in het licht van de ervaring die is opgedaan. ”; 3) Bijlage IV wordt als volgt gewijzigd: lid 3 wordt vervangen door: “3. Selectiecriteria De selectiecriteria zijn: a) expertise als senior functionaris in de betalingssector of ervaring in de effectensector, hetzij als een dienstverlener of als een afnemer van diensten op dit gebied, alsook expertise betreffende de bredere financiële sector van de Unie; b) ten minste 10 jaar ervaring in de omgang met belangrijke marktspelers op financiële markten van de Unie; c) relevante ervaring, bij voorkeur ervaring in projectbeheer; d) het vermogen om doeltreffend in het Engels te communiceren, en e) het vermogen om voldoende tijd aan MIB-zaken te besteden.”. ( 1 ) Besluit ECB/2004/2 van de Europese Centrale Bank van 19 februari 2004 houdende goedkeuring van het reglement van orde van de Europese Centrale Bank ( PB L 80 van 18.3.2004, blz. 33 ). ELI: http://data.europa.eu/eli/dec/2023/2870/oj ISSN 1977-0758 (electronic edition)",
  "source": "EUR LEX"
}