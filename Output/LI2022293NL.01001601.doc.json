{
  "url": "http://www.w3.org/1999/xhtml\">",
  "content": "LI2022293NL.01001601.xml 14.11.2022 NL Publicatieblad van de Europese Unie LI 293/16 UITVOERINGSVERORDENING (EU) 2022/2231 VAN DE RAAD van 14 november 2022 tot uitvoering van Verordening (EU) nr. 359/2011 betreffende beperkende maatregelen tegen bepaalde personen, entiteiten en lichamen in verband met de situatie in Iran DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 359/2011 van de Raad van 12 april 2011 betreffende beperkende maatregelen tegen bepaalde personen, entiteiten en lichamen in verband met de situatie in Iran ( 1 ) , en met name artikel 12, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 april 2011 heeft de Raad Verordening (EU) nr. 359/2011 vastgesteld. (2) Op 25 september 2022 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin hij zijn afschuw uitsprak over het wijdverbreide en onevenredige gebruik van geweld door de Iraanse veiligheidsdiensten tegen vreedzame demonstranten, waarbij een groot aantal mensen gedood en verwond werden. In de verklaring werd er tevens op gewezen dat degenen die verantwoordelijk zijn voor de moord op Mahsa Amini ter verantwoording moeten worden geroepen, en werden de Iraanse autoriteiten ertoe opgeroepen te zorgen voor transparante en geloofwaardige onderzoeken om klaarheid inzake het aantal doden en arrestaties te verschaffen, alle vreedzame demonstranten vrij te laten en alle gedetineerden een eerlijke rechtsgang te bieden. Voorts werd benadrukt dat het besluit van Iran om de toegang tot internet danig te beperken en platformen voor instant messaging te blokkeren, een flagrante schending van de vrijheid van meningsuiting is. Tot slot werd in de verklaring gesteld dat de Unie alle beschikbare mogelijkheden zal nagaan om de moord op Mahsa Amini en de respons van de Iraanse veiligheidsdiensten op de daaropvolgende betogingen aan de orde te stellen. (3) In dat verband en in overeenstemming met de toezegging van de Unie om alle zorgwekkende kwesties met betrekking tot Iran, waaronder de mensenrechtensituatie, aan te pakken, moeten 28 personen en 3 entiteiten worden opgenomen op de lijst van natuurlijke en rechtspersonen, entiteiten en lichamen die onderworpen zijn aan beperkende maatregelen in bijlage I bij Verordening (EU) nr. 359/2011. (4) Bijlage I bij Verordening (EU) nr. 359/2011 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 359/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 november 2022. Voor de Raad De voorzitter J. BORRELL FONTELLES ( 1 ) PB L 100 van 14.4.2011, blz. 1 . BIJLAGE De volgende personen en entiteiten worden toegevoegd aan de lijst van natuurlijke en rechtspersonen, entiteiten en lichamen in bijlage I bij Verordening (EU) nr. 359/2011: Personen Naam Informatie ter identificatie Motivering Datum van plaatsing op de lijst “108. ABNOUSH Salar سالار آبنوش Geboorteplaats: Hamedan, Iran Geboortedatum: 2.5.1962 Nationaliteit: Iraanse Geslacht: man Functie: plaatsvervangend bevelhebber van de Basij-verzetsmacht Salar Abnoush is de plaatsvervangend bevelhebber van de (op de EU-lijst geplaatste) Basij-verzetsmacht. De Basij is een paramilitaire organisatie van vrijwilligers die onder de Islamitische Revolutionaire Garde opereert en vestigingen in heel Iran heeft. Zij heeft tot taak steun van de bevolking voor het Iraanse regime te geleiden. De Basij is berucht voor het rekruteren van vrijwilligers, onder wie vele tieners, en voor de menselijke aanvalsgolven tijdens de oorlog tussen Iran en Irak. Na de betwiste Iraanse presidentsverkiezingen van 2009 heeft de Basij op brute wijze protesten onderdrukt en studentenonderkomens aangevallen. De Basij heeft twee taken: het verstrekken van defensieve militaire opleiding ter bescherming van het regime tegen buitenlandse invasies, en het door middel van straatgeweld en intimidatie de kop indrukken van binnenlandse activiteiten tegen het regime. De Basij is een van de troepenmachten die van de regering de opdracht hebben gekregen om de protesten van september/oktober 2022 de kop in te drukken. Verscheidene demonstranten raakten hierbij gewond of kwamen om het leven. Uit bronnen blijkt dat leden van de Basij zich onder het commando van Salar Abnoush schuldig hebben gemaakt aan ernstige schendingen van de mensenrechten in Iran. Hij is derhalve verantwoordelijk voor ernstige schendingen van de mensenrechten in Iran. 14.11.2022 109. REZAEI Qasem (alias: REZAEI Ghasem) رضایی قاسم Geboorteplaats: Abhar, Iran Geboortedatum: 27.9.1961 Nationaliteit: Iraanse Geslacht: man Nationaal identiteitsbewijs nr.: D10005996 (Iran) Functie: plaatsvervangend bevelhebber van de wetshandhavingsdiensten (LEF) van de Islamitische Republiek Iran. Qasem Rezaei is de plaatsvervangend bevelhebber van de Iraanse wetshandhavingsdiensten. Hij heeft rechtstreeks toezicht gehouden op gewelddaden tegen gedetineerden, waaronder foltering en afranselingen. Hij rechtvaardigde het optreden van de veiligheidstroepen na het dodelijke geweldsgebruik tegen Iraanse demonstranten en riep er in mei 2022 toe op het geweld tegen demonstranten voort te zetten. Hij is derhalve verantwoordelijk voor ernstige schendingen van de mensenrechten in Iran. 14.11.2022 110. AMANOLLAHI Manouchehr (alias: AMANOLLAHI BAHARVAND Manouchehr) منوچهر امن اللهي Geboorteplaats: Khorramabad, Iran Geboortedatum: maart 1965 of 1966 Nationaliteit: Iraanse Geslacht: man Functie: bevelhebber van de wetshandhavingsdiensten (LEF) van de Islamitische Republiek Iran in de provincie Chaharmahal en Bakhtiari. Manouchehr Amanollahi is de bevelhebber van de op de EU-lijst geplaatste wetshandhavingsdiensten van de Islamitische Republiek Iran in de provincie Chaharmahal en Bakhtiari. Tijdens zijn ambtstermijn hebben de wetshandhavingsdiensten in die provincie in 2021 protesten naar aanleiding van een watertekort onderdrukt, en in 2022 protesten naar aanleiding van een voedselrantsoenering. Om die protesten te onderdrukken schoten LEF-eenheden onder het commando van Amanollahi regelmatig met scherp op demonstranten, met verscheidene dodelijke slachtoffers tot gevolg. Als adviseur van de leiders van de LEF was Amanollahi ook betrokken bij de reactie van de LEF op de landelijke protesten in november 2019, waarbij honderden demonstranten om het leven kwamen. Hij is derhalve verantwoordelijk voor ernstige schendingen van de mensenrechten in Iran. 14.11.2022 111. HEIDARI Kiyumars (alias: HEYDARI Kioumars, HEYDARI Amir Kyomarth) حیدری کیومرث Geboorteplaats: Kermanshah, Iran Geboortedatum: 1964 Nationaliteit: Iraanse Geslacht: man Rang: brigadegeneraal Functie: commandant van de grondstrijdkrachten van het Iraanse leger Brigadegeneraal Kiyumars Heidari is de commandant van de grondstrijdkrachten van het Iraanse leger en rapporteert rechtstreeks aan de hoogste leider van de Islamitische Republiek Iran. Hij heeft openlijk toegegeven dat hij en zijn strijdkrachten betrokken waren bij de gewelddadige reactie op de protesten van november 2019, die leidde tot de dood van honderden demonstranten. Sinds het begin van de protesten rond de dood van Mahsa Amini medio september 2022 zijn er op grote schaal flagrante, ernstige schendingen van de mensenrechten, zoals het willekeurig met scherp schieten op vreedzame demonstranten, onder wie kinderen, gedocumenteerd. Meer dan zeventig demonstranten kwamen om het leven en honderden raakten ernstig gewond. Bij de onderdrukking van de protesten waren grondstrijdkrachten onder het commando van Heidari betrokken en zij hebben ten minste één persoon gedood. Heidari heeft zelf verklaard dat zijn strijdkrachten zijn ingezet tegen de protesten van 2022. Hij is derhalve verantwoordelijk voor ernstige schendingen van de mensenrechten in Iran. 14.11.2022 112. MAJID Vahid Mohammad Naser وحید مجید Geboorteplaats: Isfahan, Iran Geboortedatum: 15.8.1964 Nationaliteit: Iraanse Geslacht: man Nationaal identiteitsbewijs nr.: 3874409929 (Iran) Functie: hoofd van de Iraanse cyberpolitie Vahid Mohammad Naser Majid is hoofd van de (op de EU-lijst geplaatste) Iraanse cyberpolitie. De Iraanse cyberpolitie beïnvloedt en beperkt de toegang tot internet in Iran en arresteert willekeurig mensen wegens het online uiten van kritiek op het Iraanse regime. De cyberpolitie is betrokken bij een landelijke reeks arrestaties en vervolgingen. Zij verleent ondersteuning aan het Iraanse regime in zijn gewelddadige reactie op landelijke protesten van mensen die opkomen voor hun legitieme rechten. Als hoofd van de Iraanse cyberpolitie is Vahid Mohammad Naser Majid derhalve verantwoordelijk voor ernstige schendingen van de mensenrechten in Iran. 14.11.2022 113. NEJAT Hossein (alias: ZIBAYINEJAD Mohammad-Hossein) حسین نجات Geboortedatum: 1955 Geboorteplaats: Shiraz, Iran Nationaliteit: Iraanse Geslacht: man Rang: brigadegeneraal Functie: plaatsvervangend bevelhebber van Sarallah (alias: Tharullah, Thar-Allah, Tharallah, Tharallollah) Brigadegeneraal Hossein Nejat is sinds 21 juni 2020 plaatsvervangend bevelhebber van Sarallah, een in Teheran gevestigd specifiek veiligheidsapparaat van de Iraanse staat dat banden heeft met de Islamitische Revolutionaire Garde (IRG). Sarallah is essentieel voor de veiligheid van Teheran, aangezien het hoofdkwartier verantwoordelijk is voor de bescherming van de hoofdstad en overheidsinstellingen tegen bedreigingen zoals staatsgrepen of protesten tegen de regering. De troepen van Sarallah onder rechtstreeks commando van Nejat hebben tot taak protesten tegen de regering de kop in te drukken, waaronder het gewelddadig onderdrukken van de vreedzame protesten in 2022. Hij is derhalve verantwoordelijk voor ernstige schendingen van de mensenrechten in Iran. 14.11.2022 114. MAROUFI Hossein حسین معروفی Nationaliteit: Iraanse Geslacht: man Rang: generaal Functie: plaatsvervangend hoofd van de Mobilisatie van de Islamitische Revolutionaire Garde (IRG) in de provincie Sistan en Beloetsjistan. Generaal Sardar Hossein Maroufi is plaatsvervangend hoofd van de Mobilisatie van de Islamitische Revolutionaire Garde (IRG) in de provincie Sistan en Beloetsjistan. Als zodanig is hij een vooraanstaand lid van de IRG in die provincie. Tijdens de protestgolf van 2022 waren de Iraanse veiligheidstroepen, waaronder die van de IRG, in de provincie Sistan en Beloetsjistan verantwoordelijk voor ongekend gewelddadige repressie. Op 30 september 2022 was de provinciehoofdstad Zahedan getuige van “bloedige vrijdag”, toen de veiligheidstroepen het vuur openden op een protestdemonstratie rond het vrijdaggebed. Naar schatting werden daarbij ten minste 70 demonstranten doodgeschoten. Sindsdien is het geweld tegen deelnemers aan latere protestacties blijven aanhouden. Sardar Hossein Maroufi is een van de verantwoordelijken voor het geweld van de IRG tegen demonstranten in de provincie Sistan en Beloetsjistan, vooral rond “bloedige vrijdag”. Hij is derhalve verantwoordelijk voor ernstige schendingen van de mensenrechten in Iran. 14.11.2022 115. ABSALAN Parviz آبسالان پرویز Nationaliteit: Iraanse Geslacht: man Rang: generaal Functie: plaatsvervangend hoofd van de IRG in de provincie Sistan en Beloetsjistan. Generaal Parviz Absalan is plaatsvervangend hoofd van de Islamitische Revolutionaire Garde (IRG) in de provincie Sistan en Beloetsjistan. De IRG is een centraal onderdeel van de Iraanse veiligheidstroepen in die provincie, waar zij ook “Salmanleger” wordt genoemd. Tijdens de protestgolf in het najaar van 2022 hebben de veiligheidstroepen in de provincie Sistan en Beloetsjistan bruut geweld gebruikt tegen vreedzame demonstranten, onder wie kinderen. Als plaatsvervangend hoofd van de IRG in de provincie Sistan en Beloetsjistan is Parviz Absalan derhalve verantwoordelijk voor ernstige schendingen van de mensenrechten in Iran. 14.11.2022 116. SHAFAHI Ahmad (alias: SHAFAI Ahmad) احمد شفاهی Geboortedatum: 21.5.1968 Nationaliteit: Iraanse Geslacht: man Rang: brigadegeneraal Functie: bevelhebber en verantwoordelijke public relations van de IRG in de provincie Sistan en Beloetsjistan Brigadegeneraal Ahmad Shafahi is bevelhebber van de Islamitische Revolutionaire Garde (IRG) in de provincie Sistan en Beloetsjistan en is verantwoordelijk voor public relations. De IRG is een centraal onderdeel van de Iraanse veiligheidstroepen in die provincie, waar zij ook “Salmanleger” wordt genoemd. Tijdens de protestgolf in het najaar van 2022 hebben de veiligheidstroepen in de provincie Sistan en Beloetsjistan bruut geweld gebruikt tegen vreedzame demonstranten, onder wie kinderen. Als bevelhebber van de IRG in de provincie Sistan en Beloetsjistan is Sardar Ahmed Shafahi derhalve verantwoordelijk voor ernstige schendingen van de mensenrechten in Iran. 14.11.2022 117. KOCHZAEI Ebrahim (alias: KOCHZAI Ebrahim, KOUCHAKZAEI Ebrahim) کوچزایی ابراهیم Nationaliteit: Iraanse Geslacht: man Rang: kolonel Functie: hoofd van de Iraanse wetshandhavingsdiensten (LEF) in de stad Chabahar in de provincie Sistan en Beloetsjistan. Kolonel Ebrahim Kochzaei is hoofd van de Iraanse wetshandhavingsdiensten in de stad Chabahar in de provincie Sistan en Beloetsjistan. Tijdens de protestgolf in het najaar van 2022 hebben de veiligheidstroepen in de provincie Sistan en Beloetsjistan, en ook in Chabahar, bruut geweld gebruikt tegen vreedzame demonstranten, onder wie kinderen. Kochzaei wordt ook genoemd als dader van de verkrachting van een 15-jarig meisje in september 2022, dat in Chabahar in voorlopige hechtenis werd gehouden. Ebrahim Kochzaei is derhalve verantwoordelijk voor ernstige schendingen van de mensenrechten in Iran. 14.11.2022 118. TAHERI Ahmad طاهری احمد Nationaliteit: Iraanse Geslacht: man Rang: brigadegeneraal Functie: hoofd van de Iraanse wetshandhavingsdiensten (LEF) in de provincie Sistan en Beloetsjistan Brigadegeneraal Ahmed Taheri is hoofd van de Iraanse wetshandhavingsdiensten in de Iraanse provincie Sistan en Beloetsjistan. Tijdens de protestgolf in het najaar van 2022 hebben de veiligheidstroepen in de provincie Sistan en Beloetsjistan bruut geweld gebruikt tegen vreedzame demonstranten, onder wie kinderen. Als hoofd van de Iraanse wetshandhavingsdiensten in de provincie Sistan en Beloetsjistan is Ahmed Taheri derhalve verantwoordelijk voor ernstige schendingen van de mensenrechten in Iran. 14.11.2022 119. HOSSEINI Seyed Sadegh سید صادق حسینی Geboorteplaats: Dehloran, Iran Geboortedatum: 1963 of 1964 Nationaliteit: Iraanse Geslacht: man Rang: generaal Functie: hoofd van de IRG in de provincie Koerdistan. Generaal Seyed Sadegh Hosseini is het hoofd van de Islamitische Revolutionaire Garde (IRG) in de provincie Koerdistan. In de provincie Koerdistan werd door Iraanse veiligheidstroepen, waaronder de IRG, zwaar geweld gebruikt tegen de protestgolf van 2022. Bovendien gebruikt de IRG de provincie Koerdistan als uitvalsbasis voor militaire operaties tegen Iraaks Koerdistan, met de dood van meer dan tien niet-strijders tot gevolg. Seyed Sadegh Hosseini is een van de verantwoordelijken voor het geweld van de IRG tegen demonstranten in de provincie Koerdistan. Hij is derhalve verantwoordelijk voor ernstige schendingen van de mensenrechten in Iran. 14.11.2022 120. RAJABPOUR Sereng Hossein رجبپور سرنگ حسین Nationaliteit: Iraanse Geslacht: man Rang: kolonel Functie: bevelhebber van de Beit al-Maqdis-troepen (de IRG in Koerdistan) in de stad Sanandaj. Kolonel Sereng Hossein Rajabpour is de bevelhebber van de Beit al-Maqdis-troepen (de Islamitische Revolutionaire Garde (IRG) in Koerdistan) in de stad Sanandaj in de provincie Koerdistan. In de provincie Koerdistan werd door Iraanse veiligheidstroepen, waaronder de IRG, zwaar geweld gebruikt tegen de protestgolf van 2022, vooral in de stad Sanandaj. Sereng Hossein Rajabpour is een van de verantwoordelijken voor het geweld tegen demonstranten in de provincie Koerdistan. Hij is derhalve verantwoordelijk voor ernstige schendingen van de mensenrechten in Iran. 14.11.2022 121. ASL Gholamhossein Mohammadi اصل غلامحسین محمدی Nationaliteit: Iraanse Geslacht: man Functie: hoofd van de IRG in de provincie Ardabil. Gholamhossein Mohammadi Asl is hoofd van de Islamitische Revolutionaire Garde (IRG) in de provincie Ardabil, een provincie met een Azerbeidzjaanse etnische minderheid. De Iraanse veiligheidstroepen, waaronder de IRG, hebben zich tijdens de protesten van 2022 schuldig gemaakt aan ernstige schendingen van de mensenrechten in de provincie Ardabil. Uit berichten blijkt dat een Iraans schoolmeisje genaamd Asra Panahi door veiligheidstroepen werd doodgeslagen omdat ze weigerde het regimegezinde volkslied te zingen. Gholamhossein Mohammadi Asl is derhalve verantwoordelijk voor ernstige schendingen van de mensenrechten in Iran. 14.11.2022 122. ABDI Shakar عبدی شکار Nationaliteit: Iraanse Geslacht: man Rang: kolonel Functie: plaatsvervangend hoofd van de IRG in de provincie Ardabil. Kolonel Shakar Abdi is plaatsvervangend hoofd van de Islamitische Revolutionaire Garde (IRG) in de provincie Ardabil, een provincie met een Azerbeidzjaanse etnische minderheid. De Iraanse veiligheidstroepen, waaronder de IRG, hebben zich tijdens de protesten van 2022 schuldig gemaakt aan ernstige schendingen van de mensenrechten in de provincie Ardabil. Uit berichten blijkt dat een Iraans schoolmeisje genaamd Asra Panahi door veiligheidstroepen werd doodgeslagen omdat ze weigerde het regimegezinde volkslied te zingen. Shakar Abdi is derhalve verantwoordelijk voor ernstige schendingen van de mensenrechten in Iran. 14.11.2022 123. HASSANZADEH Hasan حسنزاده حسن Nationaliteit: Iraanse Geslacht: man Rang: brigadegeneraal Functie: hoofd van de IRG in de provincie Teheran. Brigadegeneraal Hasan Hassanzadeh is het hoofd van de Islamitische Revolutionaire Garde (IRG) in de provincie Teheran. De Iraanse veiligheidstroepen, waaronder de IRG, hebben zich tijdens de protesten van 2022 schuldig gemaakt aan ernstige schendingen van de mensenrechten in de provincie Teheran. Hasan Hassanzadeh is derhalve verantwoordelijk voor ernstige schendingen van de mensenrechten in Iran. 14.11.2022 124. AGHAEI Morteza Mir (alias: MIRAGHAEI Morteza) آقایی مرتضا میر Nationaliteit: Iraanse Geslacht: man Rang: kolonel Functie: hoofd van de Basij in de stad Sanandaj. Kolonel Morteza Mir Aghaei is het hoofd van de Basij in de stad Sanandaj in de provincie Koerdistan. De Iraanse veiligheidstroepen, waaronder de Islamitische Revolutionaire Garde (IRG) en de daarbij horende Basij, hebben zich tijdens de protesten van 2022 schuldig gemaakt aan ernstige schendingen van de mensenrechten in Sanandaj. Morteza Mir Aghaei is derhalve verantwoordelijk voor ernstige schendingen van de mensenrechten in Iran. 14.11.2022 125. MOHAMMADIAN Abbas-Ali محمدیان عباس-علی Nationaliteit: Iraanse Geslacht: man Functie: hoofd van de Iraanse wetshandhavingsdiensten (LEF) in de provincie Alborz (Karaj). Abbas-Ali Mohammadian is sinds 2017 hoofd van de Iraanse wetshandhavingsdiensten in de provincie Alborz (Karaj). Alborz (Karaj) is een provincie waar sinds september 2022 grote demonstraties hebben plaatsgevonden waartegen buitensporig politiegeweld is gebruikt. De veiligheidstroepen hebben vaak rechtstreeks op vreedzame demonstranten geschoten, met veel doden, onder wie kinderen, tot gevolg. Als hoofd van de wetshandhavingsdiensten in de provincie Alborz (Karaj) is Abbas-Ali Mohammadian derhalve verantwoordelijk voor ernstige schendingen van de mensenrechten in Iran. 14.11.2022 126. JAHANBAKHSH Rahim جهانبخش رحیم Nationaliteit: Iraanse Geslacht: man Rang: brigadegeneraal Functie: hoofd van de Iraanse wetshandhavingsdiensten (LEF) in de provincie West-Azerbeidzjan. Brigadegeneraal Rahim Jahanbakhsh is het hoofd van de Iraanse wetshandhavingsdiensten in de provincie West-Azerbeidzjan. West-Azerbeidzjan is een provincie waar sinds september 2022 grote demonstraties hebben plaatsgevonden waartegen buitensporig politiegeweld is gebruikt. Hij is derhalve verantwoordelijk voor ernstige schendingen van de mensenrechten in Iran. 14.11.2022 127. SHEIKHNEJAD Hassan شیخنژاد حسن Nationaliteit: Iraanse Geslacht: man Rang: kolonel Functie: hoofd van de Iraanse wetshandhavingsdiensten (LEF) in Urumeh (ook bekend als Oermia), de hoofdstad van de provincie West-Azerbeidzjan. Kolonel Hassan Sheikhnejad is het hoofd van de Iraanse wetshandhavingsdiensten in Urumeh, de hoofdstad van de provincie West-Azerbeidzjan. In Urumeh hebben Iraanse veiligheidstroepen zich tijdens de protesten van 2022 schuldig gemaakt aan ernstige schendingen van de mensenrechten. Hij is derhalve verantwoordelijk voor ernstige schendingen van de mensenrechten in Iran. 14.11.2022 128. SAADATI Mahmoud سعادتی محمود Nationaliteit: Iraanse Geslacht: man Rang: kolonel Functie: hoofd van de Iraanse wetshandhavingsdiensten (LEF) in de stad Zahedan in de provincie Sistan en Beloetsjistan. Kolonel Mahmoud Saadati is het hoofd van de Iraanse wetshandhavingsdiensten in de stad Zahedan in de provincie Sistan en Beloetsjistan. In Zahedan hebben Iraanse veiligheidstroepen zich tijdens de protesten van 2022 schuldig gemaakt aan ernstige schendingen van de mensenrechten. Mahmoud Saadati is derhalve verantwoordelijk voor ernstige schendingen van de mensenrechten in Iran. 14.11.2022 129. MIRZAI Morteza میرزای مرتضا Geboorteplaats: Khorram Abad, Iran Nationaliteit: Iraanse Geslacht: man Rang: brigadegeneraal Functie: hoofd van de Iraanse wetshandhavingsdiensten (LEF) in de provincie Mazandaran. Brigadegeneraal Morteza Mirzai is het hoofd van de Iraanse wetshandhavingsdiensten in de provincie Mazandaran. In de provincie Mazandaran hebben Iraanse veiligheidstroepen zich tijdens de protesten van 2022 schuldig gemaakt aan ernstige schendingen van de mensenrechten. Morteza Mirzai is derhalve verantwoordelijk voor ernstige schendingen van de mensenrechten in Iran. 14.11.2022 130. MALIKI Azizullah عزیزالله ملکی Nationaliteit: Iraanse Geslacht: man Rang: generaal Functie: hoofd van de Iraanse wetshandhavingsdiensten (LEF) in de provincie Gilan. Generaal Azizullah Maliki is het hoofd van de Iraanse wetshandhavingsdiensten in de provincie Gilan. In 2022 gaf Azizullah Maliki leiding aan de gewelddadige onderdrukking van de protesten in de provincie Gilan. Hij liet zijn stem duidelijk horen in de media ter verdediging van de gewelddadige reactie van de veiligheidstroepen op de protesten in september en oktober 2022. Als hoofd van de wetshandhavingsdiensten in de provincie Gilan is Azizullah Maliki derhalve verantwoordelijk voor ernstige schendingen van de mensenrechten in Iran. 14.11.2022 131. MORADI Ali-Reza مرادی علی-رضا Nationaliteit: Iraanse Geslacht: man Functie: hoofd van de Iraanse wetshandhavingsdiensten (LEF) in de stad Sanandaj Ali-Reza Moradi is sinds december 2018 hoofd van de Iraanse wetshandhavingsdiensten in de stad Sanandaj in de provincie Koerdistan. In die positie rapporteert Ali-Reza Moradi aan de generale staf van de Iraanse strijdkrachten, rechtstreeks onder het gezag van de hoogste leider van de Islamitische Republiek Iran. Moradi was in Sanandaj, tijdens de landelijke protesten in november 2019, verantwoordelijk voor massale arrestaties van demonstranten en gaf opdracht tot het gebruik van dodelijke wapens tegen ongewapende demonstranten, met minstens twee doden tot gevolg. Sinds het begin van de protesten rond de dood van Mahsa Amini medio september 2022 zijn er in Sanandaj flagrante ernstige schendingen van de mensenrechten door de politie, zoals het willekeurig met scherp schieten op vreedzame demonstranten, onder wie kinderen, gedocumenteerd. Moradi heeft ook publiekelijk gepleit voor een harde aanpak van de deelnemers aan de demonstraties. Sinds het begin van de demonstraties van 2022 houden de politiediensten tal van mensenrechtenverdedigers en journalisten willekeurig vast. Ali-Reza Moradi is derhalve verantwoordelijk voor ernstige schendingen van de mensenrechten in Iran. 14.11.2022 132. RAFIEI Enayatollah رفیعی عنایاتولله Geboortedatum: 1970 Nationaliteit: Iraanse Geslacht: man Rang: kapitein Functie: bevelhebber van de groep die Mahsa Amini heeft gearresteerd Kapitein Enayatollah Rafiei is lid van de (op de EU-lijst geplaatste) zedenpolitie, een islamitische religieuze politie die deel uitmaakt van de Iraanse wetshandhavingsdiensten. Hij is de bevelhebber van de groep die Mahsa Amini heeft gearresteerd. Op 13 september 2022 arresteerden Rafiei en drie andere leden van zijn groep in Teheran op willekeurige wijze de 22-jarige Mahsa Amini omdat ze haar hidjab incorrect zou hebben gedragen. Vervolgens werd zij meegenomen naar het hoofdkwartier van de zedenpolitie voor een “opvoedings- en oriënteringsles”. Volgens betrouwbare berichten en getuigen werd zij tijdens haar hechtenis bruut geslagen en mishandeld, wat leidde tot haar opname in het ziekenhuis en haar dood op 16 september 2022. De wrede praktijken van de zedenpolitie beperken zich niet tot dat incident en zijn uitvoerig gedocumenteerd. Als bevelhebber van de groep is kapitein Enayatollah Rafiei verantwoordelijk voor de dood van Amini en is derhalve verantwoordelijk voor ernstige schendingen van de mensenrechten in Iran. 14.11.2022 133. KHOSHNAMVAND Ali خوشناموند علی Geboorteplaats: Khoshnamvand (Khushnamvand) in het district Kouhdasht van de provincie Lorestan in West-Iran Geboortedatum: 1995 Nationaliteit: Iraanse Geslacht: man Rang: sergeant Functie: lid van de groep die Mahsa Amini heeft gearresteerd Sergeant Ali Khoshnamvand is lid van de (op de EU-lijst geplaatste) zedenpolitie, een islamitische religieuze politie die deel uitmaakt van de Iraanse wetshandhavingsdiensten. Hij is een van de leden van de groep die Mahsa Amini heeft gearresteerd. Op 13 september 2022 arresteerden Khoshnamvand en drie andere leden van een groep in Teheran op willekeurige wijze de 22-jarige Mahsa Amini omdat ze haar hidjab incorrect zou hebben gedragen. Vervolgens werd zij meegenomen naar het hoofdkwartier van de zedenpolitie voor een “opvoedings- en oriënteringsles”. Volgens betrouwbare berichten en getuigen werd zij tijdens haar hechtenis bruut geslagen en mishandeld, wat leidde tot haar opname in het ziekenhuis en haar dood op 16 september 2022. De wrede praktijken van de zedenpolitie beperken zich niet tot dat incident en zijn uitvoerig gedocumenteerd. Als een van de leden van de groep die Amini heeft gearresteerd, is sergeant Ali Khoshnamvand verantwoordelijk voor de dood van Amini en derhalve voor ernstige schendingen van de mensenrechten in Iran. 14.11.2022 134. GHORBAN-HOSSEINI Fatemeh قربان-حسینی فاطمه Geboorteplaats: Teheran, Iran Geboortedatum: 1995 Nationaliteit: Iraanse Geslacht: vrouw Functie: lid van de zedenpolitiegroep die Mahsa Amini heeft gearresteerd Fatemeh Ghorban-Hosseini is lid van de (op de EU-lijst geplaatste) zedenpolitie, een islamitische religieuze politie die deel uitmaakt van de Iraanse wetshandhavingsdiensten. Zij is een van de leden van de groep die Mahsa Amini heeft gearresteerd. Op 13 september 2022 arresteerden Ghorban-Hosseini en drie andere leden van een groep in Teheran op willekeurige wijze de 22-jarige Mahsa Amini omdat ze haar hidjab incorrect zou hebben gedragen. Vervolgens werd zij meegenomen naar het hoofdkwartier van de zedenpolitie voor een “opvoedings- en oriënteringsles”. Volgens betrouwbare berichten en getuigen werd zij tijdens haar hechtenis bruut geslagen en mishandeld, wat leidde tot haar opname in het ziekenhuis en haar dood op 16 september 2022. De wrede praktijken van de zedenpolitie beperken zich niet tot dat incident en zijn uitvoerig gedocumenteerd. Als een van de leden van de groep die Amini heeft gearresteerd, is Fatemeh Ghorban-Hosseini verantwoordelijk voor de dood van Amini en is derhalve verantwoordelijk voor ernstige schendingen van de mensenrechten in Iran. 14.11.2022 135. SAFARI Parastou سفری پرستو Geboorteplaats: Kermanshah, Iran Geboortedatum: 1986 Nationaliteit: Iraanse Geslacht: vrouw Functie: lid van de zedenpolitiegroep die Mahsa Amini heeft gearresteerd Parastou Safari is lid van de (op de EU-lijst geplaatste) zedenpolitie, een islamitische religieuze politie die deel uitmaakt van de Iraanse wetshandhavingsdiensten. Zij is een van de leden van de groep die Mahsa Amini heeft gearresteerd. Op 13 september 2022 arresteerden Safari en drie andere leden van een groep in Teheran op willekeurige wijze de 22-jarige Mahsa Amini omdat ze haar hidjab incorrect zou hebben gedragen. Vervolgens werd zij meegenomen naar het hoofdkwartier van de zedenpolitie voor een “opvoedings- en oriënteringsles”. Volgens betrouwbare berichten en getuigen werd zij tijdens haar hechtenis bruut geslagen en mishandeld, wat leidde tot haar opname in het ziekenhuis en haar dood op 16 september 2022. De wrede praktijken van de zedenpolitie beperken zich niet tot dat incident en zijn uitvoerig gedocumenteerd. Als een van de leden van de groep die Amini heeft gearresteerd, is Parastou Safari verantwoordelijk voor de dood van Amini en is derhalve verantwoordelijk voor ernstige schendingen van de mensenrechten in Iran. 14.11.2022” Entiteiten Naam Informatie ter identificatie Motivering Datum van plaatsing op de lijst “9. Basij Cooperative Foundation (Basij-coöperatie, ook bekend als Bonyad-eh Ta'avon-eh Basij) بنیاد تعاون بسیج Adres: Teheran, Iran Soort entiteit: Stichting/netwerk van bedrijven Andere geassocieerde entiteiten: IRG, Basij Resistance Force (Basij-verzetsmacht) De Basij Cooperative Foundation (BCF) is een van de filialen van de (op de EU-lijst geplaatste) Basij-verzetsmacht. De BCF werd in 1996 gesticht en heeft onder meer tot taak de Basij te bevorderen en te ondersteunen. De activiteiten van de BCF omvatten de financiering van de (op de EU-lijst geplaatste) Basij-verzetsmacht. Om die reden staat de BCF in verband met de Basij-verzetsmacht, een entiteit die verantwoordelijk is voor ernstige schendingen van de mensenrechten in Iran. 14.11.2022 10. Press TV پرس تو Adres: 4 East 2e St., Farhang Blvd., Saadat Abad, 19977-66411 Teheran, Iran Telefoonnummer: Tel: +98 21 230 66 660 E-mail: Presstv@presstv.ir Soort entiteit: staatstelevisiezender Press TV is verantwoordelijk voor het opnemen en uitzenden van gedwongen bekentenissen van gedetineerden, onder wie journalisten, politieke activisten, personen die tot de Koerdische en de Arabische minderheden behoren, in strijd met het internationaal erkende recht op een eerlijk proces en een behoorlijke rechtsgang. Press TV is derhalve verantwoordelijk voor ernstige schendingen van de mensenrechten in Iran. 14.11.2022 11. Arvan Cloud (ook bekend als Abr Arvan; Noyan Abr Arvan Co.; Arwan Company; Arvancloud) آرون کلود Adres: Zafar St. Africa Blvd., Teheran, Iran Soort entiteit: particuliere onderneming Andere geassocieerde entiteiten: IRG, Iraans Ministerie van Informatie- en Communicatietechnologie Arvan Cloud is een Iraans IT-bedrijf dat ondersteuning verleent aan de inspanningen van de Iraanse regering om de toegang tot het Iraanse intranet te controleren. Sinds 2020 is het een belangrijke partner in het project van de Iraanse regering in het algemeen en de Iraanse minister van Informatie- en Communicatietechnologie in het bijzonder om een eigen Iraanse versie van het internet op te zetten. Via een dergelijk nationaal intranet met aansluitpunten op het wereldwijde internet zal de informatiestroom tussen het Iraanse intranet en het wereldwijde internet gecontroleerd kunnen worden. Als zodanig is Arvan Cloud betrokken bij censuur en inspanningen van de Iraanse regering om het internet af te sluiten naar aanleiding van recente protesten in Iran. Arvan Cloud staat daarnaast in verband met personen die verantwoordelijk zijn voor ernstige schendingen van de mensenrechten in Iran, met name de (op de EU-lijst geplaatste) Iraanse minister van Informatie- en Communicatietechnologie. 14.11.2022”",
  "source": "EUR LEX"
}