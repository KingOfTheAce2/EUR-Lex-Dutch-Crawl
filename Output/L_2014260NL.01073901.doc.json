{
  "url": "http://www.w3.org/1999/xhtml\">",
  "content": "L_2014260NL.01073901.xml 30.8.2014 NL Publicatieblad van de Europese Unie L 260/739 BESLUIT VAN DE RAAD van 16 juni 2014 tot goedkeuring van de sluiting door de Europese Commissie, namens de Europese Gemeenschap voor Atoomenergie, van de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en de Republiek Moldavië, anderzijds (2014/493/Euratom) DE RAAD VAN DE EUROPESE UNIE, Gezien het Verdrag tot oprichting van de Europese Gemeenschap voor Atoomenergie, en met name artikel 101, tweede alinea, Gezien de aanbeveling van de Europese Commissie, Overwegende hetgeen volgt: (1) Op 15 juni 2009 heeft de Raad de Commissie gemachtigd om onderhandelingen met de Republiek Moldavië aan te knopen met het oog op de sluiting van een nieuwe overeenkomst tussen de Unie en de Republiek Moldavië ter vervanging van de partnerschaps- en samenwerkingsovereenkomst ( 1 ) . (2) Rekening houdend met de nauwe historische banden en de geleidelijk aan nauwer wordende betrekkingen tussen de partijen, alsook hun verlangen om de betrekkingen op een ambitieuze en innovatieve wijze te versterken en te verbreden, werden de onderhandelingen over de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en de Republiek Moldavië, anderzijds („de overeenkomst”), met succes afgerond door de parafering van de overeenkomst op 29 november 2013. (3) Op 10 maart 2014 heeft de Commissie de Raad voorgesteld dat de overeenkomst namens de Unie wordt ondertekend en gedeeltelijk voorlopig wordt toegepast overeenkomstig artikel 464 van de overeenkomst, in afwachting van de sluiting ervan op een latere datum. (4) De overeenkomst bestrijkt aangelegenheden die onder de bevoegdheid van de Europese Gemeenschap voor Atoomenergie vallen, namelijk artikel 77, onder i), van de overeenkomst. (5) De overeenkomst dient derhalve te worden gesloten, namens de Europese Gemeenschap voor Atoomenergie, voor kwesties die onder het Euratom-Verdrag vallen. (6) De ondertekening en de sluiting van de overeenkomst zijn onderworpen aan een afzonderlijke procedure voor aangelegenheden die onder het Verdrag betreffende de Europese Unie en het Verdrag betreffende de werking van de Europese Unie vallen. (7) Overeenkomstig artikel 102 van het Euratom-Verdrag mag de overeenkomst pas voor de Europese Gemeenschap voor Atoomenergie in werking treden als alle lidstaten aan de Commissie hebben medegedeeld dat de overeenkomst volgens de bepalingen van hun onderscheidene nationale wetgevingen van toepassing is geworden. (8) De sluiting van de overeenkomst door de Commissie namens de Europese Gemeenschap voor Atoomenergie dient derhalve te worden goedgekeurd, HEEFT HET VOLGENDE BESLUIT VASTGESTELD: Artikel 1 De sluiting door de Europese Commissie, namens de Europese Gemeenschap voor Atoomenergie, van de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en de Republiek Moldavië, anderzijds, wordt goedgekeurd ( 2 ) . Artikel 2 Dit besluit treedt in werking op de dag na die van de vaststelling ervan. Gedaan te Luxemburg, 16 juni 2014. Voor de Raad De voorzitter G. KARASMANIS ( 1 ) Partnerschaps- en samenwerkingsovereenkomst tussen de Europese Gemeenschappen en hun lidstaten, enerzijds, en de Republiek Moldavië, anderzijds ( PB L 181 van 24.6.1998, blz. 3 ). ( 2 ) De tekst van de overeenkomst is gehecht aan het besluit betreffende de ondertekening, namens de Europese Unie, en voorlopige toepassing van de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en de Republiek Moldavië, anderzijds (zie bladzijde 1 van dit Publicatieblad).",
  "source": "EUR LEX"
}