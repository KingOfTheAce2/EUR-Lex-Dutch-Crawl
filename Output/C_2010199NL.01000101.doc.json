{
  "url": "http://www.w3.org/1999/xhtml\">",
  "content": "C_2010199NL.01000101.xml 21.7.2010 NL Publicatieblad van de Europese Unie C 199/1 BESLUIT VAN DE COMMISSIE van 19 juli 2010 betreffende de financiering voor 2010 van activiteiten op veterinair gebied in verband met het voorlichtingsbeleid van de Europese Unie, de ondersteuning van internationale organisaties, de melding van ziekten en de informatisering van de veterinaire procedures 2010/C 199/01 DE EUROPESE COMMISSIE, Gelet op het Verdrag betreffende de werking van de Europese Unie, Gelet op Beschikking 470/2009/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name op de artikelen 20 en 23, artikel 35, lid 2, en artikel 36, lid 2, Overwegende hetgeen volgt: (1) Overeenkomstig artikel 75 van het Financieel Reglement en artikel 90, lid 1, van de uitvoeringsvoorschriften moet de vastlegging van een uitgave uit de begroting van de Europese Unie worden voorafgegaan door een financieringsbesluit waarin de essentiële elementen worden vastgesteld van de actie die een uitgave meebrengt, en dat is vastgesteld door de instelling of door de door haar gedelegeerde autoriteiten. (2) Overeenkomstig artikel 110 van het Financieel Reglement wordt jaarlijks een werkprogramma voor subsidies vastgesteld. (3) Er moet een werkprogramma worden vastgesteld voor de activiteiten van de Europese Unie op veterinair gebied in verband met het voorlichtingsbeleid, de ondersteuning van internationale organisaties, de melding van ziekten en de informatisering van de veterinaire procedures. Aangezien het werkprogramma in de bijlagen een voldoende gedetailleerd kader vormt in de zin van artikel 90, leden 2 en 3, van Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het Financieel Reglement van toepassing op de algemene begroting van de Europese Gemeenschappen ( 2 ) („de uitvoeringsvoorschriften”), vormt dit besluit een financieringsbesluit voor de uitgaven waarin wordt voorzien in het werkprogramma voor subsidies en aanbestedingen. (4) Krachtens artikel 19 van Beschikking 2009/470/EG moet de Unie een financiële bijdrage leveren aan de ontwikkeling van een voorlichtingsbeleid met betrekking tot diergezondheid, dierenwelzijn en de voedselveiligheid van producten van dierlijke oorsprong, waaronder de verrichting van de nodige studies ter voorbereiding en ontwikkeling van wetgeving op het gebied van dierenwelzijn. (5) De Commissie heeft zich ertoe verbonden om bij het Europees Parlement en de Raad verslagen in te dienen over de verschillende bedwelmingsmethoden voor pluimvee (artikel 27, lid 3, van Verordening (EG) nr. 1099/2009 van de Raad van 24 september 2009 inzake de bescherming van dieren bij het doden ( 3 ) ), het welzijn van dieren die worden vervoerd en de handelsstromen in levende dieren binnen de uitgebreide Unie (artikel 32 van Verordening (EG) nr. 1/2005 van de Raad van 22 december 2004 inzake de bescherming van dieren tijdens het vervoer en daarmee samenhangende activiteiten en tot wijziging van de Richtlijnen 64/432/EEG en 93/119/EG en van Verordening (EG) nr. 1255/97 ( 4 ) ), en de invloed van genetische parameters op geconstateerde tekortkomingen die het welzijn van vleeskuikens ondermijnen (artikel 6, lid 1, van Richtlijn 2007/43/EG van de Raad van 28 juni 2007 tot vaststelling van minimumvoorschriften voor de bescherming van vleeskuikens ( 5 ) ). (6) In het in 2006 aangenomen communautaire actieplan inzake het welzijn van dieren ( 6 ) is de Commissie de verplichting aangegaan om de betrokken partijen en het grote publiek beter over de dierenwelzijnsnormen te informeren. (7) De Commissie heeft zich ertoe verplicht om voor eind 2010 bij het Europees Parlement en de Raad een verslag in te dienen over klonen voor voedselproductie. In het verslag zullen alle aspecten van klonen voor voedselproductie in het kader van de bestaande wetgeving aan bod komen en zullen de verschillende mogelijkheden naar voren worden gebracht. Er is behoefte aan gegevens over de huidige situatie wat het gebruik van technologie en de gevolgen voor de gezondheid en het welzijn van dieren betreft. (8) De Unie moet het „Werelddiergeneeskundejaar 2011” te baat nemen om bekendheid te geven aan haar diergezondheidsbeleid en aan de belangrijke rol van diergeneeskundigen in de bescherming van de volksgezondheid en de gezondheid en het welzijn van dieren. (9) In artikel 19, onder a) i), van Beschikking 2009/470/EG wordt bepaald dat de Gemeenschap een financiële bijdrage levert aan het verzamelen en opslaan van alle informatie over de wetgeving van de Unie inzake diergezondheid, dierenwelzijn en voedselveiligheid van producten van dierlijke oorsprong. (10) Er is een financiële bijdrage nodig om Vetlex (de interactieve databank met de wetgeving op veterinair gebied), die het DG Uitbreiding heeft opgezet voor de kandidaat-lidstaten, de potentiële kandidaat-lidstaten en de partnerlanden in het kader van het Europees nabuurschapsbeleid, voor alle lidstaten beschikbaar te maken. (11) Krachtens artikel 22 van Beschikking 2009/470/EG kan de Unie de nodige technische en wetenschappelijke maatregelen nemen voor de ontwikkeling van communautaire wetgeving en voor de ontwikkeling van voorlichting en opleiding op veterinair gebied, of kan zij de lidstaten of internationale organisaties daarin bijstaan. (12) De Wereldorganisatie voor diergezondheid (OIE) is een intergouvernementele organisatie die belast is met de verbetering van de diergezondheid. De OIE organiseert van 6 tot en met 8 december 2010 een wereldconferentie over de wetgeving op veterinair gebied. De OIE heeft een eerste studie over de wetgeving op veterinair gebied uitgevoerd en wenst al haar leden tijdens de wereldconferentie bij het debat te betrekken. Het is van belang dat alle OIE-lidstaten op de hoogte zijn van de EU-benadering van de wetgeving op veterinair gebied en dat de EU deze conferentie actief steunt, zodat bij deze gelegenheid ruchtbaarheid wordt gegeven aan het diergezondheidsbeleid van de Unie. (13) Volgens artikel 168, lid 1, onder c), van de uitvoeringsvoorschriften kunnen subsidies zonder oproep tot het indienen van voorstellen worden toegekend wanneer het gaat om organisaties die zich feitelijk in een monopoliepositie bevinden. De OIE is de normgevende organisatie in het kader van de WTO/SPS-overeenkomst en de intergouvernementele organisatie voor de wereldwijde verbetering van de diergezondheid, en heeft daardoor een feitelijk monopolie in deze sector; bijgevolg dient geen oproep tot het dienen van voorstellen te worden gedaan voor de EU-bijdrage tot de organisatie van de wereldconferentie over de wetgeving op veterinair gebied. (14) Krachtens artikel 35, lid 1, van Beschikking 2009/470/EG kan de Unie financiële bijstand verlenen voor de invoering van systemen voor de identificatie van dieren en de kennisgeving van ziekten. (15) Er moet een financiële bijdrage van de Unie worden verleend voor het beheer en de verbetering van het systeem voor de melding van dierziekten (Animal Disease Notification System — ADNS), dat gebaseerd is op Beschikking 2005/176/EG van de Commissie van 1 maart 2005 tot vaststelling van het formaat en de codes voor de melding van dierziekten krachtens Richtlijn 82/894/EEG van de Raad ( 7 ) . (16) In haar mededeling aan de Raad, het Europees Parlement, het Economisch en Sociaal Comité en het Comité van de Regio’s over een nieuwe strategie voor diergezondheid voor de EU (2007-2013) heeft de Commissie zich ertoe verbonden de paraatheid van de EU bij grote gevaren voor de diergezondheid te verbeteren en het netwerk voor snelle reacties van de Unie te versterken. (17) Krachtens artikel 36 van Beschikking 2009/470/EG kan de Unie financiële steun verlenen voor bepaalde geïnformatiseerde systemen die bij de handel binnen de Unie en bij de invoer worden gebruikt. (18) De financiële steun moet worden gehandhaafd voor de hosting, het beheer en het onderhoud van het geïntegreerde veterinaire computersysteem TRACES (Trade Control and Expert System), dat is ingevoerd bij Beschikking 2003/24/EG van de Commissie van 30 december 2002 met betrekking tot de invoering van een geïntegreerd veterinair computersysteem ( 8 ) . (19) Dit financieringsbesluit kan ook bepalingen over de betaling van achterstandsrente omvatten op basis van artikel 83 van het Financieel Reglement en artikel 106, lid 5, van de uitvoeringsvoorschriften. (20) Voor de uitvoering van dit besluit wordt de term „belangrijke wijziging” omschreven in de zin van artikel 90, lid 4, van de uitvoeringsvoorschriften. (21) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Artikel 1 Het jaarlijkse werkprogramma voor de uitvoering van de artikelen 20 en 23, artikel 35, lid 2, en artikel 36, lid 2, van Beschikking 2009/470/EG van de Raad, zoals vastgesteld in bijlagen I en II, wordt aangenomen. Het werkprogramma vormt een financieringsbesluit in de zin van artikel 75 van het Financieel Reglement. Artikel 2 De bij dit besluit toegestane maximumbijdrage van de Unie voor de uitvoering van het programma wordt vastgesteld op 4 935 000 euro, te financieren uit het onderstaande begrotingsonderdeel van de algemene begroting van de Europese Unie voor 2010: — begrotingsonderdeel 17 04 02 01: 4 935 000 EUR. Deze kredieten kunnen ook de betaling van achterstandsrente dekken. Artikel 3 1.   De ordonnateur kan wijzigingen in dit besluit die niet als belangrijk worden beschouwd in de zin van artikel 90, lid 4, van Verordening (EG, Euratom) nr. 2342/2002 goedkeuren overeenkomstig de beginselen van goed financieel beheer en evenredigheid. 2.   Gecumuleerde wijzigingen in de toewijzingen voor de onder het werkprogramma vallende acties die niet meer bedragen dan 10 % van de maximale bijdrage, als bedoeld in artikel 2 van dit besluit, worden niet als belangrijk beschouwd in de zin van artikel 90, lid 4, van Verordening (EG, Euratom) nr. 2342/2002, mits zij de aard en de doelstelling van het werkprogramma niet significant aantasten. Gedaan te Brussel, 19 juli 2010. Voor de Commissie John DALLI Lid van de Commissie ( 1 ) PB L 155 van 18.6.2009, blz. 30 . ( 2 ) PB L 357 van 31.12.2002, blz. 1 . ( 3 ) PB L 303 van 18.11.2009, blz. 1 . ( 4 ) PB L 3 van 5.1.2005, blz. 1 . ( 5 ) PB L 182 van 12.7.2007, blz. 19 . ( 6 ) COM(2006) 13 definitief. ( 7 ) PB L 59 van 5.3.2005, blz. 40 . ( 8 ) PB L 8 van 14.1.2003, blz. 44 . BIJLAGE I Beschikking 2009/470/EG van de Raad betreffende bepaalde uitgaven op veterinair gebied, en met name de artikelen 20 en 23, artikel 35, lid 2, en artikel 36, lid 2 — Werkprogramma voor 2010 1.1. Inleiding Dit programma omvat acht uitvoeringsmaatregelen voor het jaar 2010. Op basis van de doelstellingen die zijn omschreven in Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied, zijn dit de belangrijkste acties en wordt het budget als volgt verdeeld: — voor subsidies (uitgevoerd in direct gecentraliseerd beheer) (1.2): — Een financiële bijdrage van de Unie voor de organisatie van de wereldconferentie over de wetgeving op veterinair gebied die van 6 tot en met 8 december 2010 door de OIE wordt gehouden, van 200 000 EUR, die een medefinanciering door de Unie van maximaal 80 % van de totale subsidiabele kosten uitmaakt. — voor de plaatsing van opdrachten (uitgevoerd in direct gecentraliseerd beheer) (1.3): — Gebruik van een raamcontract voor de ontwikkeling van instrumenten ter bevordering van diergezondheidsaspecten en de beginselen van de strategie voor diergezondheid in het kader van de communicatiecampagne voor het „Werelddiergeneeskundejaar 2011” tot een maximum van 1 100 000 EUR. — Implementatie van een kruiselingse subdelegatie door DG Gezondheid en consumentenbescherming aan DG Uitbreiding met een schriftelijke overeenkomst tussen beide DG's overeenkomstig artikel 7 van de interne regels, betreffende een bijdrage om administrateurs in de lidstaten toegang te verlenen tot de Vetlex-databank tot een maximum van 75 000 EUR. — Gebruik van een raamcontract voor een studie om beschikbare informatie te verzamelen over de gevolgen van klonen voor de gezondheid en het welzijn van landbouwhuisdieren tot een maximum van 50 000 EUR. — Gebruik van raamcontracten voor de hosting, het onderhoud en de ontwikkeling van het geïntegreerde veterinaire computersysteem TRACES (Trade Control and Expert System) tot een maximum van 2 210 000 EUR. — Gebruik van een raamcontract voor studies, publicaties en de verspreiding van informatie ter ondersteuning van de strategie op het gebied van dierenwelzijn tot een maximum van 600 000 EUR. — Gebruik van een raamcontract voor een studie ter evaluatie van de paraatheid van de EU bij grote gevaren voor de diergezondheid en de versterking van het netwerk voor snelle reacties van de Unie op dat gebied tot een maximum van 200 000 EUR. — Gebruik van een raamcontract om het systeem voor de melding van dierziekten (Animal Disease Notification System — ADNS) met de nodige technische verbeteringen te actualiseren tot een maximum van 500 000 EUR. 1.2. Subsidies 1.2.1. Financiële bijdrage van de Unie tot de financiering van de wereldconferentie over de wetgeving op veterinair gebied, die van 6 tot en met 8 december 2010 door de OIE wordt gehouden Voor de subsidies wordt een schriftelijke overeenkomst gesloten. RECHTSGRONDSLAG Artikel 23 van Beschikking 2009/470/EG van de Raad BEGROTINGSONDERDEEL 17 04 02 01 TE VERWEZENLIJKEN DOELSTELLINGEN EN VERWACHTE RESULTATEN De OIE organiseert van 6 tot en met 8 december 2010 een wereldconferentie over wetgeving op veterinair gebied. Aangezien de Wereldorganisatie voor diergezondheid (OIE) een eerste studie over de wetgeving op veterinair gebied heeft uitgevoerd en al haar leden tijdens de wereldconferentie bij het debat wenst te betrekken, is het van belang dat alle OIE-lidstaten op de hoogte zijn van de EU-benadering van de wetgeving op veterinair gebied en dat de EU deze conferentie actief steunt. BESCHRIJVING EN DOELEN VAN DE UITVOERINGSMAATREGEL Een bijdrage van de Unie tot de financiering van de wereldconferentie over de wetgeving op veterinair gebied. UITVOERING Direct gecentraliseerd ONDERHANDSE GUNNING: ART. 168.1.C INDICATIEF BEDRAG VAN DE SUBSIDIE 200 000 EUR MAXIMAAL MOGELIJK MEDEFINANCIERINGSPERCENTAGE Tot 80 % van de totale subsidiabele kosten in verband met de organisatie van de wereldconferentie. 1.3. Plaatsing van opdrachten De totale in 2010 voor aanbestedingscontracten uitgetrokken begrotingsmiddelen bedragen 4 735 000 EUR. 1.3.1. Communicatiecampagne om het „Werelddiergeneeskundejaar 2011” onder de aandacht te brengen RECHTSGRONDSLAG Artikel 20 van Beschikking 2009/470/EG van de Raad BEGROTINGSONDERDEEL 17 04 02 01 INDICATIEF AANTAL EN TYPE VOORGENOMEN CONTRACTEN Maximaal vier dienstencontracten ONDERWERP VAN DE VOORGENOMEN CONTRACTEN Een communicatiecampagne ontwikkelen voor het „Werelddiergeneeskundejaar 2011” om het communautaire diergezondheidsbeleid tijdens dat jaar onder de aandacht te brengen, alsook verschillende communicatieacties en -instrumenten. Zie bijlage II voor details. UITVOERING Direct gecentraliseerd INDICATIEF TIJDSCHEMA VOOR DE START VAN DE AANBESTEDINGSPROCEDURE — SPECIFIEK CONTRACT Sluiting van ten minste vier specifieke dienstencontracten (in het tweede trimester van 2010) onder raamcontractreferentie XXX (referentienummer wordt vóór de goedkeuring ingevuld) . 1.3.2. Beschikbaarheid van Vetlex voor de autoriteiten van alle lidstaten RECHTSGRONDSLAG Artikel 20 van Beschikking 2009/470/EG van de Raad BEGROTINGSONDERDEEL 17 04 02 01 INDICATIEF AANTAL EN TYPE VOORGENOMEN CONTRACTEN Geïmplementeerd door middel van een kruiselingse subdelegatie door DG Gezondheid en consumentenbescherming aan DG Uitbreiding met een schriftelijke overeenkomst tussen beide DG's overeenkomstig artikel 7 van de interne regels. ONDERWERP VAN DE VOORGENOMEN CONTRACTEN (INDIEN MOGELIJK) De Vetlex-databank is een bestaande interactieve databank met alle wetgeving op veterinair gebied, die momenteel toegankelijk is voor de kandidaat-lidstaten, de potentiële kandidaat-lidstaten en de partnerlanden in het kader van het Europees nabuurschapsbeleid. De databank wordt geactualiseerd binnen 24 uur nadat nieuwe wetgeving wordt gepubliceerd en bevat de geconsolideerde versies van de desbetreffende wetgeving. Een extern bedrijf dat een contract heeft met DG Uitbreiding beheert de databank. De Vetlex-databank wordt momenteel gefinancierd met middelen uit de begroting van DG Uitbreiding en kan bijgevolg niet voor de lidstaten worden opengesteld. Dankzij de geplande bijdrage zal Vetlex ook ter beschikking kunnen worden gesteld van administrateurs in de lidstaten. UITVOERING — INDICATIEF TIJDSCHEMA VOOR DE START VAN DE AANBESTEDINGSPROCEDURE Na de goedkeuring van dit besluit. INDICATIEF BEDRAG VAN DE AANBESTEDINGEN 75 000 EUR SPECIFIEK CONTRACT Schriftelijke overeenkomst tussen DG SANCO en DG ELARG. 1.3.3. Een studie over de gevolgen van klonen voor de gezondheid en het welzijn van landbouwhuisdieren RECHTSGRONDSLAG Artikel 23 van Beschikking 2009/470/EG van de Raad BEGROTINGSONDERDEEL 17 04 02 01 INDICATIEF AANTAL EN TYPE VOORGENOMEN CONTRACTEN Eén dienstcontract (gebruik van bestaande raamcontracten) ONDERWERP VAN DE VOORGENOMEN CONTRACTEN (INDIEN MOGELIJK) Er zullen gegevens worden verzameld over de negatieve gevolgen van deze technologie voor gekloonde dieren en hun draagmoederdieren. Er zal een vergelijking met andere technologieën worden gemaakt, evenals een analyse van het potentieel voor verbetering van de techniek. De studie zal eveneens de gevolgen van klonen voor de biodiversiteit, de fokprogramma's en de bioveiligheid onderzoeken. UITVOERING Direct gecentraliseerd INDICATIEF TIJDSCHEMA VOOR DE START VAN DE AANBESTEDINGSPROCEDURE Eerste helft van 2010. INDICATIEF BEDRAG VAN DE AANBESTEDINGEN 50 000 EUR SPECIFIEK CONTRACT Sluiting van één specifiek dienstcontract (in het tweede trimester van 2010) onder raamcontractreferentie XXX (referentienummer wordt vóór de goedkeuring ingevuld) . 1.3.4. De hosting, het beheer, het onderhoud en de verdere ontwikkeling van het geïntegreerde veterinaire computersysteem TRACES (Trade Control and Expert System) RECHTSGRONDSLAG Artikel 36, lid 2, van Beschikking 2009/470/EG van de Raad. BEGROTINGSONDERDEEL 17 04 02 01 INDICATIEF AANTAL EN TYPE VOORGENOMEN CONTRACTEN Diverse dienstencontracten (gebruik van bestaande raamcontracten) ONDERWERP VAN DE VOORGENOMEN CONTRACTEN (INDIEN MOGELIJK) — 1 935 000 EUR voor de hosting, het beheer en het onderhoud van het geïntegreerde veterinaire computersysteem TRACES (Trade Control and Expert System), logistieke ondersteuning van TRACES-gebruikers, bijdrage aan centrale diensten, communicatie, website, veiligheid en de aankoop (onderhoud en ondersteuning) van softwarelicenties — 150 000 EUR voor de ontwikkeling en de implementatie van een geïnformatiseerd platform voor de uitwisseling van informatie tussen nationale runderdatabanken, gecombineerd met de certificatie via TRACES — 125 000 EUR voor een studie om de technische vereisten voor de implementatie van elektronische certificatie in TRACES en de bestaande oplossing voor elektronische handtekeningen in de lidstaten te analyseren. UITVOERING Direct gecentraliseerd INDICATIEF TIJDSCHEMA VOOR DE START VAN DE AANBESTEDINGSPROCEDURE — INDICATIEF BEDRAG VAN DE AANBESTEDINGEN 2 210 000 EUR (deel van 140 miljoen EUR ESP DESIS I & II (IT-ontwikkelingsdiensten door DIGIT)). SPECIFIEK CONTRACT Sluiting van diverse specifieke dienstencontracten (in het derde trimester van 2010) onder raamcontractreferenties DIGIT 05650, 05710, 05711, 05716, 06210, 06350. Sluiting van een oproep tot het indienen van blijken van belangstelling onder code 4-12, gepubliceerd onder referentie 2005/S 208-204587 (tijdens het derde trimester van 2010). 1.3.5. Studies, publicaties en verspreiding van informatie ter ondersteuning van de strategie op het gebied van dierenwelzijn RECHTSGRONDSLAG Artikel 20 van Beschikking 2009/470/EG BEGROTINGSONDERDEEL 17 04 02 01 INDICATIEF AANTAL EN TYPE VOORGENOMEN CONTRACTEN Een maximum van zeven dienstencontracten (gebruik van bestaande raamcontracten). ONDERWERP VAN DE VOORGENOMEN CONTRACTEN (INDIEN MOGELIJK) — Een studie over de gevolgen van mogelijke maatregelen voor een EU-strategie op het gebied van dierenwelzijn. — Een studie om de sociaaleconomische gevolgen en de gevolgen voor het milieu te evalueren van de geleidelijke afschaffing van bepaalde methoden om pluimvee te bedwelmen, zoals de collectieve waterbadbedwelming. — Een verslag over het effect van Verordening (EG) nr. 1/2005 op het welzijn van dieren, rekening houdend met de implementatie van de vereisten voor navigatiesystemen, alsook de sociaaleconomische gevolgen, waaronder regionale aspecten. — Organisatie van een internationale conferentie over dierenwelzijnsonderwijs met het oog op een betere voorlichting van de bevolking over dierenwelzijn en bewustmaking van het belang dat de bevolking wordt bijgebracht hoe dieren moeten worden behandeld. — Een studie om de sociaaleconomische gevolgen en de gevolgen voor het milieu te evalueren van mogelijke maatregelen om welzijnsproblemen bij vleeskuikens ingevolge genetische selectie tot een minimum te beperken, alsook om welzijnsproblemen die voortvloeien uit de wijze waarop grootouder- en ouderdieren worden opgefokt en gehouden tot een minimum te beperken. UITVOERING Direct gecentraliseerd INDICATIEF TIJDSCHEMA VOOR DE START VAN DE AANBESTEDINGSPROCEDURE — INDICATIEF BEDRAG VAN DE AANBESTEDINGEN 600 000 EUR SPECIFIEK CONTRACT Sluiting van maximaal zeven specifieke dienstencontracten (tijdens het eerste semester van 2010) in het kader van het raamcontract voor evaluatie, effectbeoordeling en gerelateerde diensten, perceel 3, voedselketen, contractnummer SANCO/2008/01/055. Behalve voor de organisatie van de internationale conferentie over dierenwelzijnsonderwijs, waar specifieke dienstencontracten of overeenkomsten inzake het niveau van de dienstverlening zullen worden gesloten. 1.3.6. Evaluatie van het netwerk voor snelle reacties van de EU, crisisbeheer en communicatiecapaciteit met betrekking tot bepaalde overdraagbare dierziekten RECHTSGRONDSLAG Artikel 23 van Beschikking 2009/470/EG van de Raad BEGROTINGSONDERDEEL 17 04 02 01 INDICATIEF AANTAL EN TYPE VOORGENOMEN CONTRACTEN Eén dienstcontract (gebruik van bestaande raamcontracten). ONDERWERP VAN DE VOORGENOMEN CONTRACTEN (INDIEN MOGELIJK) Een studie over de evaluatie van het netwerk voor snelle reacties van de EU, crisisbeheer en communicatiecapaciteit met betrekking tot bepaalde overdraagbare dierziekten. UITVOERING Direct gecentraliseerd INDICATIEF TIJDSCHEMA VOOR DE START VAN DE AANBESTEDINGSPROCEDURE Eerste helft van 2010. INDICATIEF BEDRAG VAN DE AANBESTEDINGEN 200 000 EUR SPECIFIEK CONTRACT Raamcontract van DG SANCO voor evaluatie 2009-2013, perceel 3 (voedselketen), contractnummer SANCO/2008/01/055 1.3.7. Systeem voor de melding van dierziekten (Animal Disease Notification System — ADNS) RECHTSGRONDSLAG Artikel 35, lid 2, van Beschikking 2009/470/EG van de Raad. BEGROTINGSONDERDEEL 17 04 02 01 INDICATIEF AANTAL EN TYPE VOORGENOMEN CONTRACTEN Een maximum van drie dienstencontracten (gebruik van bestaande raamcontracten) ONDERWERP VAN DE VOORGENOMEN CONTRACTEN (INDIEN MOGELIJK) Doel van dit aanbestedingscontract: — 150 000 EUR voor lopende werkzaamheden aan het ADNS-systeem — 150 000 EUR om ADNS voor te bereiden voor het gebruik van webdiensten voor binnenkomende en uitgaande berichten en om ADNS compatibel te maken met het meldingssysteem van de OIE — 50 000 EUR voor kartering: webkarteerder toevoegen aan ADNS en webkarteerder op SANCO-internetpagina's zetten — 50 000 EUR voor kartering: output verbeteren via ArcMAP — 100 000 EUR voor licenties en ondersteuning UITVOERING Direct gecentraliseerd INDICATIEF TIJDSCHEMA VOOR DE START VAN DE AANBESTEDINGSPROCEDURE Reeds uitgevoerd door DIGIT. INDICATIEF BEDRAG VAN DE AANBESTEDINGEN 500 000 EUR SPECIFIEK CONTRACT Sluiting van maximaal drie specifieke dienstencontracten (in 2010) onder raamcontractreferentie DI 5710-5750. BIJLAGE II Programmeringsdocument met een gedetailleerde beschrijving van de gezamenlijke communicatieacties bedoeld in het Memorandum of Understanding between the European Commission and the World Organisation for Animal Health (OIE) concerning common Communication actions for 2011 ( 1 ) 1. Productie van videoclips Een door de Commissie geselecteerde contractant zal zes (6) videoclips produceren over aspecten van diergezondheid die bijvoorbeeld verband houden met het dagelijkse werk van diergeneeskundigen met grote dieren op boerderijen, de handel in levende dieren en dierlijke producten, voedselveiligheid, dierenwelzijn, de bestrijding van zoönosen, crisisbeheer en voedselzekerheid. De Commissie zal de productie en de verspreiding van de videoclips via specifieke websites zoals EU tube, en mogelijk ook via tv-zenders in de EU-lidstaten financieren. In ruil daarvoor stelt de OIE gratis een grote hoeveelheid relevant ruw beeldmateriaal ter beschikking van de door de Commissie geselecteerde contractant, die dat materiaal alleen voor de productie van de zes videoclips mag gebruiken. De OIE mag de videoclips uiteindelijk in al haar lidstaten via haar kanalen verspreiden. Elke editfase van de spots wordt door beide partners gesuperviseerd. De Commissie beschikt over het auteursrecht van de definitieve versies van de videoclips, maar vraagt de toestemming van de OIE voor de regelingen voor latere kopieën, wijzigingen en hergebruik van het volledige door de contractant geproduceerde materiaal of delen daarvan. De OIE wordt door de Commissie gemachtigd om de videoclips vrij te gebruiken, maar moet de Commissie informatie verstrekken over de verspreiding van de videoclips. 2. Europese diergeneeskundige week 2011 en ontwerp van banieren Er moet een visuele identiteit voor de Europese diergeneeskundige week 2011 worden ontwikkeld, die elementen van de campagne voor het Werelddiergeneeskundejaar 2011 (Vet2011) zal bevatten en die op een aantal gerelateerde communicatie-instrumenten moet worden gebruikt. In deze visuele identiteit zullen elementen van het huidige Vet2011-ontwerp worden geïntegreerd of aangepast. Elke ingrijpende verandering van het bestaande Vet2011-logo moet ter goedkeuring worden voorgelegd aan de directeur-generaal van de OIE, Dr. Bernard Vallat, en aan de voorzitter van het Vet2011-animatie- en coördinatiecomité, Prof. Jean-François Chary. In het kader van Vet2011 wil de Commissie de ontwikkelde visuele identiteit gebruiken om banieren te creëren die zowel het logo van de EU als dat van de OIE bevatten. Een van die banieren wordt tijdens de week van 17 tot en met 24 januari 2011 aan het Berlaymont-gebouw opgehangen. Daarnaast ontwikkelt en produceert de Commissie een kleiner formaat van deze banier, die bij de hoofdzetel van de OIE zal worden opgehangen en de start van het Werelddiergeneeskundejaar zal aankondigen. De OIE ziet erop toe dat de kleinere banier op de gekozen plaats wordt opgehangen en weer wordt afgenomen. Met uitzondering van het Berlaymont-gebouw dekt de Commissie niet de kosten van het ophangen en afnemen van de banieren. Doordat deze banieren op verschillende plaatsen zullen worden opgehangen, zal het werk van de Commissie en van de OIE voor het voetlicht worden gebracht. 3. Onlinefotowedstrijd In het kader van de campagne voor het Werelddiergeneeskundejaar 2011 is de organisatie van een onlinefotowedstrijd gepland. Op de website moet het grote publiek in de EU en de hele wereld kunnen deelnemen aan een fotowedstrijd. Daarvoor moeten deelnemers hun foto's en hun contactgegevens op de server zetten. Het is de bedoeling dat er in deze fotowedstrijd verschillende categorieën zullen zijn, zowel voor de deelnemers als voor de thema's van de foto's. Bij het ontwerp van de website moet daar rekening mee worden gehouden. De site moet eveneens de visuele identiteit van de campagne en de logo's van de EU en de OIE bevatten. Het project wordt door de Commissie gefinancierd. Het is de bedoeling dat de lijst van de geselecteerde foto's tijdens de Europese diergeneeskundige week 2011 (16 tot en met 22 mei 2011) wordt bekendgemaakt. In ruil daarvoor zal de OIE ruchtbaarheid geven aan de wedstrijd en een actieve rol spelen bij de selectie van de winnende foto's en hun publicatie op externe locaties, in het bijzonder op de 79 e Algemene Vergadering in Parijs en op de hoofdzetel van de OIE in Parijs. 4. Stands op de beurzen Grüne Woche (Berlijn) en Salon de l’Agriculture (Parijs) De Commissie en de OIE zijn het erover eens dat Vet2011 als een momentum moet worden gevierd op de twee grootste dieren- en levensmiddelenbeurzen in Europa, namelijk in januari 2011 in Duitsland en in februari 2011 in Parijs. De Commissie zal de productie van de structuren van de stands en het gedrukte communicatiemateriaal, alsook de promotieartikelen financieren. In ruil daarvoor onderhandelt de OIE met de bevoegde autoriteiten over de gratis terbeschikkingstelling van stands of plaatsen op de beurzen. Tijdens de beurzen zullen zowel vertegenwoordigers van de Commissie als van de OIE op de gezamenlijke stand aanwezig zijn. ( 1 ) C(2010) 3526.",
  "source": "EUR LEX"
}