{
  "url": "http://www.w3.org/1999/xhtml\">",
  "content": "L_2014026NL.01004201.xml 29.1.2014 NL Publicatieblad van de Europese Unie L 26/42 BESLUIT 2014/42/GBVB VAN DE RAAD van 28 januari 2014 tot wijziging van Besluit 2012/281/GBVB in het kader van de Europese veiligheidsstrategie ter ondersteuning van het voorstel van de Unie voor een internationale gedragscode voor ruimteactiviteiten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 26, lid 2, Overwegende hetgeen volgt: (1) De Raad heeft op 29 mei 2012 Besluit 2012/281/GBVB in het kader van de Europese veiligheidsstrategie ter ondersteuning van het voorstel van de Unie voor een internationale gedragscode voor ruimteactiviteiten ( 1 ) vastgesteld. (2) In Besluit 2012/281/GBVB is bepaald dat er ten hoogste drie multilaterale expertbijeenkomsten worden georganiseerd voor de bespreking van het voorstel voor een internationale gedragscode. (3) Multilaterale expertbijeenkomsten zijn gehouden in Wenen in juni 2012, in Kiev in mei 2013 en in Bangkok in november 2013. (4) Na de geslaagde multilaterale expertbijeenkomst in Bangkok is het duidelijk geworden dat de internationale gemeenschap een vierde en laatste multilaterale overlegronde zou verwelkomen. Die bijeenkomst zou in Afrika kunnen plaatsvinden. (5) Een vierde en laatste multilaterale expertbijeenkomst zou kunnen worden georganiseerd binnen het in Besluit 2012/281/GBVB vermelde initiële financieel referentiebedrag en zou dus geen bijkomende financiële consequenties hebben. (6) Besluit 2012/281/GBVB moet derhalve worden gewijzigd om een vierde en laatste multilaterale expertbijeenkomst mogelijk te maken, en de toepassingsduur ervan moet dienovereenkomstig worden verlengd, HEEFT HET VOLGENDE BESLUIT VASTGESTELD: Artikel 1 Besluit 2012/281/GBVB wordt als volgt gewijzigd: 1) In artikel 2, lid 1, wordt punt b) vervangen door: „b) de organisatie van ten hoogste vier multilaterale expertbijeenkomsten, ter bespreking van het voorstel voor een internationale gedragscode;”. 2) In artikel 6 wordt de tweede alinea vervangen door: „Het verstrijkt achtentwintig maanden na de datum van sluiting van de in artikel 4, lid 3, bedoelde financieringsovereenkomst; het verstrijkt echter zes maanden na de dag waarop dit besluit is vastgesteld indien de overeenkomst binnen die termijn niet is gesloten.”. 3) De bijlage wordt als volgt gewijzigd: a) in de vierde alinea van afdeling 1 (Algemeen kader en doelstellingen) wordt het eerste streepje vervangen door: „— overleg plegen met zoveel mogelijk, al dan niet reeds op ruimtevaartgebied actieve landen, teneinde dit voorstel te bespreken en hun opvattingen te vernemen, vooral door de organisatie van ten hoogste vier multilaterale expertbijeenkomsten ter bespreking van dit voorstel;”; b) de titel van afdeling 2.3 wordt vervangen door: „2.3. Project 3: Organisatie van ten hoogste vier multilaterale expertbijeenkomsten, ter bespreking van het voorstel voor een internationale gedragscode. ”; c) afdeling 2.3.3 wordt vervangen door: „2.3.3.   Projectbeschrijving Organisatie van ten hoogste vier multilaterale bijeenkomsten. — Voorgesteld wordt dat de eerste twee in Europa, en de volgende twee elders plaatsvinden. De hoge vertegenwoordiger besluit hierover, telkens op voorstel van het UNIDIR. — Over structuur, agenda en deelname wordt besloten door de hoge vertegenwoordiger, telkens op voorstel van het UNIDIR.”; d) in afdeling 5 (Duur) wordt de eerste alinea vervangen door: „De verwachte uitvoeringstermijn voor dit project is achtentwintig maanden.”. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 28 januari 2014. Voor de Raad De voorzitter G. STOURNARAS ( 1 ) PB L 140 van 30.5.2012, blz. 68 .",
  "source": "EUR LEX"
}