{
  "url": "http://www.w3.org/1999/xhtml\">",
  "content": "L_2012008NL.01003601.xml 12.1.2012 NL Publicatieblad van de Europese Unie L 8/36 BESLUIT VAN DE COMMISSIE van 11 januari 2012 tot beëindiging van de antidumpingprocedure ten aanzien van de invoer van vinylacetaat van oorsprong uit de Verenigde Staten van Amerika en tot vrijgeving van de bedragen die als zekerheid zijn gesteld voor de voorlopige antidumpingrechten (2012/24/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name artikel 9, Na raadpleging van het Raadgevend Comité, Overwegende hetgeen volgt: A. PROCEDURE 1. Inleiding van de procedure en instelling van voorlopige maatregelen (1) Op 22 oktober 2010 heeft de Commissie op grond van artikel 5 van de basisverordening een klacht ontvangen over invoer met schade veroorzakende dumping van vinylacetaat („het betrokken product”) van oorsprong uit de Verenigde Staten van Amerika (VS). (2) De klacht werd ingediend door Ineos Oxide Ltd („de klager”), dat een groot deel, in dit geval meer dan 25 %, van de totale productie van het betrokken product in de Unie voor zijn rekening neemt. (3) Op 4 december 2010 heeft de Commissie met een bericht in het Publicatieblad van de Europese Unie ( 2 ) de inleiding van een antidumpingprocedure betreffende de invoer in de Unie van vinylacetaat van oorsprong uit de VS aangekondigd. (4) De Commissie heeft bij Verordening (EU) nr. 821/2011 ( 3 ) („de voorlopige verordening”) een voorlopig antidumpingrecht ingesteld op vinylacetaat, momenteel ingedeeld onder GN-code 2915 32 00  en van oorsprong uit de VS. B. INTREKKING VAN DE KLACHT EN BEËINDIGING VAN DE PROCEDURE (5) Per brief van 4 november 2011 aan de Commissie heeft de klager zijn klacht formeel ingetrokken. (6) Overeenkomstig artikel 9, lid 1, van de basisverordening kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (7) De Commissie was van oordeel dat deze procedure moet worden beëindigd, daar bij het onderzoek niet is gebleken dat beëindiging indruist tegen het belang van de Unie. De belanghebbenden zijn hiervan in kennis gesteld en zij kregen de gelegenheid opmerkingen te maken. Er zijn geen opmerkingen ontvangen die erop wijzen dat beëindiging van de procedure niet in het belang van de Unie zou zijn. (8) Na de mededeling van de bevindingen merkte één partij op dat zij niet van de definitie van de bedrijfstak van de Unie had moeten worden uitgesloten en dat de voorlopige verordening zou moeten worden gewijzigd om haar in die definitie op te nemen. In dit opzicht zij erop gewezen dat de bevindingen van de voorlopige verordening berustten op de informatie die in de loop van het onderzoek was ontvangen en bijgevolg als voorlopige bevindingen moesten worden beschouwd, zoals ook is aangegeven in overweging 31 van de voorlopige verordening. Dit besluit dient om de antidumpingprocedure na de intrekking van de klacht te beëindigen zonder definitieve maatregelen in te stellen, en het is dan ook niet passend om hierin definitieve vaststellingen te doen of een voorlopige verordening te wijzigen. (9) Er zij op gewezen dat het hier gaat om voorlopige bevindingen. Toekomstige klachten over het product of de partijen die bij deze procedure betrokken zijn, zullen op hun eigen merites worden beoordeeld. (10) De Commissie is dan ook tot de conclusie gekomen dat de antidumpingprocedure betreffende de invoer in de Unie van het betrokken product van oorsprong uit de VS moet worden beëindigd zonder dat antidumpingmaatregelen worden ingesteld. (11) Rechten die op grond van Verordening (EU) nr. 821/2011 voorlopig als zekerheid zijn gesteld, moeten worden vrijgegeven, HEEFT HET VOLGENDE BESLUIT VASTGESTELD: Artikel 1 De antidumpingprocedure betreffende de invoer van vinylacetaat, momenteel ingedeeld onder de GN-code 2915 32 00  en van oorsprong uit de Verenigde Staten van Amerika, wordt beëindigd zonder dat antidumpingmaatregelen worden ingesteld. Artikel 2 Verordening (EU) nr. 821/2011 wordt ingetrokken. Artikel 3 De bedragen die als zekerheid zijn gesteld voor de voorlopige antidumpingrechten uit hoofde van Verordening (EU) nr. 821/2011 op vinylacetaat, momenteel ingedeeld onder GN-code 2915 32 00  en van oorsprong uit de Verenigde Staten van Amerika, worden vrijgegeven. Artikel 4 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 11 januari 2012. Voor de Commissie De voorzitter José Manuel BARROSO ( 1 ) PB L 343 van 22.12.2009, blz. 51 . ( 2 ) PB C 327 van 4.12.2010, blz. 23 . ( 3 ) PB L 209 van 17.8.2011, blz. 24 .",
  "source": "EUR LEX"
}