{
  "url": "http://www.w3.org/1999/xhtml\"><!--",
  "content": "L_2021161NL.01000101.xml 7.5.2021 NL Publicatieblad van de Europese Unie L 161/1 BESLUIT (EU) 2021/752 VAN DE EUROPESE CENTRALE BANK van 30 april 2021 tot wijziging van Besluit (EU) 2019/1311 betreffende een derde reeks gerichte langerlopende herfinancieringstransacties (ECB/2021/21) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, lid 2, het eerste streepje, Gezien de statuten van het Europees Stelsel van centrale banken en van de Europese Centrale Bank, en met name artikel 3.1, het eerste streepje, artikel 12.1, artikel 18.1, het tweede streepje en artikel 34.1, het tweede streepje, Gezien Richtsnoer (EU) 2015/510 van de Europese Centrale Bank van 19 december 2014 betreffende de tenuitvoerlegging van het monetairbeleidskader van het Eurosysteem (richtsnoer algemene documentatie (ECB/2014/60) ( 1 ) ; Overwegende hetgeen volgt: (1) Krachtens artikel 1, lid 4, van Richtsnoer (EU) 2015/510 (ECB/2014/60) kan de Raad van bestuur te allen tijde besluiten tot aanpassing van hulpmiddelen, instrumenten, vereisten, criteria en procedures voor de implementatie van monetairbeleidstransacties van het Eurosysteem. (2) Op 22 juli 2019 heeft de Raad van bestuur ter uitoefening van haar mandaat en ter behoud van gunstiger voorwaarden voor bancaire kredieten en accomoderend monetair beleid in lidstaten die de euro als munt hebben Besluit (EU) 2019/1311 (ECB/2019/21) aangenomen ( 2 ) . Dit besluit voorziet in een derde reeks van gerichte langerlopende herfinancieringstransacties (TLTRO’s-III) die in de periode van september 2019 tot maart 2021 worden uitgevoerd. (3) Op 12 maart 2020 heeft de Raad van bestuur besloten bepaalde belangrijke parameters van TLTRO’s-III te wijzigen om bancaire kredietverlening te ondersteunen aan degenen die het meest getroffen zijn door de verspreiding van de coronavirusziekte (COVID-19), met name kleine en middelgrote ondernemingen. Bovendien heeft de Raad van Bestuur op 30 april 2020 besloten deze parameters verder te wijzigen om de kredietverlening aan huishoudens en bedrijven verder te ondersteunen in het licht van de heersende economische verstoringen en de toegenomen onzekerheid. Bij Besluit (EU) 2020/407 van de Europese Centrale Bank (ECB/2020/13) ( 3 ) en Besluit (EU) 2020/614 van de Europese Centrale Bank (ECB/2020/25) ( 4 ) worden deze wijzigingen doorgevoerd. (4) Op 10 december 2020 heeft de Raad van bestuur besloten aanvullende monetaire beleidsmaatregelen vast te stellen om bij te dragen aan het behoud van gunstige financieringsvoorwaarden gedurende de pandemische periode, waardoor de kredietstroom naar alle sectoren van de economie wordt ondersteund, de economische bedrijvigheid wordt ondersteund en de prijsstabiliteit op de middellange termijn wordt gewaarborgd. Als onderdeel van deze maatregelen heeft de Raad van bestuur besloten de voorwaarden van TLTRO’s-III verder te herijken. De ECB heeft met name besloten de periode waarin aanzienlijk gunstigere voorwaarden van toepassing zullen zijn te verlengen tot juni 2022, dat er tussen juni en december 2021 drie aanvullende transacties zullen worden uitgevoerd, en om het totale bedrag dat tegenpartijen van het Eurosysteem in TLTRO’s-III mogen lenen, te verhogen van 50 tot 55 procent van hun voorraad in aanmerking komende leningen. Om banken ertoe aan te zetten het huidige niveau van bancaire kredietverlening te handhaven, heeft de Raad van bestuur tevens besloten dat de verlenging van de gunstigere voorwaarden voor TLTRO’s-III tot en met juni 2022 alleen beschikbaar zal worden gesteld aan banken die een nieuwe kredietverleningsdoelstelling halen. Deze wijzigingen zijn doorgevoerd bij Besluit (EU) 2021/124 van de Europese Centrale Bank (ECB/2021/3) ( 5 ) . (5) De sancties in verband met de niet-naleving van de uiterste termijnen voor het indienen van verslagen en beoordelingen door de accountant moeten worden aangepast om de sanctieregeling evenrediger te maken, en er tegelijkertijd naar te streven dat de deelnemers de uiterste termijnen respecteren Bovendien moet worden verduidelijkt in welke gevallen deelnemers van individuele naar groepsdeelname mogen overstappen of zich bij bestaande TLTRO-III-groepen mogen aansluiten en welke procedure in dergelijke gevallen moet worden gevolgd. Voorts moet ook worden voorzien in een vrijstelling van de verplichting om een nieuwe beoordeling door de accountant in te dienen met betrekking tot verslagen die als gevolg van bedrijfsreorganisaties of wijzigingen in de samenstelling van TLTRO-III-groepen zijn herzien. Tot slot moeten de rapportageverplichtingen en relevante renteberekeningen in geval van een wijziging in de TLTRO-III-groepssamenstelling of van een reorganisatie van de onderneming tussen 1 april 2021 en 31 december 2021 worden verduidelijkt. (6) De bij dit besluit ingevoerde wijzigingen in de sancties voor niet-naleving van de rapportage- en auditvoorschriften en de bepalingen betreffende de behandeling van bedrijfsreorganisaties die zich na 31 maart 2021 voordoen met het oog op de berekening van de TLTRO-III-rentevoeten, moeten zo spoedig mogelijk ter kennis van de kredietinstellingen worden gebracht. Dit besluit moet derhalve onverwijld in werking treden. (7) Besluit (EU) 2019/1311 (ECB/2019/21) moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijzigingen Besluit (EU) 2019/1311 (ECB/2019/21) wordt als volgt gewijzigd: 1. In artikel 1 wordt punt 17 vervangen door: “(17) “deelnemer”: een wederpartij die is toegelaten voor openmarkttransacties binnen het kader van het monetair beleid van het Eurosysteem overeenkomstig Richtsnoer (EU) 2015/510 (ECB/2014/60), en die individueel of als groepslid in de hoedanigheid van leidende instelling inschrijft op TLTRO-III-tenders, en voor wie alle rechten en plichten gelden die samenhangen met zijn deelname aan de TLTRO-III-tenderprocedure, met uitzondering van een kredietinstelling die alle TLTRO-IIII-leningen volledig heeft terugbetaald.”; 2. In artikel 3, lid 2, wordt punt d) vervangen door: “d) de samenstelling en de leidende instelling van een TLTRO-III-groep blijven voor alle TLTRO’s-III ongewijzigd, behoudens leden 5, 5 bis, 6 en 6 bis van dit artikel.”; 3. in artikel 3 wordt lid 5 bis vervangen door: “5   bis. In uitzonderlijke gevallen, en voor zover er objectieve redenen zijn, kan de Raad van bestuur besluiten instellingen die individueel aan TLTRO’s-III deelnemen, toe te staan op groepsbasis aan toekomstige TLTRO’s-III deel te nemen door zich bij een TLTRO-III-groep aan te sluiten of een TLTRO- III-groep te vormen. Die TLTRO-III-groep en elk van de leden ervan voldoen aan de bepalingen van artikel 3.”; 4. In artikel 3, lid 6, wordt de inleidende zin van punt b) vervangen door: “Indien met betrekking tot de TLTRO-III-groep een kredietinstelling die geen deelnemer of lid is van een TLTRO-III-groep, voldoet aan de voorwaarden van artikel 3, lid 3, punt a), i) of ii), met ingang van, maar niet op of vóór, de laatste dag van de maand voorafgaande aan de in lid 3, punt d), bedoelde aanvraag, kan de TLTRO-III-groepssamenstelling veranderen om de toevoeging van die kredietinstelling als nieuw lid weer te geven, mits:”; 5. in artikel 3 wordt het volgende lid 6 bis ingevoegd: “6 bis.   Onverminderd lid 5 bis kan een instelling die individueel aan TLTRO’s-III deelneemt, in plaats daarvan op groepsbasis aan toekomstige TLTRO’s-III deelnemen door een TLTRO-III-groep op te richten, mits: a) de leden van die TLTRO-III-groep kredietinstellingen zijn die niet individueel of als leden van een andere TLTRO-III-groep aan TLTRO’s-III deelnemen en die voldoen aan de voorwaarden van artikel 3, lid 3, punt a), i), of artikel 3, lid 3, punt a), ii), met ingang van, maar niet op of vóór, de laatste dag van de maand voorafgaande aan de in artikel 3, lid 3, punt d), bedoelde aanvraag, en b) die TLTRO-III-groep en elk van de leden ervan voldoen aan de bepalingen van artikel 3.”; 6. in artikel 3, lid 7, wordt de inleidende zin vervangen door: “Indien de Raad van bestuur wijzigingen in de TLTRO-III-groepssamenstelling overeenkomstig lid 5 heeft aanvaard, een nieuwe TLTRO-III-groep is gevormd overeenkomstig lid 5 bis of lid 6 bis, of de TLTRO-III-groepssamenstelling overeenkomstig lid 6 is veranderd, geldt het volgende, tenzij de Raad van bestuur anders beslist:”; 7. in artikel 5, lid 6, wordt de tweede alinea vervangen door: “Indien een deelnemer als gevolg van de toepassing van rechtsmiddelen waarover een NCB beschikt overeenkomstig haar contractuele of reglementaire regelingen, gehouden is de uitstaande TLTRO-III-bedragen af te lossen in de achtste of daaropvolgende TLTRO’s-III voordat de resulterende rentevoet voor de aanvullende bijzondere referentieperiode aan de deelnemer wordt gecommuniceerd, wordt de rentevoet die van toepassing is op de door die deelnemer uit hoofde van de achtste of daaropvolgende TLTRO’s-III geleende bedragen die onderworpen zijn aan verplichte aflossing, vastgesteld overeenkomstig lid 3 quater. Indien een dergelijke aflossing vereist is nadat de rentevoetgegevens van de aanvullende bijzondere referentieperiode aan de deelnemer zijn gecommuniceerd, wordt de rentevoet die van toepassing is op de door die deelnemer uit hoofde van de achtste of daaropvolgende TLTRO’s-III geleende bedragen die onderworpen zijn aan verplichte aflossing vastgesteld overeenkomstig de leden 3 ter en 3 quater.”; 8. in artikel 6 wordt het volgende lid 7 bis ingevoegd: “7bis.   Wanneer krachtens lid 7, punt a), een herzien eerste verslag wordt ingediend als gevolg van een wijziging in de TLTRO-III-groepssamenstelling of een bedrijfsreorganisatie, wordt met die wijziging in de TLTRO-III-groepssamenstelling of de bedrijfsreorganisatie rekening gehouden bij de indiening van het tweede en derde verslag krachtens lid 1. Wanneer krachtens lid 7, punt b) of c), een herzien eerste verslag wordt ingediend als gevolg van een wijziging in de TLTRO-III-groepssamenstelling of een bedrijfsreorganisatie, wordt met die wijziging in de TLTRO-III-groepssamenstelling of de bedrijfsreorganisatie rekening gehouden bij de indiening van het tweede en derde verslag krachtens lid 1, en het tweede verslag wordt niet herzien.”; 9. in artikel 6 wordt lid 8 bis vervangen door: “8 bis.   Een deelnemer die krachtens lid 7 een herzien eerste verslag indient, verzekert dat de kwaliteit van de in dat herzien eerste verslag ingediende gegevens door een externe accountant wordt beoordeeld overeenkomstig de in lid 6 neergelegde regels. De beoordeling door de accountant van het herzien eerste verslag wordt als volgt aan de betrokken NCB ter beschikking gesteld: a) wanneer de herzieningen betrekking hebben op aanvullende posten, wordt de beoordeling door de accountant van deze aanvullende posten samen met het eerste herzien verslag verstrekt; b) wanneer de deelnemer krachtens lid 7, punt a), een herzien eerste verslag indient, wordt de beoordeling van die herzieningen door de accountant uiterlijk op 30 juli 2021 ter beschikking gesteld van de betrokken NCB, zoals gespecificeerd in het op de ECB-website bekendgemaakte indicatieve tijdschema voor TLTRO’s-III; c) wanneer de deelnemer overeenkomstig lid 7, punt b), of lid 7, punt c), een herzien eerste verslag indient, wordt de beoordeling van die herzieningen door de accountant aan de betrokken NCB ter beschikking gesteld binnen de uiterste termijn zoals vermeld in het op de ECB-website bekendgemaakte indicatieve tijdschema voor TLTRO’s-III voor wat betreft de indiening van de resultaten van de beoordeling door de accountant voor deelnemers die voor het eerst deelnemen aan de achtste of daaropvolgende TLTRO’s-III-transacties.”; 10. In artikel 6 wordt het volgende lid 8 ter ingevoegd: “8 ter.   Bij wijze van uitzondering op lid 8 bis is een deelnemer die de resultaten van de evaluatie door de accountant van het eerste verslag ter beschikking van de betrokken NCB heeft gesteld en vervolgens krachtens lid 7 een eerste herzien verslag indient, niet verplicht een beoordeling door de accountant van dat herziene eerste verslag aan de betrokken NCB ter beschikking te stellen indien aan elk van de volgende criteria is voldaan: a) de bedrijfsreorganisatie is een fusie of overname waarbij één of meer overgenomen kredietinstellingen betrokken zijn die alle individuele deelnemers zijn aan TLTRO’s-III of waarbij kredietinstellingen betrokken zijn die een volledige TLTRO-III-groep vormen; b) de beoordeling door de accountant van het eerste verslag werd voor elke overgenomen individuele deelnemer of voor de overgenomen TLTRO-III-groep afzonderlijk aan de betrokken NCB ter beschikking gesteld voordat de bedrijfsreorganisatie plaatsvond, en c) de herzieningen niet de aanvullende posten betreffen waarnaar in het eerste rapport wordt verwezen.”; 11. het volgende artikel 6 bis wordt ingevoegd: ‘Artikel 6 bis Berekening van de rentevoet in geval van wijziging van de TLTRO-III-groepssamenstelling of een bedrijfsreorganisatie die plaatsvindt tussen 1 april 2021 en 31 december 2021 1.   In geval van een wijziging in de TLTRO-III-groepssamenstelling of van een bedrijfsreorganisatie waarbij deelnemers die individueel of op groepsbasis aan de eerste zeven TLTRO’s-III deelnemen wordt, voor zover die wijziging plaatsvindt tussen 1 april 2021 en 31 december 2021, de op de uit hoofde van elk van de eerste zeven TLTRO’s-III geleende bedragen toepasselijke rentevoet als volgt berekend: a) gedurende de periode tot en met 23 juni 2021 wordt de rentevoet berekend op basis van de rentevoetgegevens met betrekking tot de tweede referentieperiode en de bijzondere referentieperiode, rekening houdend met de individuele leningprestaties van elk van de deelnemers, en met inachtneming van artikel 5 van dit besluit met betrekking tot de rentevoetberekening; b) gedurende de periode van 24 juni 2021 tot en met de vervaldag wordt de rentevoet berekend op basis van de rentevoetgegevens voor de aanvullende bijzondere referentieperiode met betrekking tot de instelling die voortvloeit uit de bedrijfsreorganisatie of met betrekking tot de TLTRO-III-groep na de wijziging in de groepssamenstelling (tenzij een gunstiger rentevoet gerechtvaardigd zou zijn op basis van de rentevoetgegevens met betrekking tot de tweede referentieperiode en de bijzondere referentieperiode, zulks afhankelijk van de individuele leningprestatie(s) van de deelnemer), eveneens rekening houdend met de bepalingen van artikel 5 van dit besluit met betrekking tot de rentevoetberekening. 2.   Ingeval van een wijziging in de TLTRO-III-groepssamenstelling of van een bedrijfsreorganisatie waarbij deelnemers individueel of op groepsbasis deelnemen aan de eerste zeven TLTRO’s-III wordt, voor zover die wijziging plaatsvindt tussen 1 april 2021 en 31 december 2021, de op uit hoofde van elk van de achtste of daaropvolgende TLTRO’s-III opgenomen bedragen toepasselijke rentevoet berekend op basis van de rentevoetgegevens voor de aanvullende bijzondere referentieperiode met betrekking tot de instelling die voortvloeit uit de bedrijfsreorganisatie of met betrekking tot de TLTRO-III-groep na de wijziging in de groepssamenstelling.’; 12. artikel 7 wordt vervangen door: “Artikel 7 Niet-naleving van rapportagevoorschriften 1.   Indien een deelnemer geen verslag indient of niet voldoet aan de auditvoorschriften, of indien fouten worden vastgesteld in de gerapporteerde gegevens, geldt het volgende: a) indien een deelnemer het eerste verslag niet vóór de desbetreffende uiterste termijn aan de betrokken NCB ter beschikking stelt, wordt zijn leningvolume teruggebracht tot nul; b) indien een deelnemer de resultaten van de beoordeling door de accountant van het eerste verslag niet vóór de desbetreffende uiterste termijn zoals vermeld in het op de ECB-website bekendgemaakte indicatieve tijdschema voor TLTRO’s-III, aan de betrokken NCB ter beschikking stelt, gelden de volgende regels: i) indien de beoordeling door de accountant van het eerste verslag door de betrokken NCB wordt ontvangen binnen de periode van 14 kalenderdagen vanaf de dag na het verstrijken van de desbetreffende uiterste termijn, wordt de deelnemer voor elke dag tot een dergelijk verslag is ontvangen een boete opgelegd die gelijk is aan het totale uitstaande bedrag dat de deelnemer uit hoofde van TLTRO’s-III heeft geleend, gedeeld door 1 000 000 (of indien dat bedrag lager is dan 1 000 EUR, een boete van 1 000 EUR per dag tot het de beoordeling door de accountant van eerste verslag is ontvangen). De per dag opgelopen boetes worden door de betrokken NCB geaccumuleerd en aan de deelnemer aangerekend na ontvangst van de beoordeling door de accountant van het eerste verslag; ii) indien de beoordeling door de accountant van het eerste verslag niet binnen de in punt i) genoemde periode van 14 kalenderdagen door de betrokken NCB wordt ontvangen, betaalt de deelnemer de uitstaande bedragen die zijn geleend uit hoofde van TLTRO’s-III terug met betrekking waartoe het leningvolume wordt berekend op basis van het eerste verslag waarvoor de beoordeling door de accountant niet is ontvangen. De deelnemer betaalt deze bedragen terug op de afwikkelingsdatum van de volgende basisherfinancieringstransactie tegen de gemiddelde rentevoet voor de basisherfinancieringstransactie gedurende de looptijd van elke respectieve TLTRO-III tot de afwikkelingsdatum van de aflossing, behalve gedurende de bijzondere renteperiode en de aanvullende bijzondere renteperiode, waarop de gemiddelde rentevoet voor de basisherfinancieringstransacties minus 50 basispunten voor elk van die perioden van toepassing is; c) indien een deelnemer aan een van de eerste zeven TLTRO’s-III de resultaten van de beoordeling door de accountant van het tweede verslag niet vóór de desbetreffende uiterste termijn zoals vermeld in het op de ECB-website bekendgemaakte indicatieve tijdschema voor TLTRO’s-III, aan de betrokken NCB ter beschikking te stellen, gelden de volgende regels: i) indien ofwel de gegevens met betrekking tot de tweede referentieperiode in het tweede verslag ofwel de resultaten van de beoordeling door de accountant van die gegevens door de betrokken NCB worden ontvangen binnen de periode van 14 kalenderdagen vanaf de dag na het verstrijken van de desbetreffende uiterste termijn, wordt aan deelnemer voor elke dag tot de ontvangstdatum een boete opgelegd die gelijk is aan het totale uitstaande bedrag dat de deelnemer uit hoofde van TLTRO’s-III heeft geleend, gedeeld door 1 000 000 (of indien dat bedrag lager is dan 1 000 EUR, een boete van 1 000 EUR per dag tot de ontvangstdatum. De per dag opgelopen boetes worden door de betrokken NCB geaccumuleerd en aan de deelnemer aangerekend na ontvangst van de gegevens met betrekking tot de tweede referentieperiode in het tweede verslag of de resultaten van beoordeling door de accountant van die gegevens. De rentevoetgegevens met betrekking tot de tweede referentieperiode worden op 1 oktober 2021 door de desbetreffende NCB aan de deelnemer gecommuniceerd; ii) indien ofwel de gegevens met betrekking tot de tweede referentieperiode in het tweede verslag ofwel de resultaten van de beoordeling door de accountant van die gegevens niet binnen de in punt i) genoemde periode van 14 kalenderdagen door de betrokken NCB worden ontvangen, wordt de gemiddelde rentevoet voor de basisherfinancieringstransactie gedurende de looptijd van elke respectieve TLTRO-III toegepast op de door die deelnemer uit hoofde van TLTRO’s-III geleende bedragen, behalve gedurende de bijzondere renteperiode en de aanvullende bijzondere renteperiode, waarop de gemiddelde rentevoet voor de basisherfinancieringstransacties voor elk van deze perioden minus 50 basispunten van toepassing is, tenzij aan de deelnemer een beter percentage wordt toegekend als gevolg van de leningprestaties van de deelnemer gedurende de derde referentieperiode. Indien de betrokken NCB de gegevens met betrekking tot de tweede referentieperiode in het tweede verslag niet binnen de in punt i) genoemde periode van 14 kalenderdagen heeft ontvangen, wordt de deelnemer tevens een boete opgelegd van 5 000 EUR, die door de betrokken NCB aan de deelnemer wordt aangerekend na ontvangst van alle gegevens met betrekking tot de tweede referentieperiode in het tweede verslag. Niettegenstaande de vorige alinea van dit punt ii) wordt, indien de deelnemer alleen de gegevens voor de bijzondere referentieperiode van het tweede verslag en de beoordeling door de accountant van deze gegevens verstrekt, en het in aanmerking komend vorderingenoverschot van de deelnemer tijdens de bijzondere referentieperiode gelijk is aan of hoger is dan zijn vorderingenoverschotbenchmark, de rentevoet die van toepassing is op de door de deelnemer opgenomen bedragen berekend krachtens artikel 5, lid 1, of artikel 5, lid 3 bis, onder de voorwaarden van respectievelijk artikel 6, lid 3 bis, en artikel 6, lid 3 ter; d) indien een deelnemer aan één van de eerste zeven TLTRO’s-III de gegevens met betrekking tot de bijzondere referentieperiode in het tweede verslag of de resultaten van de beoordeling door de accountant van die gegevens niet vóór de desbetreffende uiterste termijn, zoals vermeld in het op de ECB-website bekendgemaakte indicatieve tijdschema voor TLTRO’s-III, aan de betrokken NCB ter beschikking te stelt, gelden de volgende regels: i) indien de gegevens met betrekking tot de bijzondere referentieperiode in het tweede verslag of de resultaten van de beoordeling door de accountant van die gegevens door de betrokken NCB worden ontvangen binnen de periode van 14 kalenderdagen vanaf de dag na het verstrijken van de desbetreffende uiterste termijn, wordt aan de deelnemer voor elke dag tot de ontvangstdatum een boete opgelegd die gelijk is aan het totale uitstaande bedrag dat de deelnemer uit hoofde van TLTRO’s-III heeft geleend, gedeeld door 1 000 000 (of indien dat bedrag lager is dan 1 000 EUR, een boete van 1 000 EUR per dag tot de ontvangstdatum). De per dag opgelopen boetes worden door de betrokken NCB geaccumuleerd en aan de deelnemer aangerekend na ontvangst van de gegevens met betrekking tot de bijzondere referentieperiode in het tweede verslag of de resultaten van de beoordeling door de accountant van die gegevens. De rentevoetgegevens met betrekking tot de tweede referentieperiode worden op 1 oktober 2021 door de desbetreffende NCB aan de deelnemer meegedeeld; ii) indien ofwel de gegevens met betrekking tot de bijzondere referentieperiode in het tweede verslag of de resultaten van de beoordeling door de accountant van die gegevens niet binnen de in punt i) genoemde periode van 14 kalenderdagen door de betrokken NCB worden ontvangen, wordt het in aanmerking komend vorderingenoverschot van de deelnemer tijdens de bijzondere referentieperiode geacht lager te zijn dan zijn vorderingenoverschotbenchmark en mag de deelnemer geen gebruik maken van de in artikel 5, lid 1, vastgestelde rentevoet; e) indien de krachtens punt c), onder i), opgelegde geldboete door de betrokken NCB wordt opgelegd, wordt de geldboete overeenkomstig punt d), onder i), niet aangerekend. Evenzo wordt, indien krachtens in punt d), onder i), opgelegde geldboete door de betrokken NCB wordt aangerekend, de krachtens punt c), onder i), opgelegde geldboete niet aangerekend; f) indien een deelnemer de gegevens met betrekking tot het derde verslag of de resultaten van de beoordeling door de accountant van de gegevens met betrekking tot het derde verslag niet vóór de desbetreffende uiterste termijn, zoals vermeld in het op de ECB-website bekendgemaakte indicatieve tijdschema voor TLTRO’s-III, aan de betrokken NCB ter beschikking te stellen, gelden de volgende regels: i) indien ofwel de gegevens met betrekking tot het derde verslag of de resultaten van de beoordeling door de accountant door de betrokken NCB worden ontvangen binnen de periode van 14 kalenderdagen vanaf de dag na het verstrijken van de desbetreffende uiterste termijn, wordt de deelnemer voor elke dag tot de ontvangstdatum een boete opgelegd die gelijk is aan het totale uitstaande bedrag dat de deelnemer uit hoofde van TLTRO’s-III heeft geleend, gedeeld door 1 000 000 (of indien dat bedrag lager is dan 1 000 EUR, een boete van 1 000 EUR per dag tot de ontvangstdatum). De per dag opgelopen boetes worden door de betrokken NCB geaccumuleerd en aan de deelnemer aangerekend na ontvangst van alle gegevens met betrekking tot het derde verslag of de beoordeling door de accountant van deze gegevens. De rentevoetgegevens met betrekking tot de tweede referentieperiode worden op 1 juli 2022 door de betrokken NCB aan de deelnemer gecommuniceerd; ii) indien de gegevens met betrekking tot het derde verslag of de resultaten van de beoordeling door de accountant van deze gegevens niet binnen de in punt i) genoemde periode van 14 kalenderdagen door de betrokken NCB worden ontvangen, wordt de krachtens artikel 5, lid 1, punt b), artikel 5, lid 2, punt b), of artikel 5, lid 3, punt b) (indien de deelnemer reeds heeft deelgenomen aan één van de eerste zeven TLTRO's-III), of krachtens artikel 5, lid 3 quater, punt a), (indien de deelnemer heeft deelgenomen aan de achtste of daaropvolgende TLTRO’s-III), berekende rentevoet op de door die deelnemer uit hoofde van die TLTRO’s-III geleende bedragen toegepast gedurende de aanvullende bijzondere renteperiode, terwijl de rentevoet wordt berekend krachtens artikel 5, lid 1, punt c), artikel 5, lid 2, punt c), of artikel 5, lid 3 quater, punt b), gedurende de periode ná de aanvullende bijzondere renteperiode. Indien de betrokken NCB de gegevens met betrekking tot het derde verslag niet binnen de in punt i) genoemde periode van 14 kalenderdagen heeft ontvangen, wordt de deelnemer tevens een boete opgelegd van 5 000 EUR, die door de betrokken NCB aan de deelnemer wordt aangerekend na ontvangst van alle gegevens met betrekking tot het derde verslag.; g) indien een deelnemer anderszins niet voldoet aan de verplichtingen van artikel 6, lid 6, lid 7, of lid 8 bis, is de gemiddelde rentevoet voor de basisherfinancieringstransacties gedurende de looptijd van elke respectieve TLTRO-III van toepassing op de door die deelnemer uit hoofde van TLTRO’s-III geleende bedragen, behalve gedurende de bijzondere renteperiode en de aanvullende bijzondere renteperiode, waarop de gemiddelde rentevoet voor de basisherfinancieringstransacties minus 50 basispunten voor elk van die perioden van toepassing is; h) indien een deelnemer, hetzij in verband met de in artikel 6, leden 6 en 8 bis bedoelde audit, dan wel anderszins in de ingediende verslagen foute gegevens vaststelt, waaronder onnauwkeurigheden of onvolledigheid, stelt de deelnemer de betrokken NCB daarvan zo spoedig mogelijk in kennis. Nadat de betrokken NCB over dergelijke fouten, onnauwkeurigheden of leemtes is ingelicht, of anderszins van dergelijke fouten, onnauwkeurigheden of leemtes in kennis is gesteld: i) verstrekt de deelnemer zo spoedig mogelijk de door de betrokken NCB verlangde aanvullende informatie om de beoordeling van de impact van de betrokken fouten, onnauwkeurigheden of leemtes te ondersteunen, en ii) kan de betrokken NCB gepaste maatregelen nemen, waaronder een herberekening van de relevante waarden die op haar beurt impact heeft op de toepasselijke rentevoet op de door de deelnemer uit hoofde van TLTRO's-III geleende bedragen en een verplichting tot aflossing van de geleende bedragen die vanwege de fout, onnauwkeurigheid of leemte het leningvolume van de deelnemer te boven gaan. Deelnemers tonen aan dat alle bij de in artikel 6, leden 6 en 8 bis, bedoelde audit vastgestelde tekortkomingen zijn verholpen in de aan de NCB’s gerapporteerde gegevens overeenkomstig het door de betrokken NCB gevraagde tijdsbestek en, indien tekortkomingen worden vastgesteld bij de beoordeling door de accountant van het tweede verslag of het derde verslag, binnen een termijn die het mogelijk maakt rentevoetgegevens tijdig door de betrokken NCB te verstrekken op basis van de respectieve gegevens overeenkomstig het indicatieve tijdschema op de ECB-website. 2.   Lid 1 laat mogelijke sancties onverlet die uit hoofde van Besluit ECB/2010/10 van de Europese Centrale Bank ( *1 ) opgelegd kunnen worden ten aanzien van de in Verordening (EU) nr. 1071/2013 (ECB/2013/33) neergelegde rapportageverplichtingen. 3.   Ter voorkoming van twijfel zijn de rapportageverplichtingen en gerelateerde sancties in geval van niet-naleving als bedoeld in lid 1 alleen van toepassing indien de deelnemer deelneemt aan TLTRO’s-III. ( *1 ) Besluit ECB/2010/10 van de Europese Centrale Bank van 19 augustus 2010 inzake niet-naleving van statistische rapportagevereisten ( PB L 226 van 28.8.2010, blz. 48 ).”;\" 13. in bijlage II, punt 3), wordt het derde streepje (Reclassificaties (3.2C)) van afdeling 4, punt (c)(ii), vervangen door: “3) Aanpassingen die resulteren uit de correctie van rapportagefouten, zulks overeenkomstig de van de NCB ontvangen instructies krachtens artikel 7, lid 1, onder h);”. Artikel 2 Inwerkingtreding Dit besluit treedt in werking op de dag volgende op die van de bekendmaking ervan in het Publicatieblad van de Europese Unie. Gedaan te Frankfurt am Main, 30 april 2021. Voor de Raad van bestuur van de ECB De president van de ECB Christine LAGARDE ( 1 ) PB L 91 van 2.4.2015, blz. 3 . ( 2 ) Besluit (EU) 2019/1311 van de Europese Centrale Bank van 22 juli 2019 betreffende een derde reeks gerichte langerlopende herfinancieringstransacties (ECB/2019/21) ( PB L 204 van 2.8.2019, blz. 100 ). ( 3 ) Besluit (EU) 2020/407 van de Europese Centrale Bank van 16 maart 2020 tot wijziging van Besluit (EU) 2019/1311 betreffende een derde reeks gerichte langerlopende herfinancieringstransacties (ECB/2020/13) ( PB L 80 van 17.3.2020, blz. 23 ). ( 4 ) Besluit (EU) 2020/614 van de Europese Centrale Bank van 30 april 2020 tot wijziging van Besluit (EU) 2019/1311 betreffende een derde reeks gerichte langerlopende herfinancieringstransacties (ECB/2020/25) ( PB L 141 van 5.5.2020, blz. 28 ). ( 5 ) Besluit (EU) 2021/124 van de Europese Centrale Bank van 29 januari 2021 tot wijziging van Besluit (EU) 2019/1311 betreffende een derde reeks gerichte langerlopende herfinancieringstransacties (ECB/2021/3) ( PB L 38 van 3.2.2021, blz. 93 ).",
  "source": "EUR LEX"
}