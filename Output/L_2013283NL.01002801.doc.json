{
  "url": "http://www.w3.org/1999/xhtml\">",
  "content": "L_2013283NL.01002801.xml 25.10.2013 NL Publicatieblad van de Europese Unie L 283/28 UITVOERINGSVERORDENING (EU) Nr. 1034/2013 VAN DE COMMISSIE van 24 oktober 2013 tot goedkeuring van aluminiumfosfide waaruit fosfine vrijkomt als werkzame stof voor gebruik in biociden voor productsoort 20 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 89, lid 1, derde alinea, Overwegende hetgeen volgt: (1) In Verordening (EG) nr. 1451/2007 van de Commissie ( 2 ) is een lijst vastgesteld van werkzame stoffen die met het oog op een mogelijke opneming daarvan in bijlage I, IA of IB bij Richtlijn 98/8/EG van het Europees Parlement en de Raad ( 3 ) dienen te worden beoordeeld. Aluminiumfosfide is in die lijst opgenomen. (2) Aluminiumfosfide is overeenkomstig artikel 11, lid 2, van Richtlijn 98/8/EG beoordeeld voor gebruik in productsoort 23 (producten voor de bestrijding van andere gewervelde dieren), zoals gedefinieerd in bijlage V bij die richtlijn, wat overeenstemt met productsoort 20 zoals gedefinieerd in bijlage V bij Verordening (EU) nr. 528/2012. (3) Duitsland is als rapporterende lidstaat aangewezen en heeft het verslag van de bevoegde instantie samen met een aanbeveling overeenkomstig artikel 14, leden 4 en 6, van Verordening (EG) nr. 1451/2007 op 23 juli 2010 bij de Commissie ingediend. (4) Het verslag van de bevoegde instantie is door de lidstaten en de Commissie getoetst. Overeenkomstig artikel 15, lid 4, van Verordening (EG) nr. 1451/2007 zijn de conclusies van de toetsing door het Permanent Comité voor biociden op 27 september 2013 in een beoordelingsverslag opgenomen. (5) Uit dat verslag blijkt dat van biociden die voor productsoort 23 worden gebruikt en aluminiumfosfide bevatten, kan worden verwacht dat zij aan de eisen van artikel 5 van Richtlijn 98/8/EG voldoen. (6) Bijgevolg moet aluminiumfosfide waaruit fosfine vrijkomt worden goedgekeurd voor gebruik in biociden voor productsoort 20. (7) Aangezien de evaluatie niet nanomaterialen betrof, mag de goedkeuring krachtens artikel 4, lid 4, van Verordening (EU) nr. 528/2012 geen betrekking hebben op dergelijke materialen. (8) Er dient een redelijke periode te verstrijken voordat een werkzame stof wordt goedgekeurd, teneinde de lidstaten, de betrokken partijen en in voorkomend geval de Commissie de gelegenheid te geven om zich voor te bereiden om aan de nieuwe eisen die dit meebrengt te voldoen. (9) De in deze verordening vervatte maatregelen zijn in overeenstemming met het advies van het Permanent Comité voor biociden, HEEFT DE VOLGENDE VERORDENING VASTGESTELD: Artikel 1 Aluminiumfosfide waaruit fosfine vrijkomt, wordt goedgekeurd als werkzame stof voor gebruik in biociden voor productsoort 20, afhankelijk van de naleving van de in de bijlage vastgestelde specificaties en voorwaarden. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 oktober 2013. Voor de Commissie De voorzitter José Manuel BARROSO ( 1 ) PB L 167 van 27.6.2012, blz. 1 . ( 2 ) Verordening (EG) nr. 1451/2007 van de Commissie van 4 december 2007 betreffende de tweede fase van het in artikel 16, lid 2, van Richtlijn 98/8/EG van het Europees Parlement en de Raad betreffende het op de markt brengen van biociden bedoelde tienjarige werkprogramma ( PB L 325 van 11.12.2007, blz. 3 ). ( 3 ) Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( PB L 123 van 24.4.1998, blz. 1 ). BIJLAGE Triviale naam IUPAC-benaming Identificatienummers Minimale zuiverheidsgraad van de werkzame stof ( 1 ) Datum van goedkeuring Datum van het verstrijken van de goed-keuring Productsoort Bijzondere voorwaarden ( 2 ) Aluminium-fosfide waaruit fosfine vrijkomt IUPAC-benaming: Aluminiumfosfide EG-nummer: 244-088-0 CAS-nr.: 20859-73-8 830  g/kg 1 juli 2015 30 juni 2025 20 Bij de evaluatie van het product moet bijzondere aandacht worden besteed aan de blootstellingen, de risico’s en de doeltreffendheid voor elk gebruik waarvoor toelating werd aangevraagd, maar dat geen voorwerp was van de risicobeoordeling van de actieve stof op het niveau van de Unie. Aan de toelating worden de volgende voorwaarden verbonden: 1. De producten mogen alleen worden verkocht aan en gebruikt door speciaal gekwalificeerde professionele gebruikers. 2. Gezien de risico’s die zijn vastgesteld voor gebruikers moeten passende risicobeperkende maatregelen worden toegepast. Deze omvatten onder meer het gebruik van deugdelijke persoonlijke beschermingsmiddelen, het gebruik van applicatoren en een aanbiedings-vorm van het product waardoor het blootstellingsrisico van de gebruiker tot een aanvaardbaar niveau wordt beperkt. 3. Gezien de risico’s die zijn vastgesteld voor op het land levende niet-doeldieren moeten passende risicobeperkende maatregelen worden toegepast. Deze omvatten onder meer dat het product niet wordt toegepast in gebieden waar andere gravende zoogdieren dan de doelsoort voorkomen. ( 1 ) De in deze kolom vermelde zuiverheid was de minimale zuiverheidsgraad van de werkzame stof die voor de overeenkomstig artikel 8 van Verordening (EU) nr. 528/2012 uitgevoerde beoordeling is gebruikt. De werkzame stof in het in de handel gebrachte product kan dezelfde of een andere zuiverheid hebben, voor zover bewezen is dat de werkzame stof technisch gelijkwaardig is aan de beoordeelde werkzame stof. ( 2 ) Met het oog op de toepassing van de gemeenschappelijke beginselen van bijlage VI bij Verordening (EU) nr. 528/2012 zijn de inhoud en de conclusies van de beoordelingsverslagen beschikbaar op de website van de Commissie: http://ec.europa.eu/comm/environment/biocides/index.htm",
  "source": "EUR LEX"
}