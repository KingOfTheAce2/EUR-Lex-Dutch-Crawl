{
  "url": "http://www.w3.org/1999/xhtml\">",
  "content": "L_2007285NL.01005201.xml 31.10.2007 NL Publicatieblad van de Europese Unie L 285/52 BESLUIT VAN DE COMMISSIE van 30 oktober 2007 tot intrekking van Besluit 2001/602/EG van de Commissie tot aanvaarding van verbintenissen die zĳn aangeboden in het kader van de antidumpingprocedure ten aanzien van de invoer van bepaalde soorten ĳzeren of stalen kabels uit Tsjechië, de Republiek Korea, Maleisië, Rusland, Thailand en Turkĳe (2007/704/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name op de artikelen 8 en 9, Na raadpleging van het Raadgevend Comité, Overwegende hetgeen volgt: A.   BESTAANDE MAATREGELEN (1) Bij Verordening (EG) nr. 1601/2001 ( 2 ) stelde de Raad een definitief antidumpingrecht in op bepaalde soorten ijzeren of stalen kabels van oorsprong uit Tsjechië, Rusland, Thailand en Turkije („het betrokken product”). (2) Bij Besluit 2001/602/EG ( 3 ) aanvaardde de Commissie prijsverbintenissen die waren aangeboden door Open Joint Stock Company Cherepovetsky Staleprokatny Zavod, Rusland („ChSPZ”), en Usha Siam Steel Ind. Public Company Ltd, Thailand („Usha Siam”). (3) Op 10 augustus 2004 opende de Commissie overeenkomstig artikel 11, lid 3, van de basisverordening een gedeeltelijk tussentijds nieuw onderzoek van Verordening (EG) nr. 1601/2001 met betrekking tot de dumping door ChSPZ en een andere Russische producent ( 4 ) . (4) In een bericht in het Publicatieblad van de Europese Unie is bekendgemaakt ( 5 ) dat ChSPZ per 1 januari 2006 haar naam heeft gewijzigd in Closed Joint Stock Company Severstal-Metiz. (5) Op 3 augustus 2006 opende de Commissie een nieuw onderzoek in verband met het vervallen van de bij Verordening (EG) nr. 1601/2001 van de Raad ingestelde maatregelen ( 6 ) . (6) Op 22 maart 2007 ( 7 ) opende de Commissie een gedeeltelijk tussentijds nieuw onderzoek van Verordening (EG) nr. 1601/2001 met betrekking tot de dumping door Usha Siam. (7) De drie onderzoeken werden afgesloten met Verordening (EG) nr. 1279/2007 van de Raad ( 8 ) , waarbij de maatregelen voor Rusland zijn ingesteld, met bepaalde wijzigingen in de hoogte van de rechten, en de maatregelen voor Thailand en Turkije zijn ingetrokken. B.   INTREKKING VAN DE AANVAARDING VAN DE VERBINTENIS VAN CLOSED JOINT STOCK COMPANY SEVERTAL-METIZ, RUSLAND (8) Zoals aangegeven in de overwegingen 199 tot en met 203 van Verordening (EG) nr. 1279/2007 en na raadpleging van alle betrokken partijen, is de verbintenis van Closed Joint Stock Company Severstal-Metiz („SSM”) in haar huidige vorm niet geschikt om de schadelijke gevolgen van dumping te neutraliseren, omdat zij aanzienlijke problemen in verband met het toezicht en de handhaving oplevert. (9) Uit het tussentijdse nieuwe onderzoek is gebleken dat het productengamma van SSM sinds de aanvaarding van de verbintenis in 2001 sterk is veranderd. (10) In de verbintenis werd de door SSM geproduceerde staalkabel ingedeeld in een groot aantal producttypen, met aanzienlijke prijsverschillen binnen elk type. Het nieuwe onderzoek heeft bevestigd dat de onderneming ernstige problemen ondervond om de verschillende producttypen correct en volgens de bepalingen van de verbintenis in te delen. Dit was deels te wijten aan beperkingen van het boekhoudkundige systeem waardoor de verschillende typen staalkabel niet behoorlijk van elkaar konden worden onderscheiden. Soortgelijke problemen waren bij het toezicht op de naleving van de verbintenis al opgedoken en hadden tot een aanmaningsbrief geleid. (11) De conclusie was dus dat de verbintenis in haar huidige vorm niet meer bruikbaar is. (12) Op grond hiervan en overeenkomstig de bepalingen van de verbintenis heeft de Commissie besloten haar aanvaarding van de verbintenis in te trekken. (13) De Commissie heeft de Russische autoriteiten en de betrokken Russische producent/exporteur in kennis gesteld van haar voornemen om de aanvaarding van de verbintenis in te trekken. De belanghebbenden werden in de gelegenheid gesteld opmerkingen te maken. C.   INTREKKING VAN DE AANVAARDING VAN DE VERBINTENIS VAN USHA SIAM STEEL IND. PUBLIC COMPANY LTD, THAILAND (14) Gezien de bevindingen met betrekking tot Thailand, die in overweging 209 van Verordening (EG) nr. 1279/2007 zijn toegelicht, worden de antidumpingmaatregelen ten aanzien van het betrokken product van oorsprong uit dit land ingetrokken. (15) Bijgevolg moet de door Usha Siam aangeboden verbintenis worden ingetrokken. D.   INTREKKING VAN BESLUIT 2001/602/EG (16) Gezien het bovenstaande moet Besluit 2001/602/EG, waarbij de verbintenissen van bovengenoemde ondernemingen zijn aanvaard, worden ingetrokken. BESLUIT: Artikel 1 Besluit 2001/602/EG wordt ingetrokken. Artikel 2 Dit besluit treedt in werking op de dag volgende op die van zijn bekendmaking in het Publicatieblad van de Europese Unie . Gedaan te Brussel, 30 oktober 2007. Voor de Commissie Peter MANDELSON Lid van de Commissie ( 1 ) PB L 56 van 6.3.1996, blz. 1 . Verordening laatstelijk gewijzigd bij Verordening (EG) nr. 2117/2005 ( PB L 340 van 23.12.2005, blz. 17 ). ( 2 ) PB L 211 van 4.8.2001, blz. 1 . Verordening laatstelijk gewijzigd bij Verordening (EG) nr. 564/2005 ( PB L 97 van 15.4.2005, blz. 1 ). ( 3 ) PB L 211 van 4.8.2001, blz. 47 . ( 4 ) PB C 202 van 10.8.2004, blz. 12 . ( 5 ) PB C 51 van 1.3.2006, blz. 2 . ( 6 ) PB C 181 van 3.8.2006, blz. 15 . ( 7 ) PB C 66 van 22.3.2007, blz. 14 . ( 8 ) Zie bladzijde 1 van dit Publicatieblad.",
  "source": "EUR LEX"
}