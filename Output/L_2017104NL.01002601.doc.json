{
  "url": "http://www.w3.org/1999/xhtml\">",
  "content": "L_2017104NL.01002601.xml 20.4.2017 NL Publicatieblad van de Europese Unie L 104/26 UITVOERINGSBESLUIT (EU) 2017/711 VAN DE COMMISSIE van 18 april 2017 betreffende een verzoek om ontheffing dat door het Koninkrijk Denemarken en de Bondsrepubliek Duitsland is ingediend op grond van artikel 9, lid 4, van Richtlijn 98/41/EG inzake de registratie van de opvarenden van passagiersschepen die vanuit of naar havens in de lidstaten van de Gemeenschap varen (Kennisgeving geschied onder nummer C(2017) 2371) (Slechts de teksten in de Deense en de Duitse taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 98/41/EG van de Raad van 18 juni 1998 inzake de registratie van de opvarenden van passagiersschepen die vanuit of naar havens in de lidstaten van de Gemeenschap varen ( 1 ) , en met name artikel 9, lid 4, Overwegende hetgeen volgt: (1) Richtlijn 98/41/EG heeft tot doel de veiligheid en de reddingsmogelijkheden voor passagiers en bemanningsleden aan boord van passagiersschepen te verhogen en ervoor te zorgen dat de opsporings- en reddingsoperaties na een ongeval efficiënter verlopen. (2) Op grond van artikel 5, lid 1, van Richtlijn 98/41/EG moet bepaalde informatie worden geregistreerd voor elk passagiersschip dat vanuit een haven in een lidstaat vertrekt voor een reis van meer dan twintig zeemijl vanaf de plaats van vertrek. (3) Op grond van artikel 9, lid 4, van Richtlijn 98/41/EG kunnen lidstaten de Commissie een ontheffing van deze verplichting vragen. (4) Bij brief van 29 september 2015 hebben het Koninkrijk Denemarken en de Bondsrepubliek Duitsland de Commissie een ontheffing gevraagd van de verplichting om de in artikel 5, lid 1, van Richtlijn 98/41/EG gespecificeerde informatie te registreren over opvarenden van alle passagiersschepen die reizen op de route Rostock-Gedser en omgekeerd. (5) Op 5 november 2015 heeft de Commissie het Koninkrijk Denemarken en de Bondsrepubliek Duitsland om aanvullende informatie gevraagd teneinde de aanvraag te kunnen beoordelen. Op 25 mei 2016 hebben het Koninkrijk Denemarken en de Bondsrepubliek Duitsland hun antwoord ingediend. (6) De Commissie heeft het verzoek om ontheffing, in samenwerking met het EMSA, beoordeeld op basis van de informatie waarover zij beschikte. (7) Het Koninkrijk Denemarken en de Bondsrepubliek Duitsland hebben de volgende informatie verstrekt: 1) op de betrokken routes is de jaarlijkse waarschijnlijkheid van significante golfhoogten van meer dan twee meter geringer dan 10 %; 2) de schepen waarvoor de ontheffing zou gelden, worden gebruikt voor geregelde diensten; 3) de afgelegde reizen zijn niet langer dan dertig mijl vanaf de plaats van vertrek; 4) in het zeegebied waarin de betrokken passagiersschepen varen, zijn walsystemen voor navigatieondersteuning, betrouwbare weersvoorspellingsdiensten en adequate en toereikende opsporings- en reddingsfaciliteiten beschikbaar; 5) door het profiel van de reis en het vaarschema kan de registratie van passagiersgegevens niet worden afgestemd op de dienstregeling van het vervoer over land, en 6) het verzoek om ontheffing zou geen nadelige gevolgen hebben voor de concurrentie. (8) Uit het eindresultaat van de beoordeling blijkt dat alle voorwaarden voor de goedkeuring van de ontheffing zijn vervuld. (9) De in dit besluit vervatte maatregelen zijn in overeenstemming met het advies van het Comité maritieme veiligheid en voorkoming van verontreiniging door schepen, HEEFT HET VOLGENDE BESLUIT VASTGESTELD: Artikel 1 Het door het Koninkrijk Denemarken en de Bondsrepubliek Duitsland op grond van artikel 9, lid 4, van Richtlijn 98/41/EG ingediende verzoek om ontheffing van de verplichting de in artikel 5, lid 1, genoemde informatie te registreren over de opvarenden van alle passagiersschepen waarmee geregelde diensten worden uitgevoerd op de route Rostock-Gedser en omgekeerd, is hierbij goedgekeurd. Artikel 2 Dit besluit is gericht tot het Koninkrijk Denemarken en de Bondsrepubliek Duitsland. Gedaan te Brussel, 18 april 2017. Voor de Commissie Violeta BULC Lid van de Commissie ( 1 ) PB L 188 van 2.7.1998, blz. 35 .",
  "source": "EUR LEX"
}