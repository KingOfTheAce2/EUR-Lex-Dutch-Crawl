{
  "url": "http://www.w3.org/1999/xhtml\"><!--",
  "content": "L_2023080NL.01009601.xml 20.3.2023 NL Publicatieblad van de Europese Unie L 80/96 BESLUIT (EU) 2023/616 VAN DE COMMISSIE van 17 maart 2023 tot wijziging van Besluit 2005/37/EG wat betreft de door het Europees Technisch en Wetenschappelijk Centrum (ETWC) uitgevoerde taken DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2003/861/EG van de Raad van 8 december 2003 betreffende de analyse van valse euromunten en de samenwerking ter zake ( 1 ) , en met name artikel 1, Gezien Beschikking 2003/862/EG van de Raad van 8 december 2003 houdende uitbreiding van de werking van Beschikking 2003/861/EG betreffende de analyse van valse euromunten en de samenwerking ter zake tot de lidstaten die de euro niet als munteenheid hebben aangenomen ( 2 ) , en met name artikel 1, Overwegende hetgeen volgt: (1) Het Europees Technisch en Wetenschappelijk Centrum (“ETWC”) is opgericht bij het directoraat-generaal Economische en Financiële Zaken (DG ECFIN) van de Commissie, overeenkomstig artikel 1 van Besluit 2005/37/EG van de Commissie ( 3 ) . (2) Overeenkomstig artikel 7, lid 2, van Verordening (EG) nr. 1338/2001 van de Raad ( 4 ) werken de bevoegde nationale autoriteiten, de Commissie en de Europese Centrale Bank samen om de euro tegen valsemunterij te beschermen door middel van uitwisseling van informatie en onderlinge bijstand. (3) Het ETWC voert zijn taken uit in Brussel. Sommige van zijn taken worden uitgevoerd bij het Franse nationale analysecentrum voor munten, dat is gevestigd bij de Franse Munt (Monnaie de Paris) in Pessac. (4) Overeenkomstig artikel 2 van Besluit 2005/37/EG coördineert het ETWC de uitvoering van de echtheidscontroles zoals vereist bij Verordening (EU) nr. 1210/2010 van het Europees Parlement en de Raad ( 5 ) . (5) Het ETWC maakt gebruik van de beschikbare technische apparatuur om voorlopige, niet-destructieve analyse van valse euromunten te verrichten. Hierbij gaat het onder meer om microscopische, visuele en technische analyse van valse euromunten die door de lidstaten in beslag zijn genomen, het opstellen van de relevante technische documenten en onderzoek met behulp van specifieke databanken om na te gaan of er gemeenschappelijke kenmerken zijn met al bestaande en geclassificeerde categorieën valse euromunten. (6) Het ETWC moet ook geavanceerde, niet-destructieve analyse uitvoeren om valse euromunten van hoge kwaliteit tijdig te identificeren, de technische kenmerken ervan vast te stellen en snel het dreigingsniveau ervan te beoordelen. Dergelijke geavanceerde, niet-destructieve analyse zou het ETWC in staat stellen passende, tijdige en doeltreffende beleidsbeslissingen te nemen om opkomende dreigingen aan te pakken en rechtshandhavingsinstanties in het kader van de strategie ter bestrijding van namaak in kennis te stellen van opkomende dreigingen. Daartoe moet het ETWC in staat zijn passende technische apparatuur aan te schaffen om dergelijke geavanceerde, niet-destructieve analyse uit te voeren. Overeenkomstig de geldende financiële regelgeving komen de uitgaven in verband met de aan het personeel van het ETWC ter beschikking gestelde technische apparatuur ten laste van de algemene begroting van de Europese Unie. (7) Het ETWC voert bij de Franse Munt aanvullende, niet-destructieve analyse uit om de classificatie van nieuwe soorten valse euromunten af te ronden. Het ETWC voert op ad-hocbasis ook aanvullende destructieve analyse uit met behulp van de gespecialiseerde technische apparatuur van de Franse Munt. (8) Daarom moet Besluit 2005/37/EG dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijzigingen Besluit 2005/37/EG wordt als volgt gewijzigd: 1) Aan artikel 2 wordt het volgende punt e) toegevoegd: “e) geavanceerde en niet-destructieve analyse van valse euromunten van hoge kwaliteit uitvoeren om Europol en rechtshandhavingsinstanties in kennis te stellen van opkomende dreigingen.”. 2) Artikel 3 wordt vervangen door: “Artikel 3 1.   Bij de uitvoering van zijn taken verricht het ETWC een voorlopige technische analyse in Brussel en kan een aanvullende analyse worden uitgevoerd bij het Franse nationale analysecentrum voor munten, dat bij de Franse Munt is gevestigd. 2.   DG ECFIN stelt het ETWC de nodige technische apparatuur ter beschikking om in Brussel niet-destructieve analyses uit te voeren, teneinde opkomende dreigingen in verband met valse euromunten van hoge kwaliteit op te sporen en er tijdig op te reageren. 3.   Het ETWC gebruikt het personeel en de apparatuur van de Franse Munt voor de noodzakelijke aanvullende analyses die in haar gebouwen worden uitgevoerd. De Franse autoriteiten stellen dit personeel en deze apparatuur met voorrang ter beschikking van het ETWC. De Franse autoriteiten zijn verantwoordelijk voor het onderhoud van de technische apparatuur bij de Franse Munt. 4.   De kosten voor personeel van het ETWC en de technische apparatuur die nodig is voor de uitvoering van zijn taken in Brussel, komen ten laste van de begroting van de Unie. De uitgaven in verband met de kosten van dienstreizen van ETWC-personeel naar Pessac en gerechtvaardigde diverse kleine uitgaven bij het gebruik van de technische apparatuur in het laboratorium van de Franse Munt worden gedekt door de begroting van de Unie. 5.   DG ECFIN kan, in samenwerking met de Franse Munt, de administratieve regelingen vaststellen die op het ETWC van toepassing zijn bij het gebruik van de technische uitrusting van de Franse Munt.”. 3) In artikel 4 wordt de eerste alinea vervangen door: “De Commissie coördineert de maatregelen die nodig zijn om de euromunten tegen namaak te beschermen en te zorgen voor een doeltreffende en uniforme uitvoering van de echtheidscontroles in het eurogebied, onder meer door middel van periodieke vergaderingen met Europol en deskundigen op het gebied van valsemunterij.”. Artikel 2 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 17 maart 2023. Voor de Commissie De voorzitter Ursula VON DER LEYEN ( 1 ) PB L 325 van 12.12.2003, blz. 44 . ( 2 ) PB L 325 van 12.12.2003, blz. 45 . ( 3 ) Besluit 2005/37/EG van de Commissie van 29 oktober 2004 tot oprichting van het Europees Technisch en Wetenschappelijk Centrum (ETWC) en tot coördinatie van de technische maatregelen ter bescherming van de euromunten tegen namaak ( PB L 19 van 21.1.2005, blz. 73 ). ( 4 ) Verordening (EG) nr. 1338/2001 van de Raad van 28 juni 2001 tot vaststelling van maatregelen die noodzakelĳk zĳn voor de bescherming van de euro tegen valsemunterĳ ( PB L 181 van 4.7.2001, blz. 6 ). ( 5 ) Verordening (EU) nr. 1210/2010 van het Europees Parlement en de Raad van 15 december 2010 betreffende de echtheidscontrole van euromunten en de behandeling van euromunten die ongeschikt zijn voor circulatie ( PB L 339 van 22.12.2010, blz. 1 ).",
  "source": "EUR LEX"
}