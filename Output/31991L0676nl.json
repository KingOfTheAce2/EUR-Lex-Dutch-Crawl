{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31991L0676:NL:HTML\">",
  "content": "EUR-Lex - 31991L0676 - NL Avis juridique important | 31991L0676 Richtlijn 91/676/EEG van de Raad van 12 december 1991 inzake de bescherming van water tegen verontreiniging door nitraten uit agrarische bronnen Publicatieblad Nr. L 375 van 31/12/1991 blz. 0001 - 0008 Bijzondere uitgave in het Fins: Hoofdstuk 15 Deel 10 blz. 0192 Bijzondere uitgave in het Zweeds: Hoofdstuk 15 Deel 10 blz. 0192 RICHTLIJN VAN DE  RAAD van 12 december 1991 inzake de bescherming van water tegen verontreiniging door nitraten uit  agrarische bronnen (91/676/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op  artikel 130 S, Gezien het voorstel van de Commissie (1), Gezien het advies van het Europese Parlement (2), Gezien het advies van het Economisch en Sociaal Comité (3), Overwegende dat het nitraatgehalte van het water in sommige gebieden van de Lid-Staten toeneemt en  reeds hoog is gemeten aan de normen die zijn vastgesteld in Richtlijn 75/440/EEG van de Raad van 16  juni 1975 betreffende de vereiste kwaliteit van het oppervlaktewater dat is bestemd voor produktie  van drinkwater in de Lid-Staten (4), zoals gewijzigd bij Richtlijn 79/869/EEG (5), en Richtlijn  80/778/EEG van de Raad van 15 juli 1980 betreffende de kwaliteit van voor menselijke consumptie  bestemd water (6), zoals gewijzigd bij de Toetredingsakte van 1985; Overwegende dat in het vierde milieu-actieprogramma van de Europese Gemeenschappen (7) werd vermeld  dat de Commissie voornemens was een voorstel op te stellen voor een richtlijn inzake de beheersing  en beperking van waterverontreiniging die het gevolg is van het opbrengen of lozen van dierlijke  mest en een buitensporig gebruik van meststoffen; Overwegende dat in de plannen voor hervorming van het gemeenschappelijk landbouwbeleid die zijn  uiteengezet in het Groenboek van de Commissie \"Perspectieven voor het gemeenschappelijk  landbouwbeleid\", is vermeld dat het gebruik van stikstof bevattende meststoffen en dierlijke mest  weliswaar noodzakelijk is voor de landbouw in de Gemeenschap, doch het buitensporige gebruik van  meststoffen een milieurisico vormt, dat een gemeenschappelijk optreden nodig is om de problemen die  worden veroorzaakt door de intensieve veehouderij het hoofd te bieden en dat er in het  landbouwbeleid meer rekening moet worden gehouden met het milieubeleid; Overwegende dat de Raad de Commissie in zijn resolutie van 28 juni 1988 betreffende de bescherming  van de Noordzee en van andere wateren in de Gemeenschap (8) heeft verzocht voorstellen in te dienen  voor maatregelen op Gemeenschapsniveau; Overwegende dat nitraten uit agrarische bronnen de voornaamste oorzaak zijn van de van diffuse  bronnen afkomstige verontreiniging van het water in de Gemeenschap; Overwegende dat het daarom nodig is, ten einde de gezondheid van de mens en de levende hulpbronnen  en aquatische ecosystemen te beschermen en ander rechtmatig gebruik van water veilig te stellen, de  door nitraten uit agrarische bronnen veroorzaakte of teweeggebrachte waterverontreiniging te  verminderen en verdere verontreiniging van dien aard te voorkomen; dat het daartoe van belang is  maatregelen te nemen betreffende de opslag en het op of in de bodem brengen van alle  stikstofverbindingen, en betreffende bepaalde landbeheerpraktijken; Overwegende dat een optreden op het niveau van de Gemeenschap overeenkomstig artikel 130 R  noodzakelijk is, daar nitraatverontreiniging van water in een Lid-Staat van invloed kan zijn op het  water in andere Lid-Staten; Overwegende dat de Lid-Staten alle wateren een algemeen beschermingsniveau tegen verontreiniging in  de toekomst kunnen bieden door goede landbouwpraktijken te stimuleren; Overwegende dat bepaalde zones die afwateren in wateren die gevoelig zijn voor verontreiniging door  stikstofverbindingen speciale bescherming behoeven; Overwegende dat het noodzakelijk is dat de Lid-Staten kwetsbare zones vaststellen en  actieprogramma's opstellen en uitvoeren om de verontreiniging van water door stikstofverbindingen  in kwetsbare zones te verminderen; Overwegende dat zulke actieprogramma's maatregelen dienen te omvatten om het op of in de bodem  brengen van alle stikstof bevattende meststoffen te beperken en om in het bijzonder specifieke  grenswaarden voor het opbrengen van dierlijke mest vast te stellen; Overwegende dat het nodig is de wateren te controleren en referentiemeetmethoden voor  stikstofverbindingen toe te passen om te waarborgen dat de maatregelen doeltreffend zijn; Overwegende dat de hydrogeologische situatie in bepaalde Lid-Staten van dien aard is dat het vele  jaren kan duren voordat beschermingsmaatregelen tot verbetering van de waterkwaliteit leiden; Overwegende dat er een Comité moet worden ingesteld om de Commissie bij te staan bij  aangelegenheden die verband houden met de uitvoering van deze richtlijn en de aanpassing ervan aan  de wetenschappelijke en technische vooruitgang; Overwegende dat de Lid-Staten verslagen over de uitvoering van deze richtlijn moeten opstellen en  aan de Commissie dienen voor te leggen; Overwegende dat de Commissie regelmatig verslag moet uitbrengen over de uitvoering van deze  richtlijn door de Lid-Staten, HEEFT DE VOLGENDE RICHTLIJN VASTGESTELD: Artikel 1 Deze richtlijn heeft tot doel: - de waterverontreiniging die wordt veroorzaakt of teweeggebracht door nitraten uit agrarische  bronnen te verminderen, en - verdere verontreiniging van dien aard te voorkomen. Artikel 2 In deze richtlijn wordt verstaan onder: a) \"grondwater\": al het water dat zich onder het bodemoppervlak in de verzadigde zone bevindt en  dat in direct contact met bodem of ondergrond staat; b) \"zoet water\": van nature voorkomend water met een laag gehalte aan zouten, dat in veel gevallen  aanvaard wordt als zijnde geschikt voor onttrekking en behandeling voor de bereiding van  drinkwater; c) \"stikstofverbinding\": elke stikstof bevattende stof, uitgezonderd gasvormige moleculaire  stikstof; d) \"vee\": alle voor gebruiks- of winstdoeleinden gehouden dieren; e) \"meststof\": elke één of meer stikstofverbindingen bevattende stof die op het land wordt gebruikt  ter bevordering van de gewasgroei, met inbegrip van dierlijke mest, afval van visteeltbedrijven en  zuiveringsslib; f) \"kunstmest\": elke met een industrieel proces vervaardigde meststof; g) \"dierlijke mest\": excrementen van vee of een mengsel van strooisel en excrementen van vee,  alsook produkten daarvan; h) \"op of in de bodem brengen\": het toevoegen van stoffen aan het land door verspreiding op het  bodemoppervlak, injectie in de bodem, onderwerken of vermenging met de oppervlaktelagen; i) \"eutrofiëring\": een verrijking van het water door stikstofverbindingen, die leidt tot een  versnelde groei van algen en hogere plantaardige levensvormen met als gevolg een ongewenste  verstoring van het evenwicht tussen de verschillende in het water aanwezige organismen en een  verslechtering van de waterkwaliteit; j) \"verontreiniging\": het direct of indirect lozen van stikstofverbindingen uit agrarische bronnen  in het aquatisch milieu, ten gevolge waarvan de gezondheid van de mens in gevaar kan worden  gebracht, het leven en de aquatische ecosystemen kunnen worden geschaad, de mogelijkheden tot  recreatie kunnen worden aangetast of een ander rechtmatig gebruik van het water kan worden  gehinderd; k) \"kwetsbare zone\": een overeenkomstig artikel 3, lid 2, aangewezen stuk land. Artikel 3 1.  De Lid-Staten stellen volgens de criteria van bijlage I vast welke wateren door  verontreiniging worden beúnvloed en welke wateren zouden kunnen worden beúnvloed indien de  maatregelen overeenkomstig artikel 5 achterwege blijven. 2.  De Lid-Staten wijzen binnen twee jaar na kennisgeving van deze richtlijn alle hun bekende  stukken land op hun grondgebied die afwateren in de overeenkomstig lid 1 vastgestelde wateren en  die tot verontreiniging bijdragen als kwetsbare zones aan. Zij doen binnen zes maanden mededeling  van deze eerste aanwijzing aan de Commissie. 3.  Indien overeenkomstig lid 1 door een Lid-Staat vastgestelde wateren beúnvloed worden door  verontreiniging van direct of indirect daarin afwaterende wateren van een andere Lid-Staat, kan de  eerstgenoemde Lid-Staat de andere Lid-Staat en de Commissie van de desbetreffende feiten in kennis  stellen. De betrokken Lid-Staten organiseren, eventueel samen met de Commissie, het nodige overleg om na te  gaan om welke bronnen het gaat en welke maatregelen moeten worden genomen om de beúnvloede wateren  te beschermen ten einde de inachtneming van deze richtlijn te waarborgen. 4.  De lijst van kwetsbare zones wordt door de Lid-Staten wanneer zulks dienstig is, doch ten  minste om de vier jaar, opnieuw bezien en zo nodig herzien of aangevuld ten einde rekening te  houden met veranderingen en met bij de vorige aanwijzing onvoorziene factoren. De Lid-Staten  stellen de Commissie binnen zes maanden in kennis van elke herziening of aanvulling van de lijst  van kwetsbare zones. 5.  De Lid-Staten zijn ontheven van de verplichting specifieke kwetsbare zones te bepalen, indien  zij overeenkomstig deze richtlijn actieprogramma's als bedoeld in artikel 5 opstellen en op hun  gehele grondgebied toepassen. Artikel 4 1.  Ten einde voor alle wateren een algemeen beschermingsniveau te bieden tegen  verontreiniging nemen de Lid-Staten binnen twee jaar na kennisgeving van deze richtlijn de volgende  maatregelen: a) zij stellen een code of codes van goede landbouwpraktijken op, door de landbouwers vrijwillig in  acht te nemen, waarin ten minste bepalingen omtrent de in bijlage II A vermelde punten zijn  opgenomen; b) zij zetten zo nodig een programma op dat opleiding en voorlichting voor boeren omvat om de  toepassing van de code(s) van goede landbouwpraktijken te bevorderen. 2.  De Lid-Staten verstrekken de Commissie nadere gegevens over hun codes van goede  landbouwpraktijken; de Commissie neemt informatie over die codes op in het in artikel 11 bedoelde  verslag. In het licht van de ontvangen informatie kan de Commissie, indien zij dat nodig acht,  passende voorstellen aan de Raad voorleggen. Artikel 5 1.  Binnen twee jaar na de in artikel 3, lid 2, bedoelde eerste aanwijzing of binnen  één jaar na elke in artikel 3, lid 4, bedoelde aanvullende aanwijzing dienen de Lid-Staten ter  bereiking van de in artikel 1 genoemde doelstellingen actieprogramma's op te stellen voor de  aangewezen kwetsbare zones. 2.  Een actieprogramma kan betrekking hebben op alle kwetsbare zones op het grondgebied van een  Lid-Staat of er kunnen, indien de Lid-Staten zulks passend achten, verschillende programma's worden  vastgesteld voor verschillende kwetsbare zones of gedeelten daarvan. 3.  In de actieprogramma's wordt rekening gehouden met a) de beschikbare wetenschappelijke en technische gegevens, hoofdzakelijk wat betreft de  respectieve bijdrage van stikstof uit agrarische en uit andere bronnen; b) de milieuomstandigheden in de desbetreffende gebieden van de betrokken Lid-Staat. 4.  De actieprogramma's worden binnen vier jaar na opstelling uitgevoerd en bestaan uit de volgende  verplichte maatregelen: a) de maatregelen van bijlage III; b) de maatregelen die de Lid-Staten hebben voorgeschreven in de overeenkomstig artikel 4 opgestelde  code(s) van goede landbouwpraktijken, met uitzondering van de maatregelen welke zijn vervangen door  die van bijlage III. 5.  De Lid-Staten treffen bovendien in het kader van de actieprogramma's de aanvullende of  verscherpte maatregelen die zij noodzakelijk achten, indien al aanstonds of in het licht van de bij  de uitvoering van de actieprogramma's opgedane ervaring duidelijk wordt dat de in lid 4 bedoelde  maatregelen niet toereikend zijn om de in artikel 1 genoemde doelstellingen te verwezenlijken. Bij  het selecteren van die maatregelen houden de Lid-Staten rekening met de doeltreffendheid en kosten  ervan ten opzichte van die van eventuele andere preventieve maatregelen. 6.  De Lid-Staten stellen passende controleprogramma's op en voeren die uit om de doeltreffendheid  van de overeenkomstig dit artikel opgestelde actieprogramma's te beoordelen. Lid-Staten die artikel 5 op hun gehele grondgebied toepassen controleren het nitraatgehalte van de  wateren (oppervlaktewater en grondwater) op zodanig geselecteerde meetplaatsen, dat de omvang van  de nitraatverontreiniging uit agrarische bronnen kan worden vastgesteld. 7.  De Lid-Staten bezien hun actieprogramma's, met inbegrip van de eventueel krachtens lid 5  genomen aanvullende maatregelen, ten minste eens in de vier jaar opnieuw en herzien deze zo nodig.  Zij stellen de Commissie in kennis van wijzigingen in de actieprogramma's. Artikel 6 1.  Met het oog op de aanwijzing van kwetsbare zones en de herziening van de  desbetreffende lijst dienen de Lid-Staten: a) binnen twee jaar na kennisgeving van deze richtlijn de nitraatconcentratie in zoet water  gedurende één jaar te controleren: i) in de oppervlaktewatermeetstations vastgesteld in artikel 5, lid 4, van Richtlijn 75/440/EEG,  en/of in andere meetstations die representatief zijn voor het oppervlaktewater van de Lid-Staten  ten minste eenmaal per maand, doch vaker gedurende periodes van hoge waterstand; ii) in meetstations die representatief zijn voor de grondwaterlagen van de Lid-Staten met geregelde  tussenpozen, rekening houdend met de bepalingen van Richtlijn 80/778/EEG; b) het onder a) aangegeven controleprogramma ten minste om de vier jaar te herhalen, behalve in de  meetstations waar de nitraatconcentratie in alle eerder genomen monsters minder dan 25 mg/l bedroeg  en nadien geen nieuw factor is opgetreden die het nitraatgehalte kan doen stijgen; het  controleprogramma hoeft dan slechts om de acht jaar te worden herhaald; c) om de vier jaar de staat van eutrofiëring van oppervlaktewater, estuaria en kustwater na te  gaan. 2.  Er wordt gebruik gemaakt van de in bijlage IV genoemde referentiemeetmethoden. Artikel 7 Er kunnen volgens de procedure van artikel 9 richtsnoeren voor de in de artikelen 5 en  6 bedoelde controle worden opgesteld. Artikel 8 De bijlagen bij deze richtlijn kunnen volgens de procedure van artikel 9 aan de  wetenschappelijke en technische vooruitgang worden aangepast. Artikel 9 1.  De Commissie wordt bijgestaan door een Comité bestaande uit vertegenwoordigers van  de Lid-Staten en voorgezeten door de vertegenwoordiger van de Commissie. 2.  De vertegenwoordiger van de Commissie legt het Comité een ontwerp voor van de te nemen  maatregelen. Het Comité brengt advies uit over dit ontwerp binnen een termijn die de voorzitter kan  vaststellen naar gelang van de urgentie van de materie. Het Comité spreekt zich uit met de  meerderheid van stemmen die in artikel 148, lid 2, van het Verdrag is voorgeschreven voor de  aanneming van de besluiten die de Raad op voorstel van de Commissie dient te nemen. Bij de stemming  in het Comité worden de stemmen van de vertegenwoordigers van de Lid-Staten gewogen overeenkomstig  genoemd artikel. De voorzitter neemt niet aan de stemming deel. 3. a) De Commissie stelt de beoogde maatregelen vast wanneer zij in overeenstemming zijn met het  advies van het Comité. b) Wanneer de beoogde maatregelen niet in overeenstemming zijn met het advies van het Comité of  indien geen advies is uitgebracht, dient de Commissie onverwijld bij de Raad een voorstel in  betreffende de te nemen maatregelen. De Raad besluit met gekwalificeerde meerderheid van stemmen. c) Indien de Raad drie maanden na de indiening van het voorstel geen besluit heeft genomen, worden  de voorgestelde maatregelen door de Commissie vastgesteld, behalve wanneer de Raad zich met gewone  meerderheid van stemmen tegen genoemde maatregelen heeft uitgesproken. Artikel 10 1.  Voor de periode van vier jaar na de kennisgeving van deze richtlijn en voor elke  daarop volgende periode van vier jaar dienen de Lid-Staten bij de Commissie een verslag in met de  in bijlage V bedoelde informatie. 2.  De in dit artikel bedoelde verslagen worden bij de Commissie ingediend binnen zes maanden na  het verstrijken van de periode waarop zij betrekking hebben. Artikel 11 Aan de hand van de krachtens artikel 10 ontvangen informatie publiceert de Commissie  binnen zes maanden na ontvangst van de verslagen van de Lid-Staten samenvattende verslagen die zij  aan het Europese Parlement en de Raad toezendt. In het licht van de uitvoering van de richtlijn, in  het bijzonder de bepalingen van bijlage III, dient de Commissie vóór 1 januari 1998 een verslag in  bij de Raad, eventueel met voorstellen tot herziening van deze richtlijn. Artikel 12 1.  De Lid-Staten doen de nodige wettelijke en bestuursrechtelijke bepalingen in  werking treden om binnen een termijn van twee jaar te rekenen vanaf de kennisgeving aan deze  richtlijn (1) te voldoen. Zij stellen de Commissie daarvan onverwijld in kennis. 2.  Wanneer de Lid-Staten deze bepalingen aannemen, wordt in die bepalingen naar de onderhavige  richtlijn verwezen of wordt hiernaar verwezen bij de officiële bekendmaking van die bepalingen. De  regels voor deze verwijzing worden vastgesteld door de Lid-Staten. 3.  De Lid-Staten delen de Commissie de tekst van de bepalingen van intern recht mede die zij op  het onder deze richtlijn vallende gebied vaststellen. Artikel 13 Deze richtlijn is gericht tot de Lid-Staten. Gedaan te Brussel, 12 december 1991. Voor de RaadDe VoorzitterJ. G. M. ALDERS (1)PB nr. C 54 van 3. 3. 1989, blz. 4, en PB nr. C 51 van 2. 3. 1990, blz. 12. (2)PB nr. C 158 van 26. 6. 1989, blz. 487. (3)PB nr. C 159 van 26. 6. 1989, blz. 1. (4)PB nr. L 194 van 25. 7. 1975, blz. 26. (5)PB nr. L 271 van 29. 10. 1979, blz. 44. (6)PB nr. L 229 van 30. 8. 1980, blz. 11. (7)PB nr. C 328 van 7. 12. 1987, blz. 1. (8)PB nr. C 209 van 9. 8. 1988, blz. 3. (1)Van deze richtlijn is aan de Lid-Staten kennis gegeven op 19 december 1991. BIJLAGE I CRITERIA VOOR HET VASTSTELLEN VAN WATEREN ALS BEDOELD IN ARTIKEL 3, LID 1 A.  De in artikel 3, lid 1, bedoelde wateren worden onder andere met behulp van de volgende criteria  vastgesteld: 1. of zoet oppervlaktewater, in het bijzonder indien gebruikt of bestemd voor de winning van  drinkwater, een hogere dan de in Richtlijn 75/440/EEG vastgestelde nitraatconcentratie bevat of zou  kunnen bevatten indien de maatregelen overeenkomstig artikel 5 achterwege blijven; 2. of grondwater meer dan 50 mg nitraat per liter bevat of zou kunnen bevatten indien de  maatregelen overeenkomstig artikel 5 achterwege blijven; 3. of natuurlijke zoetwatermeren, andere zoetwatermassa's, estuaria, kustwateren en zeewater  eutroof blijken te zijn of in de nabije toekomst eutroof zouden kunnen worden indien de maatregelen  overeenkomstig artikel 5 achterwege blijven. B. Bij het toepassen van deze criteria houden de Lid-Staten tevens rekening met: 1. de fysische en milieukenmerken van de wateren en het land; 2. de huidige kennis van het gedrag van stikstofverbindingen in het milieu (water en bodem); 3. de huidige kennis van de gevolgen van de maatregelen overeenkomstig artikel 5. BIJLAGE II CODE(S) VAN GOEDE LANDBOUWPRAKTIJKEN A. In een code of codes van goede  landbouwpraktijken ter vermindering van verontreiniging door nitraten en waarin rekening wordt  gehouden met de omstandigheden in de verschillende regio's in de Gemeenschap behoren voorschriften  te zijn opgenomen aangaande de volgende aspecten, voor zover zij relevant zijn: 1. de periodes die niet geschikt zijn voor het op of in de bodem brengen van een meststof; 2. het op of in de bodem brengen van een meststof op steile hellingen; 3. het op of in de bodem brengen van een meststof op drassig, ondergelopen, bevroren of met sneeuw  bedekt land; 4. de voorwaarden voor het op of in de bodem brengen van een meststof in de nabijheid van  waterlopen; 5. de capaciteit en bouw van opslagtanks voor dierlijke mest, inclusief maatregelen ter voorkoming  van waterverontreiniging veroorzaakt door het wegstromen en weglekken in grond- en oppervlaktewater  van vloeistoffen die dierlijke mest en afvalwater van opgeslagen plantaardig materiaal zoals  kuilvoeder bevatten; 6. methoden voor het op of in de bodem brengen van zowel kunstmest als dierlijke mest, inclusief  hoeveelheid en gelijkmatigheid van de verspreiding, waarmee de afvoer van nutriënten naar het water  op een aanvaardbaar niveau wordt gehouden. B. De Lid-Staten kunnen tevens de volgende punten in hun code(s) van goede landbouwpraktijken  opnemen: 7. landbeheer, inclusief de toepassing van vruchtwisseling en de verhouding tussen de arealen voor  meerjarige cultures en die voor wisselbouw; 8. het behouden van een minimum aan vegetatie in (regen)periodes die de stikstof welke anders  nitraatverontreiniging van het water zou kunnen veroorzaken aan de bodem onttrekt; 9. het opstellen van een bemestingsplan voor ieder landbouwbedrijf en het bijhouden van een  meststoffenboekhouding; 10. het voorkomen van waterverontreiniging die het gevolg is van af- en uitspoeling in  irrigatiesystemen tot onder het wortelstelsel van de gewassen. BIJLAGE III MAATREGELEN DIE IN ACTIEPROGRAMMA'S ALS BEDOELD IN ARTIKEL 5, LID 4, ONDER  a), MOETEN WORDEN OPGENOMEN 1. Deze maatregelen behelzen voorschriften betreffende: 1. de periodes waarin het op of in de bodem brengen van bepaalde soorten meststoffen verboden is; 2. de opslagcapaciteit van tanks voor dierlijke mest; deze moet groter zijn dan die welke vereist  is voor de langste periode waarin het op of in de bodem brengen van mest in de betrokken kwetsbare  zone verboden is, behalve wanneer ten genoegen van de bevoegde instantie kan worden aangetoond dat  elke hoeveelheid mest boven de werkelijke opslagcapaciteit op een voor het milieu onschadelijke  wijze zal worden verwijderd; 3. beperking van het op of in de bodem brengen van meststoffen overeenkomstig de goede  landbouwpraktijken en rekening houdend met de kenmerken van de betrokken kwetsbare zone, met name: a) bodemgesteldheid, grondsoort en schuinte van hellingen; b) klimaatomstandigheden, neerslag en irrigatie; c) landgebruik en landbouwpraktijken, waaronder vruchtwisselingssystemen, en gebaseerd op een balans tussen: i) de te verwachten stikstofbehoeften van de gewassen, en ii) de stikstoftoevoer naar de gewassen uit de bodem en uit bemesting die overeenkomt met: - de hoeveelheid stikstof die in de bodem aanwezig is op het moment dat het gewas begint het in  significante mate te gebruiken (aanwezige hoeveelheden aan het eind van de winter); - de toevoer van stikstof door de nettomineralisatie van de voorraden organische stikstof in de  bodem; - toevoeging van stikstofverbindingen uit dierlijke mest; - toevoeging van stikstofverbindingen uit kunstmest en andere meststoffen. 2. Deze maatregelen moeten waarborgen dat de elk jaar op of in de bodem gebrachte hoeveelheid  dierlijke mest, met inbegrip van die welke door de dieren zelf wordt opgebracht, voor elk landbouw-  of veehouderijbedrijf een bepaalde hoeveelheid per hectare niet overschrijdt. Deze bepaalde hoeveelheid per hectare is de hoeveelheid mest die 170 kg N bevat. De Lid-Staten  mogen evenwel: a) voor het eerste actieprogramma van vier jaar een maximaal 210 kg N bevattende hoeveelheid  dierlijke mest toestaan; b) gedurende en na het eerste actieprogramma van vier jaar andere hoeveelheden dan de bovengenoemde  vaststellen. Deze hoeveelheden moeten zodanig worden vastgesteld dat geen afbreuk wordt gedaan aan  het bereiken van de in artikel 1 genoemde doelstellingen, en zij moeten worden gemotiveerd aan de  hand van objectieve criteria, bij voorbeeld: - lange groeiperiodes; - gewassen met hoge stikstofopname; - hoge nettoneerslag in de kwetsbare zone; - bodems met een uitzonderlijk hoog denitrificatievermogen. Indien een Lid-Staat krachtens dit punt b) een andere hoeveelheid toestaat, doet hij daarvan  mededeling aan de Commissie, die de motivering volgens de procedure van artikel 9 bestudeert. 3. De Lid-Staten kunnen de in punt 2 genoemde hoeveelheden berekenen op basis van aantallen  dieren. 4. De Lid-Staten stellen de Commissie in kennis van de wijze waarop zij de bepalingen van punt 2  toepassen. In het licht van de ontvangen informatie kan de Commissie, indien zij dit noodzakelijk  acht, overeenkomstig artikel 11 passende voorstellen aan de Raad voorleggen. BIJLAGE IV REFERENTIEMEETMETHODEN Kunstmest Stikstofverbindingen worden  gemeten met behulp van de methode beschreven in Richtlijn 77/535/EEG van de Commissie van 22 juni  1977 betreffende de onderlinge aanpassing van de wetgevingen van de Lid-Staten inzake de  bemonsterings- en analysemethoden voor meststoffen (1), zoals laatstelijk gewijzigd bij Richtlijn  89/519/EEG (2). Zoet water, kustwater en zeewater De nitraatconcentratie wordt gemeten  overeenkomstig artikel 4 bis, lid 3, van Beschikking 77/795/EEG van de Raad van 12 december 1977  tot instelling van een gemeenschappelijke procedure voor de uitwisseling van informatie over de  kwaliteit van zoet oppervlaktewater in de Gemeenschap (3), in de versie zoals gewijzigd bij  Beschikking 86/574/EEG (4). (1)PB nr. L 213 van 22. 8. 1977, blz. 1. (2)PB nr. L 265 van 12. 9. 1989, blz. 30. (3)PB nr. L 334 van 24. 12. 1977, blz. 29. (4)PB nr. L 335 van 28. 11. 1986, blz. 44. BIJLAGE V INFORMATIE DIE MOET WORDEN OPGENOMEN IN DE IN ARTIKEL 10 BEDOELDE VERSLAGEN 1. Een uiteenzetting van het overeenkomstig artikel 4 gevoerde preventieve beleid. 2. Een kaart waarop het volgende is aangegeven: a) de overeenkomstig artikel 3, lid 1, en bijlage I vastgestelde wateren, met voor elk water de  vermelding welk van de criteria van bijlage I voor de vaststelling is gebruikt; b) de ligging van de aangewezen kwetsbare zones, onderscheiden naar bestaande zones en zones die  sinds het vorige verslag zijn aangewezen. 3. Een overzicht van de overeenkomstig artikel 6 verkregen controleresultaten, met inbegrip van een  uiteenzetting van de overwegingen die hebben geleid tot de aanwijzing van elke kwetsbare zone of  tot herziening of aanvulling van de lijst van kwetsbare zones. 4. Een overzicht van de overeenkomstig artikel 5 opgestelde actieprogramma's en met name van a) de krachtens artikel 5, lid 4, onder a) en b), vereiste maatregelen; b) de krachtens bijlage III, punt 4, vereiste informatie; c) eventuele aanvullende of verscherpte maatregelen ingevolge artikel 5, lid 5; d) een overzicht van de resultaten van de overeenkomstig artikel 5, lid 6, uitgevoerde  controleprogramma's; e) de veronderstellingen van de Lid-Staat omtrent de vermoedelijke tijdschaal waarbinnen de  maatregelen in het actieprogramma naar verwachting effect zullen sorteren in de overeenkomstig  artikel 3, lid 1, vastgestelde wateren, met een indicatie van de onzekerheidsfactor in die  veronderstellingen.",
  "source": "EUR LEX"
}