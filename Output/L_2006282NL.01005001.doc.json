{
  "url": "http://www.w3.org/1999/xhtml\">",
  "content": "L_2006282NL.01005001.xml 13.10.2006 NL Publicatieblad van de Europese Unie L 282/50 BESCHIKKING VAN DE COMMISSIE van 12 oktober 2006 over de toekenning aan Nederland van extra dagen van aanwezigheid in het Skagerrak, ICES-deelgebied IV en ICES-sector IIa (EG-wateren), in ICES-sector VIIa en in ICES-sector Via (Kennisgeving geschied onder nummer C(2006) 4777) (Slechts de tekst in de Nederlandse taal is authentiek) (Voor de EER relevante tekst) (2006/686/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 51/2006 van de Raad van 22 december 2005 tot vaststelling, voor 2006, van de vangstmogelijkheden voor sommige visbestanden en groepen visbestanden welke in de wateren van de Gemeenschap en, voor vaartuigen van de Gemeenschap, in andere wateren met vangstbeperkingen van toepassing zijn, en tot vaststelling van de bij de visserij in acht te nemen voorschriften ( 1 ) , en met name op punt 10 van bijlage IIA, Overwegende hetgeen volgt: (1) In punt 8 van bijlage IIA bij Verordening (EG) nr. 51/2006 is het maximale aantal dagen bepaald waarop vaartuigen van de Gemeenschap die een lengte over alles van ten minste 10 m hebben en boomkorren met een maaswijdte gelijk aan of groter dan 80 mm aan boord hebben, in de periode van 1 februari 2006 tot en met 31 januari 2007 aanwezig mogen zijn in het Skagerrak, ICES-deelgebied IV en ICES-sectoren IIa (EG-wateren) en VIId, in ICES-sector VIIa en in ICES-sector VIa, als omschreven in punt 2 van bijlage IIA. (2) In punt 10 van bijlage IIA is gestipuleerd dat de Commissie extra dagen mag toekennen waarop een vaartuig met dergelijke boomkorren aan boord in het geografische gebied aanwezig mag zijn, indien visserijactiviteiten die na 1 januari 2002 hebben plaatsgevonden, definitief worden beëindigd. (3) Uit door Nederland overgelegde gegevens blijkt dat de visserij-inspanning van vaartuigen die hun activiteiten sinds 1 januari 2002 hebben beëindigd, gelijk was aan 14,18 % van de visserij-inspanning die in 2001 is geleverd door Nederlandse vaartuigen die in het geografische gebied aanwezig waren en boomkorren met een maaswijdte van 80 mm of meer aan boord hadden. Overeenkomstig de doelstelling van Verordening (EG) nr. 51/2006 hebben de Nederlandse autoriteiten zich verbonden tot een verlaging van de visserij-inspanning op platvis. (4) Gezien de ingediende gegevens moeten aan Nederland voor vaartuigen die boomkorren van de categorieën vistuig als bedoeld in de punten 4.b.i, 4.b.ii, 4.b.iii of 4.b.iv van bijlage IIA bij Verordening (EG) nr. 51/2006 aan boord hebben, 20, respectievelijk 22 extra dagen van aanwezigheid worden toegekend voor de periode van 1 februari 2006 tot en met 31 januari 2007, naar gelang zij al dan niet vallen onder de bijzondere voorwaarden van de punten 8.1, onder c), 8.1, onder e) en 8.1, onder i), van bijlage IIA bij Verordening (EG) nr. 51/2006. (5) De in deze beschikking vervatte maatregelen zijn in overeenstemming met het advies van het Comité voor visserij en aquacultuur, HEEFT DE VOLGENDE BESCHIKKING GEGEVEN: Artikel 1 Het maximale aantal dagen waarop een vissersvaartuig dat de vlag van Nederland voert, dat boomkorren van de categorieën vistuig als bedoeld in de punten 4.b.i, 4.b.ii, 4.b.iii of 4.b.iv van bijlage IIA bij Verordening (EG) nr. 51/2006 aan boord heeft en dat niet valt onder de bijzondere voorwaarden in punt 8.1 van die bijlage, aanwezig mag zijn in het Skagerrak, ICES-deelgebied IV en ICES-sector IIa (EG-wateren), in ICES-sector VIIa en in ICES-sector VIa, zoals vastgesteld in tabel I van die bijlage, wordt gewijzigd en vastgesteld op 163 dagen per jaar. Artikel 2 Het maximale aantal dagen waarop een vissersvaartuig dat de vlag van Nederland voert, dat boomkorren van de categorieën vistuig als bedoeld in de punten 4.b.i, 4.b.ii, 4.b.iii of 4.b.iv van bijlage IIA bij Verordening (EG) nr. 51/2006 aan boord heeft en dat valt onder de bijzondere voorwaarden in de punten 8.1, onder c), 8.1 onder i), en 8.1, onder e), van die bijlage, aanwezig mag zijn in het Skagerrak, ICES-deelgebied IV en ICES-sector IIa (EG-wateren), in ICES-sector VIIa en in ICES-sector VIa, zoals vastgesteld in tabel I van die bijlage, wordt gewijzigd en vastgesteld op 177 dagen per jaar. Artikel 3 Deze beschikking is gericht tot het Koninkrijk der Nederlanden. Gedaan te Brussel, 12 oktober 2006 Voor de Commissie Joe BORG Lid van de Commissie ( 1 ) PB L 16 van 20.1.2006, blz. 1 . Verordening laatstelijk gewijzigd bij Verordening (EG) nr. 941/2006 ( PB L 173 van 27.6.2006, blz. 1 ).",
  "source": "EUR LEX"
}