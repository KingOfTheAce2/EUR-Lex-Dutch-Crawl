{
  "url": "http://www.w3.org/1999/xhtml\">",
  "content": "L_2008288NL.01000501.xml 30.10.2008 NL Publicatieblad van de Europese Unie L 288/5 BESLUIT VAN DE COMMISSIE van 22 oktober 2008 tot wijziging van Besluit 95/319/EG inzake de instelling van een comité van hoge functionarissen van de arbeidsinspectie (Voor de EER relevante tekst) (2008/823/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) Bij Besluit 95/319/EG heeft de Commissie een comité van hoge functionarissen van de arbeidsinspectie ( 1 ) ingesteld, hierna „het comité” genoemd. (2) Door de recente uitbreidingen van de Europese Unie is het comité tweemaal zo groot geworden. De voltallige vergadering van het comité telt nu 54 leden. Bij nieuwe uitbreidingen zal dit aantal verder stijgen. (3) Om het comité in staat te stellen zijn taken te vervullen en comitéleden in staat te stellen ervaringen en meningen op een praktische, interactieve manier uit te wisselen — wat met een comité van deze omvang niet uitvoerbaar is —, moet het aantal leden per lidstaat van twee naar één worden teruggebracht. De lidstaten moeten een plaatsvervangend lid kunnen benoemen dat aan vergaderingen deelneemt als het gewone lid niet aanwezig kan zijn. (4) Om de kwaliteit van de werkzaamheden van het comité te garanderen, moeten kandidaat-leden hoge functionarissen van de nationale arbeidsinspectiediensten zijn, met een mandaat om de taken van het comité uit te voeren. (5) Ieder lid of plaatsvervangend lid moet op comitévergaderingen door een deskundige kunnen worden vergezeld. Om praktische redenen in verband met de organisatie van vergaderingen moet de komst van een deskundige ten minste een maand vóór de bewuste comitévergadering worden aangemeld. (6) Om het functioneren van werkgroepen te vergemakkelijken, moet het mogelijk zijn dat een deskundige van een nationale arbeidsinspectiedienst, die geen lid is van het comité, een werkgroep voorzit. (7) Bepaalde categorieën van waarnemers moeten de comitévergaderingen kunnen bijwonen. (8) Het comité stelt een reglement van orde vast, waarin de praktische uitvoering van zijn werkzaamheden staat beschreven. (9) Besluit 95/319/EG moet dienovereenkomstig worden gewijzigd. (10) Dit besluit moet van kracht worden op 1 januari 2010, de datum waarop een nieuw mandaat voor leden van het comité ingaat, BESLUIT: Artikel 1 Besluit 95/319/EG wordt als volgt gewijzigd: 1. Artikel 5 wordt als volgt gewijzigd: a) de leden 1 en 2 worden vervangen door: „1.   Het comité telt één gewoon lid per lidstaat. Voor ieder gewoon lid kan een plaatsvervangend lid worden benoemd. Een plaatsvervangend lid neemt alleen aan de comitévergaderingen deel als het gewone lid niet aanwezig kan zijn. 2.   Gewone en plaatsvervangende leden van het comité worden op voordracht van de lidstaat door de Commissie benoemd. De lidstaten zorgen ervoor dat het, als ze de namen van hun kandidaten aan de Commissie meedelen, om hoge functionarissen van hun arbeidsinspectiediensten gaat, met een mandaat om de taken van het comité uit te voeren.”; b) lid 5 wordt geschrapt. 2. Artikel 8 wordt vervangen door: „Artikel 8 1.   Om zijn taken te helpen uitvoeren, kan het comité, in overleg met de vertegenwoordiger van de Commissie, personen uitnodigen met bijzondere deskundigheid ten aanzien van een punt op de agenda. 2.   Ieder lid of plaatsvervangend lid kan door een deskundige worden vergezeld, op voorwaarde dat het lid ten minste een maand vóór de bewuste comitévergadering een gemotiveerd verzoek aan de voorzitter richt.”. 3. Artikel 9, lid 2, wordt vervangen door: „2.   Werkgroepen worden voorgezeten door een lid van het comité of een deskundige van de arbeidsinspectiediensten van de lidstaten en bestaan uit leden van het comité en/of, indien dit noodzakelijk wordt geacht, uit deskundigen. Werkgroepen brengen in de voltallige vergadering verslag uit aan het comité.”. 4. Het volgende artikel 9 bis wordt ingevoegd: „Artikel 9 bis De leden en deskundigen ontvangen voor hun werk geen bezoldiging.”. 5. In artikel 10 wordt het volgende lid 3 toegevoegd: „3.   De volgende personen kunnen als waarnemer aan de vergaderingen van het comité deelnemen: a) een vertegenwoordiger van de arbeidsinspectiedienst van elk EER- of EVA-land; b) de directeur van het Europees Agentschap voor veiligheid en gezondheid op het werk; c) een vertegenwoordiger van de Internationale Arbeidsorganisatie.”. 6. Het volgende artikel 11 bis wordt ingevoegd: „Artikel 11 bis Het comité stelt een reglement van orde vast waarin de praktische uitvoering van zijn werkzaamheden is vastgelegd, onder meer de procedure voor het bijeenroepen van vergaderingen en de organisatie van werkgroepen.”. 7. Artikel 12, lid 2, wordt vervangen door: „2.   De Commissie legt dit verslag voor aan de Raad, het Europees Parlement, het Europees Economisch en Sociaal Comité en het Raadgevend Comité voor veiligheid en gezondheid op de arbeidsplaats.”. Artikel 2 Dit besluit wordt van kracht op 1 januari 2010. Gedaan te Brussel, 22 oktober 2008. Voor de Commissie Vladimír ŠPIDLA Lid van de Commissie ( 1 ) PB L 188 van 9.8.1995, blz. 11 .",
  "source": "EUR LEX"
}