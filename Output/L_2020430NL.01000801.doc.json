{
  "url": "http://www.w3.org/1999/xhtml\">",
  "content": "L_2020430NL.01000801.xml 18.12.2020 NL Publicatieblad van de Europese Unie L 430/8 UITVOERINGSVERORDENING (EU) 2020/2133 VAN DE RAAD van 17 december 2020 tot uitvoering van artikel 9, van Verordening (EG) nr. 1183/2005 tot vaststelling van bepaalde specifieke beperkende maatregelen tegen bepaalde personen die handelen in strijd met het wapenembargo tegen de Democratische Republiek Congo DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1183/2005 van de Raad van 18 juli 2005 tot vaststelling van bepaalde specifieke beperkende maatregelen tegen bepaalde personen die handelen in strijd met het wapenembargo tegen de Democratische Republiek Congo ( 1 ) , en met name artikel 9, lid 5, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 18 juli 2005 Verordening (EG) nr. 1183/2005 vastgesteld. (2) Het comité van de Veiligheidsraad van de Verenigde Naties, ingesteld krachtens Resolutie 1533 (2004) van de Veiligheidsraad van de Verenigde Naties, heeft op 2 november 2020 de gegevens met betrekking tot een persoon die aan beperkende maatregelen onderworpen is geactualiseerd. (3) Bijlage I bij Verordening (EG) nr. 1183/2005 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EG) nr. 1183/2005 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 december 2020. Voor de Raad De voorzitster S. SCHULZE ( 1 ) PB L 193 van 23.7.2005, blz. 1 . BIJLAGE In bijlage I bij Verordening (EG) nr. 1183/2005, deel a) (Lijst van personen als bedoeld in de artikelen 2 en 2 bis), wordt vermelding 7 vervangen door: “7. Thomas LUBANGA Geboorteplaats: Ituri, Democratische Republiek Congo. Nationaliteit: Democratische Republiek Congo. Adres: Democratische Republiek Congo. Datum van plaatsing op de VN-lijst: 1 november 2005. Overige informatie: In maart 2005 gearresteerd in Kinshasa in verband met de betrokkenheid van de UPC/L bij mensenrechtenschendingen. Op 17 maart 2006 aan het ICC overgedragen. In maart 2012 door het ICC schuldig bevonden en veroordeeld tot 14 jaar gevangenisstraf. Op 1 december 2014 hebben de raadsheren van het ICC de veroordeling van en het vonnis jegens Lubanga bevestigd. Op 19 december 2015 naar een gevangenis in de DRC overgebracht om zijn gevangenisstraf uit te zitten. Op 15 maart 2020 vrijgelaten na het uitzitten van zijn straf van het ICC. Weblink speciale kennisgeving van Interpol/VN-Veiligheidsraad: https://www.interpol.int/en/How-we-work/Notices/View-UN-Notices-Individuals Aanvullende informatie uit de beschrijving van de redenen voor opneming op de lijst verstrekt door het Sanctiecomité: Thomas Lubanga was de voorzitter van de UPC/L, een van de in punt 20 van Resolutie 1493 (2003) genoemde gewapende groepen en milities die betrokken zijn bij wapenhandel en bijgevolg het wapenembargo schenden. Volgens het bureau van de speciale vertegenwoordiger van de secretaris-generaal van de VN voor kinderen en gewapende conflicten was hij verantwoordelijk voor de rekrutering en inzet van kinderen in Ituri van 2002 tot en met 2003. Hij is in maart 2005 in Kinshasa aangehouden op verdenking van betrokkenheid van de UPC/L bij mensenrechtenschendingen en op 17 maart 2006 door de autoriteiten van de DRC overgedragen aan het ICC. In maart 2012 is hij door het ICC schuldig bevonden en veroordeeld tot 14 jaar gevangenisstraf. Op 1 december 2014 hebben de raadsheren van het ICC de veroordeling en het vonnis bevestigd. Hij is op 19 december 2015 naar een gevangenis in de DRC overgebracht om zijn gevangenisstraf uit te zitten.”.",
  "source": "EUR LEX"
}