{
  "url": "http://www.w3.org/1999/xhtml\"><!--",
  "content": "L_2017237NL.01008601.xml 15.9.2017 NL Publicatieblad van de Europese Unie L 237/86 BESLUIT (GBVB) 2017/1562 VAN DE RAAD van 14 september 2017 tot wijziging van Besluit (GBVB) 2016/849 betreffende beperkende maatregelen tegen de Democratische Volksrepubliek Korea DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit (GBVB) 2016/849 van de Raad van 27 mei 2016 betreffende beperkende maatregelen tegen de Democratische Volksrepubliek Korea en tot intrekking van Besluit 2013/183/GBVB ( 1 ) , Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 27 mei 2016 Besluit (GBVB) 2016/849 betreffende beperkende maatregelen tegen de Democratische Volksrepubliek Korea („DVK”) vastgesteld. (2) Op 5 augustus 2017 heeft de Veiligheidsraad van de Verenigde Naties Resolutie 2371 (2017) aangenomen („UNSCR 2371 (2017)”), waarin deze ernstige verontrusting uitspreekt over de proeven van de DVK met ballistische raketten op 3 en 28 juli 2017 en erop wijst dat al deze activiteiten bijdragen tot de ontwikkeling door de DVK van overbrengingssystemen voor kernwapens, en de spanningen in de regio en daarbuiten vergroten. (3) UNSCR 2371 (2017) breidt het verbod op de invoer van bepaalde goederen uit de DVK, de beperkingen op financiële transacties en de beperkingen met betrekking tot schepen van de DVK uit. (4) UNSCR 2371 (2017) beperkt tevens het aantal arbeidsvergunningen dat kan worden afgegeven voor onderdanen van de DVK. (5) Verdere stappen van de Unie zijn nodig om bepaalde maatregelen uit dit besluit uit te voeren. (6) Besluit (GBVB) 2016/849 dient derhalve dienovereenkomstig te worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2016/849 wordt als volgt gewijzigd: 1) Artikel 7 wordt vervangen door: „Artikel 7 1.   De aankoop bij de DVK door onderdanen van de lidstaten, of met gebruik van vaartuigen of vliegtuigen die de vlag voeren van een lidstaat, van kolen, ijzer en ijzererts is verboden, ongeacht of deze al dan niet afkomstig zijn van het grondgebied van de DVK. 2.   De Unie neemt de nodige maatregelen om te bepalen welke voorwerpen onder lid 1 moeten vallen. 3.   Lid 1 is niet van toepassing op kolen waarvan de aankopende lidstaat op basis van geloofwaardige informatie bevestigt dat deze van buiten de DVK afkomstig zijn en uitsluitend door de DVK heen werden vervoerd voor de uitvoer vanuit de haven van Rajin (Rason), op voorwaarde dat die lidstaat het Sanctiecomité vooraf daarvan in kennis stelt en dat deze transacties geen verband houden met het genereren van inkomsten voor de programma's van de DVK in verband met kernwapens of ballistische raketten, of op grond van de UNSCR's 1718 (2006), 1874 (2009), 2087 (2013), 2094 (2013), 2270 (2016), 2321 (2016) of 2356 (2017) of op grond van dit besluit verboden andere activiteiten. 4.   De aankoop uit de DVK door onderdanen van de lidstaten, of met gebruik van vaartuigen of vliegtuigen die de vlag voeren van een lidstaat, van lood en looderts is verboden, ongeacht of deze al dan niet afkomstig zijn van het grondgebied van de DVK. 5.   De Unie neemt de nodige maatregelen om te bepalen welke voorwerpen onder lid 4 moeten vallen.”. 2) Het volgende artikel wordt ingevoegd: „Artikel 9 bis 1.   De aankoop bij de DVK door onderdanen van de lidstaten, of met gebruik van schepen of vliegtuigen die de vlag voeren van een lidstaat, van visserijproducten is verboden, ongeacht of deze al dan niet afkomstig zijn van het grondgebied van de DVK. 2.   De Unie neemt de nodige maatregelen om te bepalen welke voorwerpen onder lid 1 moeten vallen, waaronder vis, schaal- en weekdieren, en andere ongewervelde waterdieren, in alle vormen.”. 3) In artikel 11, lid 2, wordt punt c) vervangen door: „c) het oprichten van nieuwe joint ventures of coöperatieve entiteiten met entiteiten of personen van de DVK, of de uitbreiding van bestaande joint ventures door middel van extra investeringen, ongeacht of deze voor of namens de regering van de DVK handelen, tenzij het Sanctiecomité in elk afzonderlijk geval vooraf zijn goedkeuring heeft gegeven voor een dergelijke joint venture of coöperatieve entiteit;”. 4) In artikel 13 wordt punt 1) vervangen door: „1. De overdracht of vrijgave van middelen naar of vanuit de DVK is verboden, behoudens voor transacties die vallen onder punt 3) waarvoor overeenkomstig punt 4) toestemming is verleend.”. 5) Het volgende artikel wordt ingevoegd: „Artikel 13 bis Voor de toepassing van de artikelen 13, 14 en 24 bis worden ondernemingen die financiële diensten verlenen die gelijkaardig zijn aan bankdiensten, door de lidstaten beschouwd als financiële instellingen.”. 6) In artikel 16 wordt lid 6 vervangen door: „6.   De lidstaten nemen de nodige maatregelen om voorwerpen waarvan de levering, verkoop, overdracht of uitvoer is verboden bij UNSCR 1718 (2006), 1874 (2009), 2087 (2013), 2094 (2013), 2270 (2016), 2321 (2016) of 2371 (2017), en die tijdens inspecties zijn aangetroffen, in beslag te nemen en te verwijderen, onder meer door ze te vernietigen, buiten werking te stellen of onbruikbaar te maken, op te slaan of voor verwijdering over te brengen naar een andere lidstaat dan de staat van herkomst of bestemming, conform hun verplichtingen uit hoofde van het toepasselijk internationaal recht.”. 7) In artikel 18 bis worden de volgende leden toegevoegd: „6.   Indien dit zo is bepaald in de aanwijzing door het Sanctiecomité, verbieden de lidstaten een vaartuig, dat door het Sanctiecomité is aangewezen, de toegang tot hun havens, tenzij in geval van nood of tenzij het vaartuig terugkeert naar de haven van herkomst, of indien het Sanctiecomité vooraf vaststelt dat deze binnenkomst vereist is voor humanitaire doeleinden of andere doeleinden die verenigbaar zijn met de doelstellingen van de UNSCR's 1718 (2006), 1874 (2009), 2087 (2013), 2094 (2013), 2270 (2016), 2321 (2016), 2356 (2017) of 2371 (2017). 7.   In bijlage VI worden de in lid 6 bedoelde vaartuigen vermeld die door het Sanctiecomité zijn aangewezen overeenkomstig punt 6 van UNSCR 2371 (2017).”. 8) In artikel 22 wordt lid 1 vervangen door: „1.   Het is verboden vaartuigen in de DVK in te schrijven, voor een vaartuig een vergunning voor het varen onder de vlag van de DVK te verkrijgen, vaartuigen die onder de vlag van de DVK varen te bezitten, te leasen, te exploiteren, of classificatie-, certificatie- of aanverwante diensten te verlenen, of om vaartuigen die onder de vlag van de DVK varen, te verzekeren of te charteren.”. 9) Het volgende artikel wordt ingevoegd: „Artikel 26 bis 1.   De lidstaten garanderen dat het totale aantal arbeidsvergunningen voor onderdanen van de DVK dat in hun rechtsgebied was verleend en op 5 augustus 2017 geldig was, na die datum op geen enkel moment wordt overschreden. 2.   Lid 1 is niet van toepassing indien het Sanctiecomité vooraf per geval goedkeuring geeft voor de tewerkstelling van meer onderdanen van de DVK dan het aantal arbeidsvergunningen dat op 5 augustus 2017 in het rechtsgebied van de lidstaat was verleend, omdat het dit nodig acht voor de verstrekking van humanitaire bijstand, denuclearisatie, of enig ander doel dat verenigbaar is met de doelstellingen van de UNSCR's 1718 (2006), 1874 (2009), 2087 (2013), 2094 (2013), 2270 (2016), 2321 (2016), 2356 (2017) of 2371 (2017).”. 10) In artikel 33 wordt lid 1 vervangen door: „1.   De Raad wijzigt de bijlagen I, IV en VI op basis van de vaststellingen van de Veiligheidsraad of het Sanctiecomité.”. 11) In bijlage IV wordt de titel vervangen door: „Lijst van in artikel 18 bis, lid 5, bedoelde vaartuigen”. 12) De volgende bijlage wordt toegevoegd: „Bijlage VI Lijst van in artikel 18 bis, lid 7, bedoelde vaartuigen ”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie. Gedaan te Brussel, 14 september 2017. Voor de Raad De voorzitter A. ANVELT ( 1 ) PB L 141 van 28.5.2016, blz. 79 .",
  "source": "EUR LEX"
}