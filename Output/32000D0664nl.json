{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0664:NL:HTML\">",
  "content": "EUR-Lex - 32000D0664 - NL Avis juridique important | 32000D0664 2000/664/EG: Besluit van de Raad van 23 oktober 2000 tot wijziging van Besluit 2000/265/EG houdende vaststelling van een financieel reglement met betrekking tot de budgettaire aspecten van het beheer door de plaatsvervangend secretaris-generaal van de Raad van de overeenkomsten die deze sluit namens bepaalde lidstaten met betrekking tot de installatie en de werking van de communicatie-infrastructuur voor de Schengenomgeving, \"SISNET\" Publicatieblad Nr. L 278 van 31/10/2000 blz. 0024 - 0024 Besluit van de Raad van 23 oktober 2000 tot wijziging van Besluit 2000/265/EG houdende vaststelling van een financieel reglement met betrekking tot de budgettaire aspecten van het beheer door de plaatsvervangend secretaris-generaal van de Raad van de overeenkomsten die deze sluit namens bepaalde lidstaten met betrekking tot de installatie en de werking van de communicatie-infrastructuur voor de Schengenomgeving, \"SISNET\" (2000/664/EG) DE RAAD VAN DE EUROPESE UNIE, Gelet op artikel 2, lid 1, tweede alinea, eerste zin, van het protocol gehecht aan het Verdrag betreffende de Europese Unie en het Verdrag tot oprichting van de Europese Gemeenschap, tot opneming van het Schengenacquis in het kader van de Europese Unie (hierna \"het Schengenprotocol\"), Overwegende hetgeen volgt: (1) De plaatsvervangend secretaris-generaal van de Raad is bij Besluit 1999/870/EG(1) gemachtigd in de context van de opneming van het Schengenacquis in het kader van de Europese Unie op te treden als vertegenwoordiger van bepaalde lidstaten om overeenkomsten te sluiten met betrekking tot de installatie en de werking van de communicatie-infrastructuur voor de Schengenomgeving \"SISNET\", en deze overeenkomsten te beheren. (2) De financiële verplichtingen die uit deze overeenkomsten voortvloeien, komen niet ten laste van de algemene begroting van de Europese Unie. De bepalingen van het financieel reglement van 21 december 1977 van toepassing op de algemene begroting der Europese Gemeenschappen(2), zijn derhalve niet van toepassing. (3) Derhalve is bij Besluit 2000/265/EG(3) een financieel reglement aangenomen met specifieke regels ter nadere bepaling van de opstelling en uitvoering van de begroting die nodig is om te voldoen aan de bij het sluiten van deze overeenkomsten gemaakte kosten, en de financiële verplichtingen uit hoofde van de gesloten overeenkomsten, van de inning van de bijdragen van de betrokken staten, alsmede van de rekening en verantwoording en van de controle van de rekeningen. (4) Goede boekhoudpraktijken nopen tot enige kleine formele wijzigingen van het financieel reglement. (5) Dit besluit is een verdere ontwikkeling van het Schengenacquis in de zin van het Schengenprotocol, BESLUIT: Artikel 1 Besluit 2000/265/EG van de Raad wordt als volgt gewijzigd: 1. Artikel 7, lid 1, onder b), wordt vervangen door: \"b) kredieten betreffende betalingen die op 31 december nog moeten worden verricht uit hoofde van tussen 1 januari en 15 december rechtmatig aangegane betalings-verplichtingen, worden van rechtswege enkel naar het eerstvolgende begrotingsjaar overgeboekt.\". 2. De eerste zin van artikel 7, lid 2, wordt vervangen door: \"2. Onverminderd lid 1 kan de plaatsvervangend secretaris-generaal vóór 31 januari bij de Groep Schengeninformatiesysteem, hierna 'Groep SIS' te noemen, met redenen omklede verzoeken indienen om kredieten waarvoor op 15 december nog geen betalingsverplichtingen zijn aangegaan, naar het eerstvolgende begrotingsjaar over te boeken, wanneer de op de betrokken rubrieken van de begroting voor het volgende jaar opgevoerde kredieten de behoeften niet dekken.\". 3. De eerste zin van artikel 21 wordt vevangen door:\"De betalingen worden verricht via een speciaal daartoe op naam van het Secretariaat-generaal van de Raad geopende bankrekening.\". Artikel 2 1. Dit besluit wordt van kracht op de dag waarop het wordt aangenomen. 2. Het besluit wordt bekendgemaakt in het Publicatieblad van de Europese Gemeenschappen. Gedaan te Luxemburg, 23 oktober 2000. Voor de Raad De voorzitter J. Glavany (1) PB L 337 van 30.12.1999, blz. 41. (2) PB L 356 van 31.12.1977, blz. 1. Verordening laatstelijk gewijzigd bij Verordening (EG) nr. 2673/1999 (PB L 326 van 18.12.1999, blz. 1). (3) PB L 85 van 6.4.2000, blz. 12.",
  "source": "EUR LEX"
}