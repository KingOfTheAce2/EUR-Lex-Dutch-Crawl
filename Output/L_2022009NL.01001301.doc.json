{
  "url": "http://www.w3.org/1999/xhtml\"><!--",
  "content": "L_2022009NL.01001301.xml 14.1.2022 NL Publicatieblad van de Europese Unie L 9/13 UITVOERINGSVERORDENING (EU) 2022/44 VAN DE COMMISSIE van 13 januari 2022 tot vaststelling van uitvoeringsbepalingen voor Verordening (EU) 2021/1139 van het Europees Parlement en de Raad wat betreft de criteria voor de bepaling van de hoogte van financiële correcties en voor de toepassing van forfaitaire percentages bij ernstige niet-nalevingen van de voorschriften van het gemeenschappelijk visserijbeleid DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/1139 van het Europees Parlement en de Raad van 7 juli 2021 tot oprichting van het Europees Fonds voor maritieme zaken, visserij en aquacultuur en tot wijziging van Verordening (EU) 2017/1004 ( 1 ) , en met name artikel 45, lid 4, Overwegende hetgeen volgt: (1) De verwezenlijking van de in Verordening (EU) nr. 1380/2013 ( 2 ) van het Europees Parlement en de Raad vervatte doelstellingen van het gemeenschappelijk visserijbeleid (GVB) mag niet worden ondermijnd door lidstaten die de GVB-voorschriften schenden. Op grond van artikel 41, leden 1 en 2, van Verordening (EU) nr. 1380/2013 is de financiële steun van het Europees Fonds voor maritieme zaken, visserij en aquacultuur (EFMZVA) afhankelijk van de naleving van de GVB-voorschriften door de lidstaten. Niet-naleving kan leiden tot het onderbreken of opschorten van betalingen of tot het toepassen van financiële correcties op de financiële steun van de Unie in het kader van het GVB. (2) Artikel 104, lid 1, van Verordening (EU) 2021/1060 ( 3 ) van het Europees Parlement en de Raad schrijft voor in welke gevallen de Commissie financiële correcties moet toepassen. Voorts kunnen op grond van artikel 104, lid 5, van die verordening fondsspecifieke voorschriften voor het EFMZVA voorzien in specifieke gronden voor financiële correcties bij niet-naleving van GVB-voorschriften. (3) Om de financiële belangen van de Unie en de belastingbetaler veilig te stellen, kan de Commissie krachtens artikel 45, lid 1, van Verordening (EU) 2021/1139 financiële correcties toepassen door de bijdrage van de Unie voor een operationeel programma geheel of gedeeltelijk in te trekken. (4) Op grond van artikel 45, lid 3, van Verordening (EU) 2021/1139 moet in gevallen waarin het bedrag van de uitgaven die in verband staan met een ernstige niet-naleving van de GVB-voorschriften door een lidstaat, niet precies kan worden bepaald, een forfaitaire financiële correctie worden toegepast. (5) Krachtens artikel 45, lid 4, van Verordening (EU) 2021/1139 kan de Commissie uitvoeringshandelingen vaststellen met de criteria ter bepaling van de hoogte van de toe te passen financiële correcties en de criteria voor de toepassing van forfaitaire financiële correcties. In artikel 45, lid 1, van Verordening (EU) 2021/1139 worden de gevallen vermeld waarin de Commissie financiële correcties kan opleggen voor de gehele bijdrage van de Unie voor een programma of een gedeelte daarvan. In de gevallen die onder punt a) van artikel 45, lid 1, vallen, wordt de financiële impact van de niet-naleving door de begunstigde bepaald op basis van de financieringsovereenkomst tussen de begunstigde en de bevoegde nationale autoriteiten die verantwoordelijk zijn voor de uitvoering van het EFMZVA-programma. Bijgevolg mogen forfaitaire financiële correcties slechts worden toegepast in de in artikel 45, lid 1, punt b), van Verordening (EU) 2021/1139 bedoelde gevallen. (6) Derhalve moeten criteria worden vastgesteld ter bepaling van de hoogte van de toe te passen financiële correctie en de criteria voor de toepassing van forfaitaire correcties. Dit zal zorgen voor rechtszekerheid en een gelijke behandeling van de lidstaten die EFMZVA-programma’s uitvoeren, alsook voor transparantie en evenredigheid van forfaitaire financiële correcties. (7) De hoogte van een financiële correctie moet evenredig zijn aan de aard, de ernst, de frequentie en de duur van de ernstige niet-naleving van de GVB-voorschriften door de lidstaat. (8) Er moet worden voorzien in een gradueel systeem van forfaitaire percentages dat een correcte toepassing van de evenredigheid mogelijk maakt. (9) Gezien het belang van een geharmoniseerde en gelijke behandeling van de lidstaten vanaf het begin van de programmeringsperiode moet deze verordening in werking treden op de dag na die van de bekendmaking ervan in het Publicatieblad van de Europese Unie . (10) De in deze verordening vervatte maatregelen zijn in overeenstemming met het advies van het Comité voor het Europees Fonds voor maritieme zaken, visserij en aquacultuur, HEEFT DE VOLGENDE VERORDENING VASTGESTELD: Artikel 1 Onderwerp Deze verordening bevat de criteria ter bepaling van de hoogte van de financiële correcties die bij ernstige niet-nalevingen van de GVB-voorschriften moeten worden toegepast, en de criteria voor de toepassing van forfaitaire percentages als bedoeld in artikel 45 van Verordening (EU) 2021/1139. Artikel 2 Criteria ter bepaling van de hoogte van financiële correcties De hoogte van een in artikel 45, lid 1, punt b), van Verordening (EU) 2021/1139 bedoelde financiële correctie wordt bepaald op basis van de volgende criteria: a) de omvang van de potentiële schade aan biologische rijkdommen van de zee als gevolg van de niet-naleving van de GVB-voorschriften; b) de frequentie van de niet-naleving; c) de duur van de niet-naleving; d) de door de betrokken lidstaat ondernomen corrigerende actie. Artikel 3 Criteria voor de toepassing van forfaitaire percentages 1.   De in artikel 45, lid 3, van Verordening (EU) 2021/1139 bedoelde forfaitaire percentages voor financiële correcties bedragen 2 %, 5 %, 10 %, 25 %, 50 % of 100 % van de bijdrage van de Unie voor de desbetreffende specifieke EFMZVA-doelstellingen of het desbetreffende deel ervan binnen het operationele programma van de betrokken lidstaat. 2.   De bandbreedte waarbinnen forfaitaire percentages in individuele gevallen van niet-naleving van de GVB-voorschriften moeten worden toegepast, is vermeld in de bijlage. Het toe te passen percentage wordt bepaald aan de hand van de criteria van artikel 2. 3.   Wanneer de Commissie op grond van artikel 45, lid 1, punt b), van Verordening (EU) 2021/1139 een uitvoeringshandeling vaststelt waarbij voor verschillende gevallen van ernstige niet-naleving die overeenkomstig artikel 43, lid 4, van die verordening zijn geconstateerd, financiële correcties worden verricht in het kader van dezelfde specifieke EFMZVA-doelstelling, worden de forfaitaire percentages niet gecumuleerd, maar wordt de financiële correctie vastgesteld binnen de in de bijlage vermelde hoogste bandbreedte voor die gevallen. 4.   Wanneer de Commissie een financiële correctie vanwege niet-naleving van de GVB-voorschriften toepast en de lidstaat niet de nodige corrigerende actie onderneemt, kan het forfaitaire percentage worden verhoogd tot het eerstvolgende hogere niveau binnen de in de bijlage aangegeven bandbreedte voor dat geval van niet-naleving van de GVB-voorschriften. 5.   Naast de gevallen waarin de bijlage uitdrukkelijk voorziet, kan een forfaitair percentage van 100 % van de bijdrage van de Unie voor de desbetreffende specifieke EFMZVA-doelstellingen of het desbetreffende deel ervan binnen het operationele programma van de betrokken lidstaat worden toegepast indien: a) de niet-naleving van de GVB-voorschriften zo fundamenteel, frequent of wijdverbreid is dat dit neerkomt op een volledig falen van het betrokken systeem en een gevaar vormt voor de wettigheid van de acties van de lidstaat of voor de regelmatigheid van de financiering van het GVB, of b) er bewijs is van opzettelijke nalatigheid van de kant van de lidstaat wat betreft de vaststelling van maatregelen om de niet-naleving van de GVB-voorschriften te corrigeren. Artikel 4 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 januari 2022. Voor de Commissie De voorzitter Ursula VON DER LEYEN ( 1 ) PB L 247 van 13.7.2021, blz. 1 . ( 2 ) Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ). ( 3 ) Verordening (EU) 2021/1060 van het Europees Parlement en de Raad van 24 juni 2021 houdende gemeenschappelijke bepalingen inzake het Europees Fonds voor regionale ontwikkeling, het Europees Sociaal Fonds Plus, het Cohesiefonds, het Fonds voor een rechtvaardige transitie en het Europees Fonds voor maritieme zaken, visserij en aquacultuur en de financiële regels voor die fondsen en voor het Fonds voor asiel, migratie en integratie, het Fonds voor interne veiligheid en het Instrument voor financiële steun voor grensbeheer en visumbeleid ( PB L 231 van 30.6.2021, blz. 159 ). BIJLAGE GEVALLEN VAN NIET-NALEVING ALS BEDOELD IN ARTIKEL 1 ( 1 ) Gevallen van niet-naleving Bandbreedte voor forfaitaire financiële correcties Categorie 1: Niet waarborgen dat de krachtens de artikelen 16 en 17 van Verordening (EU) nr. 1380/2013 aan de lidstaat toegewezen vangstmogelijkheden in acht worden genomen 1.1 Niet naleven van de voorschriften inzake visvergunning en vismachtiging. 10-50 % 1.2 Niet monitoren van het gebruik van vangstmogelijkheden, met name door niet alle in het visserijlogboek genoteerde gegevens, aangiften van overlading, aangiften van aanlanding, verkoopdocumenten, of aangiften van overname te registreren en/of niet monitoren van de visserijinspanning, en niet waarborgen dat deze gegevens juist, volledig en tijdig worden ingediend. 10-50 % 1.3 De Commissie niet in kennis stellen van de geaggregeerde gegevens over aangelande vangsten en visserijinspanning. 10-50 % 1.4 Niet sluiten van de visserij wanneer quota, waaronder in het kader van partnerschapsovereenkomsten inzake duurzame visserij (PODV’s) en regionale organisaties voor visserijbeheer (ROVB’s), en/of de visserijinspanning zijn uitgeput. 10-50 % Categorie 2: Niet naleven van instandhoudingsmaatregelen en/of niet beschermen van kwetsbare soorten en habitats om ervoor te zorgen dat activiteiten in het kader van de visserij en de aquacultuur uit ecologisch oogpunt duurzaam zijn op de lange termijn als bedoeld in artikel 2 van Verordening (EU) nr. 1380/2013 2.1 Niet waarborgen dat alle visreizen uitvoerig en accuraat worden gedocumenteerd en dat er voldoende capaciteit en middelen zijn om naleving van de aanlandingsverplichting te monitoren overeenkomstig het beginsel van doelmatigheid en evenredigheid. 10-50 % 2.2 Niet implementeren van het verbod op het vangen, aan boord houden, overladen of aanlanden van de in bijlage IV bij Richtlijn 92/43/EEG vermelde soorten vissen of schaaldieren (tenzij afwijkingen zijn verleend uit hoofde van artikel 16 van die richtlijn). 10-50 % 2.3 Niet implementeren van het verbod op het vangen, aan boord houden, overladen of aanlanden van de in de bijlagen II en IV bij Richtlijn 92/43/EEG vermelde zeezoogdieren of zeereptielen en van de onder Richtlijn 2009/147/EG vallende soorten zeevogels. 10-50 % 2.4 Niet verzamelen van wetenschappelijke gegevens over incidentele vangsten van kwetsbare soorten en bepaalde soorten zeevogels. 10-50 % 2.5 Niet monitoren en beoordelen van de doeltreffendheid van uitgevoerde mitigerende maatregelen, indien relevant overeenkomstig het beste beschikbare wetenschappelijke advies. 10-50 % 2.6 Niet verbieden van het gebruik van in bijlage II bij Verordening (EU) 2019/1241 inzake technische maatregelen genoemd vistuig ter bescherming van kwetsbare habitats. 10-50 % 2.7 Niet naleven van de voorschriften inzake wetenschappelijk onderzoek. 10-50 % 2.8 Niet opstellen en uitvoeren van beheersplannen voor aal. 2-25 % 2.9 Niet naleven van instandhoudingsmaatregelen voor aal (vermindering van de visserijinspanning, indien van toepassing, en bereiken van streefcijfers). 2-25 % 2.10 Geen verslag uitbrengen bij de Commissie over de monitoring, de doeltreffendheid en het resultaat van instandhoudingsmaatregelen voor aal. 2-25 % 2.11 Geen jaarverslag bij de Commissie indienen over de uitvoering van de regels betreffende het afsnijden van haaienvinnen. 2-25 % Categorie 3: Niet onderhouden van externe betrekkingen op visserijgebied in overeenstemming met internationale verplichtingen en beleidsdoelstellingen en beginselen als bedoeld in artikel 28 van Verordening (EU) nr. 1380/2013 3.1 Niet waarborgen dat vissersvaartuigen van de Unie die de vlag van de lidstaat voeren en buiten de wateren van de Unie actief zijn, in staat zijn alle visserij- en verwerkingsactiviteiten uitvoerig en nauwkeurig te documenteren. 10-50 % 3.2 Niet waarborgen dat vissersvaartuigen van de Unie buiten de wateren van de Unie worden gemachtigd overeenkomstig de desbetreffende bepalingen van Verordening (EU) 2017/2403 inzake het duurzame beheer van externe vissersvloten. 10-50 % Categorie 4: Niet waarborgen dat de vangstcapaciteit van de vloot in evenwicht is met de natuurlijke hulpbronnen, zoals voorgeschreven in artikel 22 van Verordening (EU) nr. 1380/2013 4.1 Niet invoeren van maatregelen om de vangstcapaciteit van de vloot aan te passen aan de vangstmogelijkheden, waarbij rekening wordt gehouden met tendensen en wordt uitgegaan van het beste wetenschappelijke advies, en met de doelstelling beide op blijvende en stabiele wijze met elkaar in evenwicht te brengen. 10-50 % 4.2 Niet opstellen van afzonderlijke beoordelingen voor vloten in de ultraperifere gebieden en voor vaartuigen die uitsluitend buiten de wateren van de Unie actief zijn. 10-50 % 4.3 Niet waarborgen dat elke met overheidssteun gesteunde onttrekking aan de vloot wordt voorafgegaan door de intrekking van de respectieve visvergunningen en vismachtigingen en dat de ingetrokken capaciteit niet wordt vervangen. 10-50 % 4.4 Niet waarborgen van de naleving van het in bijlage II bij Verordening (EU) nr. 1380/2013 (de GVB-verordening) vermelde vangstcapaciteitsmaximum. 10-50 % 4.5 Niet op zodanige wijze implementeren van de regeling voor toevoeging of onttrekking aan de vloot dat de toevoeging van nieuwe capaciteit aan de vloot zonder overheidssteun wordt gecompenseerd door de voorafgaande onttrekking van capaciteit zonder overheidssteun van ten minste dezelfde omvang. 10-50 % 4.6 Niet bij de Commissie indienen van de informatie die moet worden geregistreerd in het vlootregister van de Unie als bedoeld in artikel 24, lid 1, van Verordening (EU) nr. 1380/2013 (de GVB-verordening) en in de uitvoeringsverordening van de Commissie inzake het vissersvlootregister van de Unie. 10-50 % 4.7 Niet controleren en monitoren van de vangstcapaciteit en het motorvermogen van vissersvaartuigen. 10-50 % Categorie 5: Niet bijdragen tot de doelstelling van het GVB om wetenschappelijke gegevens te verzamelen als bedoeld in artikel 2, lid 4, van Verordening (EU) nr. 1380/2013 5.1 Niet verzamelen en beheren van biologische, milieugerelateerde, technische en sociaal-economische gegevens. 10-50 % 5.2 Niet coördineren van gegevensverzamelingsactiviteiten met andere lidstaten in dezelfde regio. 2-25 % 5.3 Niet waarborgen van een correcte uitvoering van de taken van de nationale correspondenten. 2-5 % 5.4 Niet jaarlijks indienen van een verslag over de uitvoering van nationale werkprogramma’s voor gegevensverzameling in de visserij en de aquacultuursector. 2-10 % 5.5 Niet naleven van de regels inzake het gebruik van gegevens. 2-25 % Categorie 6: Niet toepassen van een doeltreffend controlesysteem om naleving van de GVB-voorschriften te waarborgen, zoals voorgeschreven in artikel 36, lid 3, van Verordening (EU) nr. 1380/2013 6.1 Niet controleren van de onder het gemeenschappelijk visserijbeleid vallende activiteiten die natuurlijke of rechtspersonen verrichten op hun grondgebied of in de wateren die onder hun soevereiniteit of jurisdictie vallen. 10-50 % 6.2 Niet controleren van de toegang tot de wateren en de hulpbronnen, alsmede de activiteiten buiten de wateren van de Unie van vissersvaartuigen van de Unie die hun vlag voeren. 10-50 % 6.3 Niet vaststellen van passende maatregelen en niet toewijzen van voldoende financiële, personele en technische hulpmiddelen voor controle, inspectie en handhaving. 10-50 % 6.4 Niet waarborgen dat controle, inspectie en handhaving op niet-discriminerende wijze verlopen wat betreft sectoren, vaartuigen of personen, en dat zij op basis van risicobeheer worden verricht. 10-50 % 6.5 Niet waarborgen van naleving van de regels inzake nationale controleactieprogramma’s en door de Commissie vastgestelde controle- en inspectieprogramma’s. 10-50 % 6.6 Niet waarborgen van naleving van de regels voor afzet, traceerbaarheid, eerste verkoop en weging van visserij- en aquacultuurproducten. 10-50 % 6.7 Niet uitvoeren van de maatregelen waartoe de Commissie heeft besloten om ervoor te zorgen dat de lidstaten de GVB-doelstellingen naleven wat betreft actieplannen die zijn opgesteld naar aanleiding van verificaties of autonome inspecties, waaronder maatregelen inzake sluitingen van visserijen, inzake verslagen over verificaties, autonome inspecties en audits, inzake verlaging en overdracht van quota, inzake visserijinspanning, alsmede noodmaatregelen. 10-50 % 6.8 Niet naleven van de vereisten inzake analyse, validering, toegang en uitwisseling van gegevens en informatie. 2-25 % Categorie 7: Niet toepassen van een doeltreffend inspectie- en handhavingssysteem zoals voorgeschreven in artikel 36, lid 3, van Verordening (EU) nr. 1380/2013 7.1 Niet verrichten van doeltreffende bewaking en doeltreffende inspecties. 10-50 % 7.2 Niet verlenen van medewerking aan de Commissie bij de uitvoering van de taken van de functionarissen van de Commissie tijdens hun missies met het oog op verificatie, autonome inspecties en audits. 2-50 % 7.3 Niet vaststellen van criteria ter bepaling van de ernst van de inbreuk op de GVB-regels. 10-50 % 7.4 Niet waarborgen van de systematische vaststelling van passende maatregelen en van doeltreffende, evenredige en afschrikkende sancties en begeleidende sancties voor schendingen van de GVB-regels. 10-50 % 7.5 Niet toepassen van het puntensysteem voor ernstige inbreuken voor houders van visvergunningen en kapiteins. 10-50 % 7.6 Niet beheren van het nationaal register van inbreuken. 10-50 % Categorie 8: Niet optreden tegen illegale, ongemelde en ongereglementeerde visserij (IOO-visserij) als bedoeld in artikel 36, lid 1, van Verordening (EU) nr. 1380/2013 8.1 Niet nemen van maatregelen om IOO-visserij te voorkomen, tegen te gaan en te beëindigen overeenkomstig Verordening (EG) nr. 1005/2008 5-50 % 8.2 Niet verrichten van verificaties met betrekking tot de vangstcertificeringsregeling 10-50 % 8.3 Niet naleven van de regels met betrekking tot erkende marktdeelnemers (AEOP’s) 10-50 % Categorie 9: Niet naleven van de voorschriften inzake een gemeenschappelijke marktordening voor visserij- en aquacultuurproducten ingesteld om bij te dragen tot de verwezenlijking van de in artikel 35, lid 1, van Verordening (EU) nr. 1380/2013 vermelde doelstellingen van het GVB 9.1 Niet naleven van de criteria voor de erkenning van producentenorganisaties en brancheorganisaties 10-50 % 9.2 Niet verrichten van de vereiste controles van erkende collectieve organisaties. 10-50 % ( 1 ) De onderstaande lijst komt overeen met die van Uitvoeringsverordening van de Commissie tot uitvoering van Verordening (EU) 2021/1139 van het Europees Parlement en de Raad betreffende het Europees Fonds voor maritieme zaken, visserij en aquacultuur wat betreft de gevallen van niet-naleving en gevallen van ernstige niet-naleving van de voorschriften van het gemeenschappelijk visserijbeleid die kunnen leiden tot een onderbreking van de betalingstermijn of een schorsing van betalingen in het kader van dat fonds. De lijst van die verordening bevat telkens een verwijzing naar de rechtsgrondslag.",
  "source": "EUR LEX"
}