{
  "url": "http://www.w3.org/1999/xhtml\"><!--",
  "content": "C_2018264NL.01000401.xml 26.7.2018 NL Publicatieblad van de Europese Unie C 264/4 BESLUIT VAN DE COMMISSIE van 18 juli 2018 over het voorgestelde burgerinitiatief „Behoud van Europees burgerschap” (Slechts de tekst in de Engelse taal is authentiek) (2018/C 264/05) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het voorgestelde burgerinitiatief „Behoud van Europees burgerschap” („ Permanent European Union Citizenship ”) heeft betrekking op het „burgerschap van de Europese Unie”. (2) De doelstellingen van het voorgestelde burgerinitiatief worden als volgt omschreven: „EU-burgers verkiezen het Europees Parlement en nemen deel aan zijn werkzaamheden. Zo oefenen zij hun Verdragsrechten uit, bevorderen zij de democratie binnen de Unie en versterken zij het burgerschap van de Unie. Aangezien het Hof van Justitie van de EU het burgerschap van de Unie als een fundamentele status van de onderdanen van de lidstaten ziet en miljoenen EU-burgers deze status en hun stemrecht bij de Europese verkiezingen door brexit zullen verliezen, wordt de Commissie verzocht middelen voor te stellen ter voorkoming van het risico van een collectief verlies van het EU-burgerschap en EU-rechten, alsook alle EU-burgers ervan te verzekeren dat als deze status eenmaal is verleend, hij permanent is en de rechten verworven.” (3) Het Verdrag betreffende de Europese Unie (VEU) versterkt het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om de burgerparticipatie aan te moedigen en de Unie toegankelijker te maken. (5) Een rechtshandeling van de Unie ter uitvoering van de Verdragen kan worden vastgesteld betreffende rechten van onderdanen van derde landen die legaal in een lidstaat verblijven, met inbegrip van de voorwaarden inzake het vrije verkeer en het vrije verblijf in andere lidstaten van de EU. Hoewel bij een dergelijke rechtshandeling niet het actief en passief kiesrecht bij de verkiezingen voor het Europees Parlement kan worden verleend aan burgers van een staat die zich overeenkomstig artikel 50 VEU uit de Unie heeft teruggetrokken, kunnen aan de burgers van een dergelijk land wel bepaalde rechten worden toegekend die vergelijkbaar zijn met de aan de EU-burgers verleende rechten van vrij verkeer en verblijf op het grondgebied van de lidstaten. Bovendien kunnen de rechten van EU-burgers die al voor de terugtrekking van een lidstaat uit de Unie van hun vrijheid van verkeer gebruik hebben gemaakt, evenals die van hun gezinsleden, worden gewaarborgd in een akkoord op grond van artikel 50 VEU. (6) Het voorgestelde burgerinitiatief valt niet zichtbaar buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen, als bedoeld in artikel 4, lid 2, onder b), van de verordening. (7) Het voorgestelde burgerinitiatief „Behoud van Europees burgerschap” moet daarom worden geregistreerd. HEEFT HET VOLGENDE BESLUIT VASTGESTELD: Artikel 1 Het voorgestelde burgerinitiatief „Behoud van Europees burgerschap” wordt hierbij geregistreerd. Artikel 2 Dit besluit treedt in werking op 23 juli 2018. Artikel 3 Dit besluit is gericht tot de organisatoren (leden van het burgercomité) van het voorgestelde burgerinitiatief „Behoud van Europees burgerschap”, vertegenwoordigd door de heren Anthony SIMPSON en Dexter WHITFIELD, die als contactpersonen optreden. Gedaan te Brussel, 18 juli 2018. Voor de Commissie Frans TIMMERMANS Eerste vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}