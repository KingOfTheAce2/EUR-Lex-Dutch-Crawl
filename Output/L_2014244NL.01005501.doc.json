{
  "url": "http://www.w3.org/1999/xhtml\">",
  "content": "L_2014244NL.01005501.xml 19.8.2014 NL Publicatieblad van de Europese Unie L 244/55 UITVOERINGSVERORDENING (EU) Nr. 898/2014 VAN DE COMMISSIE van 18 augustus 2014 tot intrekking van het definitief antidumpingrecht op actieve kool in poedervorm van oorsprong uit de Volksrepubliek China naar aanleiding van een nieuw onderzoek bij het vervallen van de maatregelen op grond van artikel 11, lid 2, van Verordening (EG) nr. 1225/2009 van de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name artikel 9 en artikel 11, lid 2, Overwegende hetgeen volgt: A. PROCEDURE 1. Geldende maatregelen (1) Na een antidumpingonderzoek („het oorspronkelijke onderzoek”) heeft de Raad bij Verordening (EG) nr. 1006/1996 ( 2 ) een definitief antidumpingrecht ingesteld op actieve kool in poedervorm („AKP”), momenteel ingedeeld onder GN-code ex 3802 10 00 , van oorsprong uit de Volksrepubliek China („VRC”) („de definitieve antidumpingmaatregelen”). Dat recht was een vast recht van 323 EUR per ton (nettogewicht). (2) Naar aanleiding van twee nieuwe onderzoeken bij het vervallen van de maatregelen heeft de Raad de bestaande maatregelen gehandhaafd bij respectievelijk Verordening (EG) nr. 1011/2002 ( 3 ) („eerste nieuwe onderzoek bij het vervallen van de maatregelen”) en Verordening (EG) nr. 649/2008 ( 4 ) („tweede nieuwe onderzoek bij het vervallen van de maatregelen”). 2. Verzoek om een nieuw onderzoek bij het vervallen van de maatregelen (3) Na de publicatie van een bericht dat de geldende definitieve antidumpingmaatregelen op korte termijn zouden vervallen ( 5 ) , heeft de Commissie op 9 april 2013 een verzoek tot opening van een nieuw onderzoek bij het vervallen van die maatregelen op grond van artikel 11, lid 2, van de basisverordening ontvangen. Het verzoek werd ingediend door Cabot Norit Nederland BV en Cabot Norit (UK) Ltd („de indieners van het verzoek”) namens producenten die een groot deel van de totale productie van AKP in de Unie voor hun rekening nemen, in dit geval meer dan 25 %. (4) De reden voor dit verzoek was dat het vervallen van de maatregelen waarschijnlijk zou leiden tot voortzetting van dumping en herhaling van schade voor de bedrijfstak van de Unie. 3. Opening van een nieuw onderzoek bij het vervallen van de maatregelen (5) Nadat de Commissie na raadpleging van het Raadgevend Comité tot de conclusie was gekomen dat er voldoende bewijsmateriaal was om een nieuw onderzoek bij het vervallen van de maatregelen te openen, heeft zij op 6 juli 2013 door de bekendmaking van een bericht in het Publicatieblad van de Europese Unie ( 6 ) („het bericht van opening”) de opening van een nieuw onderzoek op grond van artikel 11, lid 2, van de basisverordening aangekondigd. B. INTREKKING VAN HET VERZOEK OM EEN NIEUW ONDERZOEK BIJ HET VERVALLEN VAN DE MAATREGELEN, EN BEËINDIGING VAN DE PROCEDURE (6) Bij brief van 7 mei 2014 aan de Commissie hebben de indieners van het verzoek hun verzoek om een nieuw onderzoek bij het vervallen van de maatregelen formeel ingetrokken. (7) Overeenkomstig artikel 9, lid 1, van de basisverordening kan een procedure worden beëindigd wanneer het verzoek om een nieuw onderzoek wordt ingetrokken, tenzij dit strijdig met het belang van de Unie is. (8) Bij het onderzoek is uit niets gebleken dat beëindiging van de procedure in strijd met het belang van de Unie zou zijn. De Commissie is dan ook van oordeel dat deze procedure moet worden beëindigd en het geldende antidumpingrecht ingetrokken. (9) De belanghebbenden zijn hiervan in kennis gesteld en zij hebben de gelegenheid gekregen opmerkingen te maken. Er werden geen opmerkingen ontvangen. (10) De Commissie concludeert bijgevolg dat de antidumpingprocedure betreffende de invoer in de Unie van AKP van oorsprong uit de VRC moet worden beëindigd en het antidumpingrecht ingetrokken. (11) De intrekking van de in deze verordening vervatte maatregelen is in overeenstemming met het advies van het bij artikel 15, lid 1, van de basisverordening ingestelde comité, HEEFT DE VOLGENDE VERORDENING VASTGESTELD: Artikel 1 Het antidumpingrecht op actieve kool in poedervorm, momenteel ingedeeld onder GN-code ex 3802 10 00  (Taric-code 3802 10 00 20), van oorsprong uit de Volksrepubliek China wordt ingetrokken en de desbetreffende procedure wordt beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 augustus 2014. Voor de Commissie De voorzitter José Manuel BARROSO ( 1 ) PB L 343 van 22.12.2009, blz. 51 . ( 2 ) PB L 134 van 5.6.1996, blz. 20 . ( 3 ) PB L 155 van 14.6.2002, blz. 1 , zoals gewijzigd bij Verordening (EG) nr. 931/2003 ( PB L 133 van 29.5.2003, blz. 36 ). ( 4 ) PB L 181 van 10.7.2008, blz. 1 . ( 5 ) PB C 349 van 15.11.2012, blz. 19 . ( 6 ) PB C 195 van 6.7.2013, blz. 4 .",
  "source": "EUR LEX"
}