{
  "url": "http://www.w3.org/1999/xhtml\"><!--",
  "content": "L_2014235NL.01000401.xml 8.8.2014 NL Publicatieblad van de Europese Unie L 235/4 UITVOERINGSVERORDENING (EU) Nr. 859/2014 VAN DE COMMISSIE van 5 augustus 2014 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 augustus 2014. Voor de Commissie, namens de voorzitter, Martine REICHERTS Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel bestaande uit een zogenoemde eeuwigdurende kalender en een beeldje van kunststof in de vorm van een engel. De engel zit op een sokkel van kunststof. De kalender is in de sokkel geplaatst en bestaat uit houten blokken en platen waar de namen van de maanden en de nummers van de dagen op zijn gedrukt. Het artikel is ongeveer 16 cm hoog. Het beeldje neemt de helft van de hoogte van het artikel voor zijn rekening, maar is qua omvang kleiner dan de kalender. Zie foto ( *1 ) 4910 00 00 De indeling is vastgesteld op basis van de algemene regels 1 en 3 b) voor de interpretatie van de gecombineerde nomenclatuur (ARI) en de bewoordingen van de GN-code 4910 00 00 . Gezien de objectieve kenmerken van het artikel, zoals de grootte en de prominente aanwezigheid van het element van de kalender in verhouding tot het decoratieve element, ontleent het artikel zijn wezenlijke karakter aan het element van de kalender in de zin van de algemene regel 3 b) van de gecombineerde nomenclatuur (zie ook de GS-toelichtingen op post 4910 , vierde alinea). Post 4910  bevat bovendien kalenders van alle soorten, ongeacht de stof waarop werd gedrukt (zie ook de GS-toelichtingen op post 4910 , eerste alinea). Het artikel moet daarom worden ingedeeld onder GN-code 4910 00 00  als kalenders van alle soorten. ( *1 ) De foto is louter ter informatie.",
  "source": "EUR LEX"
}