{
  "url": "http://www.w3.org/1999/xhtml\">",
  "content": "L_2013158NL.01007201.xml 10.6.2013 NL Publicatieblad van de Europese Unie L 158/72 VERORDENING (EU) Nr. 518/2013 VAN DE RAAD van 13 mei 2013 tot wijziging van Verordening (EG) nr. 1107/2009 van het Europees Parlement en de Raad, in verband met de toetreding van de Republiek Kroatië DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien het Verdrag betreffende de toetreding van Kroatië, en met name artikel 3, lid 4, Gezien de Akte van toetreding van Kroatië, en met name artikel 50, Gezien het voorstel van de Europese Commissie, Overwegende hetgeen volgt: 1) Artikel 50 van de Akte van toetreding van Kroatië bepaalt dat, indien besluiten van de instellingen van vóór de toetreding in verband met de toetreding moeten worden aangepast, en in deze akte of de bijlagen daarbij niet in de noodzakelijke aanpassingen is voorzien, de Raad, met gekwalificeerde meerderheid, op voorstel van de Commissie, daartoe de nodige besluiten vaststelt, indien het oorspronkelijke besluit niet door de Commissie is vastgesteld. (2) In de Slotakte van de conferentie die het Verdrag betreffende de toetreding van Kroatië heeft opgesteld, wordt aangegeven dat de hoge verdragsluitende partijen een politiek akkoord hebben bereikt over de ingevolge de toetreding vereiste aanpassingen van de besluiten van de instellingen, en wordt de Raad en de Commissie verzocht om deze aanpassingen vóór de toetreding aan te nemen, waar nodig aangevuld en bijgewerkt om rekening te houden met de ontwikkeling van het recht van de Unie. (3) Met het oog op de toetreding van Kroatië tot de Unie moet worden overgegaan tot wijziging van bijlage I bij Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen ( 1 ) waarin de lidstaten van de Unie in zones waar vergelijkbare landbouw-, fytosanitaire en ecologische (waaronder klimatologische) omstandigheden heersen worden ingedeeld, met name om het onderzoek van aanvragen, de verlening van toelatingen van gewasbeschermingsmiddelen in de Unie en de wederzijdse erkenning van toelatingen te vergemakkelijken. Kroatië moet worden toegevoegd aan de lijst van de landen die tot de zuidelijke zone behoren, daar de landbouw-, fytosanitaire en ecologische omstandigheden in Kroatië vergelijkbaar zijn met die in Bulgarije, Griekenland, Spanje, Frankrijk, Italië, Cyprus, Malta en Portugal. (4) Bijlage I bij Verordening (EG) nr. 1107/2009 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EG) nr. 1107/2009 wordt gewijzigd overeenkomstig de bijlage bij deze verordening. Artikel 2 Deze verordening treedt in werking onder voorbehoud van en vanaf de datum van inwerkingtreding van het Verdrag betreffende de toetreding van Kroatië. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 mei 2013. Voor de Raad De voorzitter S. COVENEY ( 1 ) PB L 309 van 24.11.2009, blz. 1 . BIJLAGE Bijlage I bij Verordening (EG) nr. 1107/2009 wordt vervangen door: „BIJLAGE I Vastlegging van de zones voor de toelating van gewasbeschermingsmiddelen als bedoeld in artikel 3, punt 17 Zone A — Noord De volgende lidstaten behoren tot deze zone: Denemarken, Estland, Letland, Litouwen, Finland, Zweden Zone B — Centraal De volgende lidstaten behoren tot deze zone: België, Tsjechië, Duitsland, Ierland, Luxemburg, Hongarije, Nederland, Oostenrijk, Polen, Roemenië, Slovenië, Slowakije, Verenigd Koninkrijk Zone C — Zuid De volgende lidstaten behoren tot deze zone: Bulgarije, Griekenland, Spanje, Frankrijk, Kroatië, Italië, Cyprus, Malta, Portugal”.",
  "source": "EUR LEX"
}