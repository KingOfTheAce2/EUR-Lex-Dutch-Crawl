{
  "url": "http://www.w3.org/1999/xhtml\">",
  "content": "L_2017331NL.01008701.xml 14.12.2017 NL Publicatieblad van de Europese Unie L 331/87 UITVOERINGSBESLUIT (EU) 2017/2319 VAN DE COMMISSIE van 13 december 2017 betreffende de gelijkwaardigheid van het wettelijke en toezichtskader dat in de Speciale Administratieve Regio Hongkong op erkende beursbedrijven van toepassing is in overeenstemming met Richtlijn 2014/65/EU van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( 1 ) , en met name artikel 25, lid 4, onder a), Overwegende hetgeen volgt: (1) Artikel 23, lid 1, van Verordening (EU) nr. 600/2014 van het Europees Parlement en de Raad ( 2 ) verplicht beleggingsondernemingen ervoor te zorgen dat de transacties die zij verrichten in aandelen die tot de handel op gereglementeerde markten zijn toegelaten, of op handelsplatformen worden verhandeld, plaatsvinden op gereglementeerde markten, via multilaterale handelsfaciliteiten (MTF's) of via beleggingsondernemingen met systematische interne afhandeling, of op handelsplatformen van derde landen die de Commissie overeenkomstig artikel 25, lid 4, onder a), van Richtlijn 2014/65/EU als gelijkwaardig heeft aangemerkt. (2) Artikel 23, lid 1, van Verordening (EU) nr. 600/2014 geldt alleen voor een handelsverplichting met betrekking tot aandelen. De handelsverplichting omvat geen andere eigenvermogensinstrumenten, zoals certificaten van aandelen, ETF's, certificaten en andere vergelijkbare financiële instrumenten. (3) De in artikel 25, lid 4, onder a), van Richtlijn 2014/65/EU vervatte gelijkwaardigheidsprocedure voor handelsplatformen die in derde landen zijn gevestigd, is erop gericht beleggingsondernemingen toe te staan om transacties te verrichten in aandelen die onder de handelsverplichting in de Unie vallen, op handelsplatformen van derde landen die als gelijkwaardig zijn erkend. De Commissie moet beoordelen of het wettelijke en toezichtskader van een derde land waarborgt dat een handelsplatform met een vergunning van dat derde land voldoet aan juridisch bindende vereisten die gelijkwaardig zijn aan de vereisten die voortvloeien uit Verordening (EU) nr. 596/2014 van het Europees Parlement en de Raad ( 3 ) , uit titel III van Richtlijn 2014/65/EU, uit titel II van Verordening (EU) nr. 600/2014 en uit Richtlijn 2004/109/EG van het Europees Parlement en de Raad ( 4 ) , en die aan effectief toezicht en effectieve handhaving in dat derde land zijn onderworpen. Dit moet worden gezien in het licht van de doelstellingen van die handeling, met name de bijdrage ervan tot de totstandbrenging en werking van de interne markt, de marktintegriteit, de beleggersbescherming en tot slot, maar daarom niet minder belangrijk, de financiële stabiliteit. (4) Overeenkomstig artikel 25, lid 4, onder a), vierde alinea, van Richtlijn 2014/65/EU kan het wettelijke en toezichtskader van een derde land als gelijkwaardig worden beschouwd indien dat kader ten minste aan de voorwaarden voldoet dat: a) de markten permanent onderworpen zijn aan een vergunningsplicht en aan effectief toezicht en effectieve handhaving; b) de markten over duidelijke en transparante regels beschikken voor de toelating van effecten tot de handel, zodat die effecten op billijke, ordelijke en efficiënte wijze verhandeld kunnen worden en vrij verhandelbaar zijn; c) de emittenten van effecten onderworpen zijn aan voorschriften inzake periodieke en permanente informatieverstrekking, die een hoog niveau van beleggersbescherming waarborgen; en d) de markttransparantie en -integriteit worden gewaarborgd door marktmisbruik in de vorm van handel met voorwetenschap en marktmanipulatie te voorkomen. (5) Het doel van deze gelijkwaardigheidsbeoordeling is om onder meer na te gaan of de juridisch bindende vereisten die in Hongkong van toepassing zijn op erkende beursbedrijven, die aldaar zijn gevestigd en een vergunning hebben gekregen op grond van de Hongkong Securities and Futures Ordinance (SFO) („erkende beursbedrijven”) en die onder toezicht staan van de Securities and Futures Commission („SFC”), gelijkwaardig zijn aan de vereisten die voortvloeien uit Verordening (EU) nr. 596/2014, uit titel III van Richtlijn 2014/65/EU, uit titel II van Verordening (EU) nr. 600/2014 en uit Richtlijn 2004/109/EG, die aan effectief toezicht en effectieve handhaving in dat derde land onderworpen zijn. (6) Wat betreft de voorwaarden dat de markten aan een vergunningsplicht en aan effectief toezicht en effectieve handhaving op doorlopende basis onderworpen moeten zijn, zij erop gewezen dat het erkende beursbedrijf op grond van de SFO (hoofdstuk 571 van de wetgeving van Hongkong) volgens niet-discretionaire regels een multilateraal systeem moet toepassen. Het beursbedrijf beschikt niet over een manoeuvreermarge wat de uitvoering van transacties betreft, mag geen transacties voor eigen rekening sluiten en mag zich niet inlaten met matched principal trading. Bovendien moet een erkend beursbedrijf onpartijdige toegang tot zijn markten en diensten verschaffen aan zijn leden. De toegangscriteria moeten onpartijdig en transparant zijn en moeten op niet-discriminerende wijze worden toegepast. Te dien einde moeten de regels voor de werking van een erkend beursbedrijf redelijke en niet-discriminerende normen bevatten inzake toegangs- en toelatingseisen. De Rules of the Exchange (beursregels) zijn gecontroleerd en goedgekeurd door de SFC. Om toegang te krijgen tot het handelssysteem van een erkend beursbedrijf is het noodzakelijk om beursdeelnemer te worden van het betrokken erkende beursbedrijf. Beursdeelnemers moeten aan bepaalde criteria voldoen. Zo moeten zij onder meer een in Hongkong gevestigde onderneming zijn, over een vergunning uit hoofde van Section 116(1) van de SFO beschikken, en in het bezit zijn van een geldig inschrijvingsbewijs van de onderneming krachtens de Business Registration Ordinance. (7) De vier voorwaarden die omschreven zijn in artikel 25, lid 4, onder a), vierde alinea, van Richtlijn 2014/65/EU moeten zijn vervuld om vast te stellen dat de wettelijke en toezichtsregelingen van een derde land met betrekking tot handelsplatformen die daar over een vergunning beschikken, gelijkwaardig zijn aan de regelingen die zijn vastgesteld in Richtlijn 2014/65/EU. (8) Volgens de eerste voorwaarde moeten handelsplatformen in derde landen onderworpen zijn aan een vergunningsplicht en aan effectief toezicht en effectieve handhaving op doorlopende basis. (9) Section 19(1)(a) van de SFO bepaalt dat geen enkele persoon een aandelenmarkt mag exploiteren, tenzij die persoon een erkend beursbedrijf is. De SFC kan een onderneming erkennen als beursbedrijf, indien zij ervan overtuigd is dat zulks in het belang van de beleggers is, in het openbaar belang is, dan wel van belang is voor een adequate regulering van de effectenmarkten. De SFC kan, na overleg met het publiek en vervolgens met de Financial Secretary van de Speciale Administratieve Regio Hongkong, aan een onderneming een erkenning als beursbedrijf verlenen. De SFC kan ook, met instemming van de Financial Secretary, een erkenning verlenen aan een beurscontroleur. De erkenning kan aan door de SFC opgelegde voorwaarden onderworpen zijn. Na de erkenning heeft een erkend beursbedrijf dat een aandelenmarkt beheert, de plicht om te zorgen voor een ordelijke, geïnformeerde en eerlijke markt voor aandelen die via zijn dochterbeursbedrijven worden verhandeld. Overeenkomstig Division 2 tot en met 4 van Part III van de SFO moet een erkend beursbedrijf ervoor zorgen dat de risico's die aan zijn activiteiten en transacties verbonden zijn, voorzichtig worden beheerd. Bij de uitvoering van deze taken moet het beursbedrijf enerzijds handelen in het belang van het publiek, met bijzondere aandacht voor de belangen van de beleggers, en anderzijds waarborgen dat het belang van het publiek voorrang heeft indien het strijdig is met het belang van het erkende beursbedrijf of van de erkende beurscontroleur. Het erkende beursbedrijf moet voldoen aan alle wettelijke eisen die eraan worden gesteld op grond van elk wettelijk besluit, elke rechtsregel of enige andere wettelijke verplichting. (10) De SFC is de toezichthouder van de effectenmarkten in Hongkong. Volgens Part III van de SFO is de SFC verantwoordelijk voor het toezicht op, de monitoring en de regulering van de activiteiten die worden uitgevoerd door erkende beursbedrijven en erkende beurscontroleurs. De SFC monitort een erkend beursbedrijf om na te gaan of het bij aanvang en op doorlopende basis aan zijn wettelijke taken voldoet. Indien het erkende beursbedrijf die verplichtingen niet nakomt, heeft de SFC de bevoegdheid om passende maatregelen te nemen, zoals bepaald in Part III van de SFO. Sections 28 en 72 van de SFO bepalen dat de SFC de erkenning van een onderneming als beursbedrijf kan intrekken. Krachtens de SFO heeft de SFC regulerende, administratieve en onderzoeksbevoegdheden en kan zij rechterlijke beslissingen via burgerlijke procedures opleggen in overeenstemming met Sections 213 en 214 van de SFO, administratieve of strafrechtelijke sancties treffen, alsook rechtszaken inleiden of voor strafvervolging doorverwijzen. Op grond van Section 399(1) van de SFO kan de SFC bovendien alle codes en richtsnoeren uitvaardigen die zij passend acht om de verwezenlijking van haar regulerendedoelstellingenen functies en de werking van een bepaling van de SFO te bevorderen. Erkende beursbedrijven zijn verantwoordelijk voor de vaststelling en handhaving van hun eigen handelsregels om de naleving ervan door hun beursdeelnemers te garanderen. Om te waarborgen dat de SFO-eisen te allen tijde worden nageleefd, kan de SFC een toetsing en audit verrichten van de activiteiten van de erkende beursbedrijven en erkende beurscontroleurs, van hun systemen voor elektronische handel en clearing, en van hun risicobeheer. Op grond van Section 23 van de SFO kan de SFC een erkend beursbedrijf opdragen om over te gaan tot de opstelling of wijziging van regels waarvan de opstelling op grond van deze bepaling is toegestaan. De SFC kan van een erkend beursbedrijf inzage eisen in de boeken, bescheiden en andere informatie over zijn bedrijfsactiviteiten of met betrekking tot elke effectentransactie. De SFC kan erkende beursbedrijven ook bevelen om bepaalde acties te ondernemen, waarbij de SFC een erkend beursbedrijf kan dwingen of verbieden om een dergelijke actie te ondernemen op het vlak van het beheren, het voeren of het functioneren van hun bedrijf, zoals is bepaald in de Restriction Notice onder Section 92(1) van de SFO. Daarnaast heeft de SFC op grond van Section 29 van de SFO de bevoegdheid om de handel in effecten op te schorten en een erkend beursbedrijf te sluiten, indien de SFC oordeelt dat de ordelijke handel op de aandelenmarkt wordt bedreigd. De SFO machtigt de SFC om disciplinaire maatregelen op te leggen (Part IX van de SFO) en om overtreders te vervolgen voor wangedrag in verband met effecten (Section 388 van de SFO). Het controle- en disciplinaire toezicht van de SFC reikt verder dan alleen beursgenoteerde ondernemingen en licentiehouders, maar betreft alle marktdeelnemers, met inbegrip van de beleggers. Krachtens de SFO heeft de SFC de bevoegdheid om disciplinaire, civiele en strafrechtelijke maatregelen te nemen voor marktmisbruik. Op grond van Part XIII van de SFO kan de SFC een beroep doen op het Market Misconduct Tribunal en kan de SFC, in voorkomend geval, civiele sancties opleggen. Daarnaast kan de SFC op grond van Part XIV van de SFO een zaak naar de strafrechtbank doorverwijzen. In voorkomend geval kan de SFC ook vragen om een bevelschrift om gebouwen te doorzoeken in overeenstemming met Section 191 van de SFO en samenwerken met binnen- en buitenlandse toezichthoudende instanties om onderzoek uit te voeren op grond van Section 186 van de SFO. (11) Het memorandum van overeenstemming (MoU) uit 2001 tussen de beurscontroleur en de SFC inzake aangelegenheden met betrekking tot toezicht, controle van beursdeelnemers en markttoezicht van de SFC, vereist dat erkende effectenbeurzen gegevens en informatie aan de SFC verstrekken op regelmatige of ad-hocbasis. Voor controledoeleinden heeft de SFC in realtime toegang tot informatie over orders en transacties. Op grond van Item 16 van appendix II van het MoU moeten erkende beursbedrijven de SFC zo spoedig mogelijk in kennis stellen van ernstige kwesties, en informatie uitwisselen met de SFC binnen de voorgeschreven termijnen zoals overeengekomen tussen beide partijen. Op grond van Section 27 van de SFO kan de SFC inzage eisen in alle boeken en bescheiden van een erkend beursbedrijf die in verband met of in het kader van zijn bedrijfsactiviteiten, dan wel met betrekking tot alle door het bedrijf verhandelde financiële instrumenten worden bijgehouden, alsook alle andere informatie die verband houdt met zijn bedrijfsactiviteiten of handel in effecten, termijncontracten of otc-derivatenproducten. Erkende beursbedrijven dienen alle orders en transacties met betrekking tot financiële instrumenten bij te houden die de SFC redelijkerwijs nodig kan hebben voor de uitoefening van haar taken. Zij zijn verplicht om die gegevens te bewaren gedurende een periode van ten minste zeven jaar. (12) Daarom kan worden geconcludeerd dat de erkende beursbedrijven in Hongkong permanent onderworpen zijn aan een vergunningsplicht en aan effectief toezicht en effectieve handhaving. (13) Volgens de tweede voorwaarde moeten handelsplatformen in derde landen over duidelijke en transparante regels beschikken voor de toelating van effecten tot de handel, zodat die effecten op een eerlijke, ordentelijke en efficiënte wijze kunnen worden verhandeld en vrij verhandelbaar zijn. (14) Op grond van Section 21 van de SFO bestaat de wettelijke taak van een erkend beursbedrijf in het waarborgen van een ordelijke, geïnformeerde en billijke markt. Noteringsregels zijn voorschriften die in overeenstemming met de SFO zijn vervat in het beursreglement, waarin de marktexploitant zijn interne regels vastlegt. Deze regels moeten zorgen voor een billijke, ordelijke en efficiënte markt voor de verhandeling van effecten, vereisen dat de uitgifte van effecten op een billijke en ordelijke wijze plaatsvindt, en voorschrijven dat alle houders van uitgegeven effecten eerlijk en gelijk moeten worden behandeld. De noteringsregels bevatten de basiskwalificatievereisten voor de notering van effecten. Deze regels omvatten daarnaast ook vereisten waaraan moet worden voldaan voordat effecten kunnen worden genoteerd, alsook voortdurende verplichtingen waaraan een emittent moet voldoen zodra de notering is goedgekeurd. Volgens Section 24 van de SFO moet de SFC dergelijke noteringsregels goedkeuren. Een aanvrager van een beursnotering moet rechtsgeldig zijn opgericht, aan bepaalde informatie- en kapitaalvereisten voldoen, en voldoende professioneel actief zijn in Hongkong. Zowel de aanvrager als zijn activiteiten moeten, naar de mening van de marktexploitant, geschikt zijn voor notering op de beurs. Een erkend beursbedrijf beschikt over absolute beoordelingsvrijheid om noteringsaanvragen al dan niet te aanvaarden. Een vrijstelling met betrekking tot de noteringsregels kan alleen per geval worden toegekend, gelet op de omstandigheden van een specifiek geval. Indien een dergelijke vrijstelling bedoeld is om een algemene uitwerking te hebben, kan deze slechts worden toegestaan na voorafgaande toestemming door de SFC. Een erkend beursbedrijf moet aan de SFC bewijzen dat het effect is goedgekeurd voor notering en prijsnotering op de beurs. De effectenmoeten vrij overdraagbaar zijn en aan bepaalde criteria voldoen inzake de aanbieding van effecten aan het publiek. Om een ordelijke effectenhandel te garanderen, kan de SFC tot slot de handel in een financieel product of in een categorie van op een erkend beursbedrijf verhandelde financiële producten opschorten. (15) Als onderdeel van zijn taak om te zorgen voor een ordelijke, geïnformeerde en billijke handel, moet een erkend beursbedrijf tijdig en op billijke basis een passend niveau van handelstransparantiewaarborgen. De pretransactionele gegevens omvatten de beste bied- en laatprijzen, alsook de prijs- en orderdiepte (marktdiepte). Het volledige orderboek, met inbegrip van actuele bied- en laatprijzen en de omvang van de handelsintenties tegen die prijzen, wordt permanent en realtime openbaar gemaakt tijdens de continue handelssessie. Marktdeelnemers kunnen toegang krijgen tot de pretransactionele gegevens; ofwel direct via de systemen voor marktgegevens van de beurs, ofwel indirect via dataproviders. Er is geen enkele afwijking van pretransactionele transparantie mogelijk. Transacties die verricht worden op een erkende beurs, zijn onderworpen aan posttransactionele openbaarmaking van informatie. Transactiegegevens in verband met op de beurs verrichte transacties worden realtime verspreid en omvatten onder meer de prijzen, slotprijzen en informatie over de marktomzet. Marktdeelnemers kunnen toegang krijgen tot de posttransactionele gegevens; ofwel direct via de systemen voor marktgegevens van de beurs, ofwel indirect via dataproviders. (16) Daarom kan worden geconcludeerd dat de erkende beursbedrijven in Hongkong over duidelijke en transparante regels beschikken voor de toelating van effecten tot de handel, zodat die effecten op een eerlijke, ordentelijke en efficiënte wijze kunnen worden verhandeld en vrij verhandelbaar zijn. (17) Volgens de derde voorwaarde moeten emittenten van effecten onderworpen zijn aan periodieke en doorlopende verplichtingen tot informatieverstrekking, die een hoog niveau van beleggersbescherming waarborgen. (18) De noteringsregels van een erkend beursbedrijf moeten beschikken over duidelijke, uitvoerige en specifieke openbaarmakingsvereisten die van toepassing zijn op jaarlijkse en tussentijdse verslagen. Emittenten waarvan de effecten zijn toegelaten tot de handel, zijn verplicht om jaarrekeningen en halfjaarlijkse financiële verslagen te publiceren, zoals bepaald in het beursreglement. De verslagen moeten worden gecontroleerd en moeten voldoen aan algemeen aanvaarde standaarden voor jaarrekeningen. Een erkende beurs moet controleren of emittenten steeds voldoen aan de openbaarmakingsverplichtingen in het kader van de noteringsregels. Daarnaast licht een erkend beursbedrijf, in het kader van zijn lopende toezicht- en nalevingsactiviteiten, ook de jaarlijkse verslagen van emittenten door, met bijzondere aandacht voor de manier waarop emittenten de noteringsregels naleven en voor de vermelding van belangrijke gebeurtenissen en ontwikkelingen. De SFC verricht een actieve controle van bedrijfsactiviteiten en voert diepgaande evaluaties uit van geselecteerde beursgenoteerde ondernemingen om niet-naleving of wangedrag van ondernemingen te detecteren. De openbaarmaking van uitvoerige en actuele informatie over emittenten van effecten stelt beleggers in staat zich een oordeel te vormen over de bedrijfsprestaties van emittenten, en garandeert passende transparantie voor beleggers door hen regelmatig van informatie te voorzien. (19) Daarom kan worden geconcludeerd dat de emittenten van effecten die toegelaten zijn tot erkende beursbedrijven in Hongkong onderworpen zijn aan periodieke en doorlopende informatievereisten die een hoog niveau van beleggersbescherming waarborgen. (20) Volgens de vierde voorwaarde moet het wettelijke en toezichtskader van een derde land de markttransparantie en -integriteit waarborgen door marktmisbruik in de vorm van handel met voorwetenschap en marktmanipulatie te voorkomen. (21) Zoals hierna verder wordt toegelicht, legt de regelgeving inzake effecten van Hongkong een breed regelgevend en toezichtskader vast dat de marktintegriteit waarborgt, dat frauduleuze of misleidende praktijken bij erkende beursbedrijven en de verspreiding van onjuiste of misleidende informatie met betrekking tot effecten of emittenten verbiedt, en dat tevens handel met voorwetenschap en marktmanipulatie voorkomt. De SFO regelt marktmisbruik en voorziet in civiele en strafrechtelijke procedures in geval van marktmisbruik. Marktmisbruik, zoals gedefinieerd in de SFO, omvat zes strafbare feiten, nl. handel met voorwetenschap onder Sections 270 en 291 van de SFO, valse handel onder Sections 274 en 295 van de SFO, prijsmanipulatie onder Sections 275 en 296 van de SFO, het vrijgeven van informatie over verboden transacties onder Sections 276 en 297 van de SFO, verstrekking van onjuiste en misleidende informatie met betrekking tot transacties onder Sections 277 en 298 van de SFO, en marktmanipulatie onder Sections 278 en 299 van de SFO. Strafbare feiten die onder civiele procedures vallen, worden door het Market Misconduct Tribunal gehoord, waarbij de SFC een procedure kan inleiden. Voor strafbare feiten die onder strafrechtelijke procedures vallen, heeft de SFC de bevoegdheid om summiere vervolging in de strafrechtbank in te stellen. Op grond van Section 107 van de SFO kan de SFC strafrechtelijke rechtsvorderingen instellen tegen personen die anderen aanzetten om effecten te kopen of te verkopen door een frauduleuze of roekeloze onjuiste voorstelling van zaken, of op grond van Section 298 van de SFO, tegen personen die onjuiste of misleidende informatie verschaffen die anderen mogelijk kan aanzetten om effecten te kopen. Op grond van Section 277 van de SFO wordt het laatstgenoemde gedrag ook als wangedrag beschouwd onder de civiele procedures inzake marktmisbruik. Bovendien voorziet Section 300 van de SFO in strafrechtelijke aansprakelijkheid voor personen die bedrieglijke of frauduleuze handelingen, instrumenten of constructies gebruiken in het kader van een effectentransactie, met de intentie om te frauderen of te bedriegen. Section 384 van de SFO voorziet in strafrechtelijke aansprakelijkheid voor personen die op een bewuste ofroekeloze manier onjuiste of misleidende informatie verschaffen aan de SFC of de erkende beurscontroleur. Indien een onderneming schuldig wordt bevonden aan een strafbaar feit, wordt de strafrechtelijke aansprakelijkheid op grond van Section 390 van de SFO verruimd tot alle werknemers van die onderneming die hun goedkeuring gaven, samenspanden of roekeloos hebben gehandeld bij het plegen van het strafbare feit. (22) Daarom kan worden geconcludeerd dat het wettelijke en toezichtskader in Hongkong de markttransparantie en -integriteit waarborgt door marktmisbruik in de vorm van handel met voorwetenschap en marktmanipulatie te voorkomen. (23) Derhalve kan verder worden geconcludeerd dat het wettelijke en toezichtskader voor erkende beursbedrijven die in Hongkong actief zijn en onder het toezicht van de SFC staan, aan de vier voorwaarden voor wettelijke en toezichthoudende regelingen voldoet en bijgevolg moet worden geacht te voorzien in een gelijkwaardig systeem dat aan de vereisten voldoet voor handelsplatformen die zijn vastgelegd in Richtlijn 2014/65/EU, Verordening (EU) nr. 600/2014, Verordening (EU) nr. 596/2014 en Richtlijn 2004/109/EG. (24) Aangezien een groot aantal in de EU uitgegeven aandelen die tot de handel zijn toegelaten en die op EU-handelsplatformen worden verhandeld, eveneens op handelsplatformen in Hongkong worden verhandeld, fungeren de handelsplatformen in Hongkong vaak als aanvullende liquiditeitscentra voor dergelijke in de EU uitgegeven aandelen. Deze eigenschap laat EU-beleggingsondernemingen toe om in de EU uitgegeven aandelen die tot de handel zijn toegelaten en die op EU-handelsplatformen worden verhandeld, ook buiten de normale kantooruren van de EU-handelsplatformen te verhandelen. De erkenning van het wettelijke en toezichtskader in Hongkong zou geen belemmering vormen voor EU-beleggingsondernemingen om in de EU uitgegeven aandelen te blijven verhandelen buiten de kantooruren van de EU-handelsplatformen. (25) Dit besluit is gebaseerd op gegevens waaruit blijkt dat de totale EU-handel in een aantal aandelen die op de effectenbeurzen van Hongkong zijn toegelaten, zo frequent plaatsvindt dat MiFID-ondernemingen geen gebruik kunnen maken van de uitzondering waarin artikel 23, lid 1, onder a), van Verordening (EU) nr. 600/2014 voorziet. Dit betekent dat de handelsverplichting zoals beschreven in artikel 23, lid 1, van Verordening (EU) nr. 600/2014, van toepassing is op een aanzienlijk aantal aandelen die tot de handel in Hongkong zijn toegelaten. (26) Het besluit zal worden aangevuld met samenwerkingsregelingen om een efficiënte informatie-uitwisseling en coördinatie van toezichthoudende activiteiten tussen de nationale bevoegde autoriteiten en de SFC te garanderen. (27) Dit besluit is gebaseerd op de juridisch bindende voorschriften met betrekking tot erkende beursbedrijven die op het tijdstip van de vaststelling van dit besluit in Hongkong van toepassing zijn. De Commissie moet op regelmatige basis blijven monitoren hoe het wettelijke en toezichtskader voor deze handelsplatformen zich ontwikkelt, welke marktontwikkelingen zich voordoen, hoe efficiënt de samenwerking tussen toezichthouders verloopt met betrekking tot het toezicht en de handhaving, en of is voldaan aan de voorwaarden op basis waarvan dit besluit is vastgesteld. (28) De Commissie dient het wettelijke en toezichtskader dat in Hongkong op erkende beursbedrijven van toepassing is, regelmatig opnieuw te evalueren. Dit mag geen afbreuk doen aan de mogelijkheid voor de Commissie om te allen tijde een specifieke evaluatie uit te voeren indien relevante ontwikkelingen het nodig maken dat de Commissie de bij onderhavig besluit verleende gelijkwaardigheid opnieuw beoordeelt. Elke herbeoordeling kan tot de intrekking van dit besluit leiden. (29) Overwegende dat Verordening (EU) nr. 600/2014 en Richtlijn 2014/65/EU van toepassing zijn met ingang van 3 januari 2018, dient dit besluit in werking te treden op de dag na die van de bekendmaking ervan in het Publicatieblad van de Europese Unie . (30) De in dit besluit vervatte maatregelen zijn in overeenstemming met het advies van het Europees Comité voor het effectenbedrijf, HEEFT HET VOLGENDE BESLUIT VASTGESTELD: Artikel 1 Voor de toepassing van artikel 23, lid 1, van Verordening (EU) nr. 600/2014 wordt het wettelijke en toezichtskader van de Speciale Administratieve Regio Hongkong dat van toepassing is op de in de bijlage opgenomen erkende beursbedrijven waaraan aldaar vergunning is verleend, geacht gelijkwaardig te zijn aan de vereisten die voortvloeien uit Richtlijn 2014/65/EU, Richtlijn 2004/109/EG, Verordening (EU) nr. 596/2014 en Verordening (EU) nr. 600/2014, en onderworpen te zijn aan effectief toezicht en effectieve handhaving. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 13 december 2017. Voor de Commissie De voorzitter Jean-Claude JUNCKER ( 1 ) PB L 173 van 12.6.2014, blz. 349 . ( 2 ) Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( PB L 173 van 12.6.2014, blz. 84 ). ( 3 ) Verordening (EU) nr. 596/2014 van het Europees Parlement en de Raad van 16 april 2014 betreffende marktmisbruik (Verordening marktmisbruik) en houdende intrekking van Richtlijn 2003/6/EG van het Europees Parlement en de Raad en Richtlijnen 2003/124/EG, 2003/125/EG en 2004/72/EG van de Commissie ( PB L 173 van 12.6.2014, blz. 1 ). ( 4 ) Richtlijn 2004/109/EG van het Europees Parlement en de Raad van 15 december 2004 betreffende de transparantievereisten die gelden voor informatie over emittenten waarvan effecten tot de handel op een gereglementeerde markt zijn toegelaten en tot wijziging van Richtlijn 2001/34/EG PB L 390 van 31.12.2004, blz. 38 ).. BIJLAGE Erkende beursbedrijven: Stock Exchange of Hongkong Limited (SEHK)",
  "source": "EUR LEX"
}