{
  "url": "http://www.w3.org/1999/xhtml\">",
  "content": "L_2009182NL.01006301.xml 15.7.2009 NL Publicatieblad van de Europese Unie L 182/63 BESLUIT VAN DE COMMISSIE van 13 juli 2009 tot aanwijzing van een uit de publieke sector afkomstig lid van de raad van toezicht van de European Financial Reporting Advisory Group (2009/549/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) Overeenkomstig Verordening (EG) nr. 1606/2002 van het Europees Parlement en de Raad van 19 juli 2002 betreffende de toepassing van internationale standaarden voor jaarrekeningen ( 1 ) moet een technisch comité voor financiële verslaglegging de Commissie bijstand en deskundigheid leveren bij de beoordeling van internationale standaarden voor jaarrekeningen. De rol van dat technisch comité voor financiële verslaglegging wordt vervuld door de raad van toezicht van de European Financial Reporting Advisory Group (EFRAG). (2) De EFRAG is in 2001 opgericht door de Europese vertegenwoordigende organisaties van opstellers van jaarrekeningen, investeerders en boekhoudkundige beroepen die een rol spelen in het proces van de financiële verslaggeving. (3) Sinds de hervormingen van de governancestructuur van de EFRAG bestaat de raad van toezicht van de EFRAG onder meer uit vier uit de publieke sector afkomstige leden die specifiek zijn geselecteerd op basis van hun ervaring met beleidsvorming op nationaal of Europees niveau. Overeenkomstig punt 3.2 van bijlage 1 bij de statuten van de EFRAG, die sinds 11 juni 2009 van kracht zijn, is het aan de Commissie om deze uit de publieke sector afkomstige leden aan te wijzen. De leden van de raad van toezicht van de EFRAG worden door de algemene vergadering van de EFRAG benoemd. (4) Na een openbare oproep tot kandidaatstelling ( 2 ) heeft de Commissie een kandidaat geselecteerd voor aanwijzing als uit de publieke sector afkomstig lid van de raad van toezicht van de EFRAG, BESLUIT: Enig artikel De Commissie wijst hierbij de heer Pedro SOLBES aan voor benoeming als uit de publieke sector afkomstig lid van de raad van toezicht van de European Financial Reporting Advisory Group. Gedaan te Brussel, 13 juli 2009. Voor de Commissie Charlie Mc CREEVY Lid van de Commissie ( 1 ) PB L 243 van 11.9.2002, blz. 1 . ( 2 ) PB C 74 van 28.3.2009, blz. 61 .",
  "source": "EUR LEX"
}