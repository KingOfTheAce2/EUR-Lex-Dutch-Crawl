{
  "url": "http://www.w3.org/1999/xhtml\"><!--",
  "content": "L_2023136NL.01006701.xml 24.5.2023 NL Publicatieblad van de Europese Unie L 136/67 BESLUIT (EU) 2023/1012 VAN DE RAAD van 15 mei 2023 tot machtiging tot het openen van onderhandelingen met de Republiek Peru over een overeenkomst tussen de Europese Unie en de Republiek Peru op het gebied van de uitwisseling van persoonsgegevens tussen het Agentschap van de Europese Unie voor samenwerking op het gebied van rechtshandhaving (Europol) en de Peruaanse autoriteiten die bevoegd zijn voor de bestrijding van zware criminaliteit en terrorisme DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 16, lid 2, en artikel 88, in samenhang met artikel 218, leden 3 en 4, Gezien de aanbeveling van de Europese Commissie, Overwegende hetgeen volgt: (1) Verordening (EU) 2016/794 van het Europees Parlement en de Raad ( 1 ) is op 11 mei 2016 vastgesteld, is sinds 1 mei 2017 van toepassing en is gewijzigd bij Verordening (EU) 2022/991 van het Europees Parlement en de Raad ( 2 ) . (2) In Verordening (EU) 2016/794, en met name in de bepalingen die betrekking hebben op de overdracht van persoonsgegevens door het Agentschap van de Europese Unie voor samenwerking op het gebied van rechtshandhaving (Europol) aan derde landen en internationale organisaties, is bepaald dat Europol persoonsgegevens aan een autoriteit van een derde land mag overdragen op basis van een op grond van artikel 218 van het Verdrag betreffende de werking van de Europese Unie (VWEU) gesloten internationale overeenkomst tussen de Unie en dat derde land, waarin passende waarborgen zijn opgenomen ter bescherming van de privacy en de grondrechten en fundamentele vrijheden van burgers. (3) Er moeten onderhandelingen worden geopend met het oog op de sluiting van een overeenkomst tussen de Europese Unie en de Republiek Peru op het gebied van de uitwisseling van persoonsgegevens tussen Europol en de Peruaanse autoriteiten die bevoegd zijn voor de bestrijding van zware criminaliteit en terrorisme (de “overeenkomst”). (4) Zoals vermeld in overweging 35 van Verordening (EU) 2016/794, moet de Commissie tijdens de onderhandelingen over de overeenkomst, en in ieder geval voordat de overeenkomst wordt gesloten, de Europese Toezichthouder voor gegevensbescherming kunnen raadplegen. (5) De overeenkomst moet de grondrechten eerbiedigen en de beginselen in acht nemen die in het Handvest van de grondrechten van de Europese Unie (het “Handvest”) zijn neergelegd, in het bijzonder het recht op eerbiediging van het privéleven en van het familie- en gezinsleven conform artikel 7 van het Handvest, het recht op de bescherming van persoonsgegevens conform artikel 8 van het Handvest, en het recht op een doeltreffende voorziening in rechte en op een onpartijdig gerecht conform artikel 47 van het Handvest. De overeenkomst moet worden toegepast overeenkomstig die rechten en beginselen. (6) De overeenkomst mag geen invloed hebben op en mag geen afbreuk doen aan de overdracht van persoonsgegevens of andere vormen van samenwerking tussen de autoriteiten die voor de bescherming van de nationale veiligheid verantwoordelijk zijn. (7) Ierland is gebonden door Verordening (EU) 2016/794 en neemt dan ook deel aan de vaststelling van dit besluit. (8) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het VWEU, neemt Denemarken niet deel aan de vaststelling van dit besluit, dat derhalve niet bindend is voor, noch van toepassing is in Denemarken. (9) De Europese Toezichthouder voor gegevensbescherming is over dit besluit en het bijbehorende addendum geraadpleegd en heeft op 3 mei 2023 advies uitgebracht, HEEFT HET VOLGENDE BESLUIT VASTGESTELD: Artikel 1 1.   De Commissie wordt gemachtigd om namens de Unie onderhandelingen te openen met de Republiek Peru over een overeenkomst tussen de Europese Unie en de Republiek Peru op het gebied van de uitwisseling van persoonsgegevens tussen het Agentschap van de Europese Unie voor samenwerking op het gebied van rechtshandhaving (Europol) en de Peruaanse autoriteiten die bevoegd zijn voor de bestrijding van zware criminaliteit en terrorisme. 2.   De onderhandelingen worden gevoerd overeenkomstig de in het addendum bij dit besluit opgenomen onderhandelingsrichtsnoeren van de Raad. Artikel 2 De Commissie wordt aangewezen als de onderhandelaar van de Unie. Artikel 3 1.   De in artikel 1 bedoelde onderhandelingen worden gevoerd in overleg met de Groep rechtshandhaving (politie), onder voorbehoud van eventuele sturing die de Raad later aan de Commissie kan verstrekken. 2.   De Commissie brengt, op gezette tijdstippen en telkens wanneer de Raad daarom verzoekt, verslag uit aan de Raad over het verloop en het resultaat van de onderhandelingen, en zendt hem de relevante documenten zo spoedig mogelijk toe zodat de leden van de Raad voldoende tijd hebben om zich terdege voor te bereiden op de komende onderhandelingen. Waar passend of op verzoek van de Raad stelt de Commissie een schriftelijk verslag op. Artikel 4 Dit besluit is gericht tot de Commissie. Gedaan te Brussel, 15 mei 2023. Voor de Raad De voorzitter J. FORSSMED ( 1 ) Verordening (EU) 2016/794 van het Europees Parlement en de Raad van 11 mei 2016 betreffende het Agentschap van de Europese Unie voor samenwerking op het gebied van rechtshandhaving (Europol) en tot vervanging en intrekking van de Besluiten 2009/371/JBZ, 2009/934/JBZ, 2009/935/JBZ, 2009/936/JBZ en 2009/968/JBZ van de Raad ( PB L 135 van 24.5.2016, blz. 53 ). ( 2 ) Verordening (EU) 2022/991 van het Europees Parlement en de Raad van 8 juni 2022 tot wijziging van Verordening (EU) 2016/794, wat betreft de samenwerking van Europol met particuliere partijen, de verwerking van persoonsgegevens door Europol ter ondersteuning van strafrechtelijke onderzoeken, en de rol van Europol bij onderzoek en innovatie ( PB L 169 van 27.6.2022, blz. 1 ).",
  "source": "EUR LEX"
}