{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000R0654:NL:HTML\">",
  "content": "EUR-Lex - 32000R0654 - NL Avis juridique important | 32000R0654 Verordening (EG) nr. 654/2000 van de Commissie van 29 maart 2000 inzake de verlening van een vergunning voor nieuwe toevoegingsmiddelen, nieuwe toepassingen van toevoegingsmiddelen en nieuwe als toevoegingsmiddel te gebruiken preparaten in de diervoeding (Voor de EER relevante tekst) Publicatieblad Nr. L 079 van 30/03/2000 blz. 0026 - 0035 Verordening (EG) nr. 654/2000 van de Commissie van 29 maart 2000 inzake de verlening van een vergunning voor nieuwe toevoegingsmiddelen, nieuwe toepassingen van toevoegingsmiddelen en nieuwe als toevoegingsmiddel te gebruiken preparaten in de diervoeding (Voor de EER relevante tekst) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 70/524/EEG van de Raad van 23 november 1970 betreffende toevoegingsmiddelen in de diervoeding(1), laatstelijk gewijzigd bij Verordening (EG) nr. 2690/1999 van de Commissie(2), en met name op artikel 3, Overwegende hetgeen volgt: (1) In Richtlijn 70/524/EEG is bepaald dat, rekening houdend met de ontwikkeling van de wetenschappelijke en technische kennis, vergunningen kunnen worden verleend voor nieuwe toevoegingsmiddelen of nieuwe toepassingen van toevoegingsmiddelen. (2) Bij Richtlijn 93/113/EG van de Raad van 14 december 1993 betreffende het gebruik en het in de handel brengen van voor de diervoeding bestemde enzymen, micro-organismen en hun preparaten(3), laatstelijk gewijzigd bij Richtlijn 97/40/EG(4), zijn de lidstaten, in afwijking van Richtlijn 70/524/EEG, gemachtigd om een voorlopige vergunning te verlenen voor het gebruik en het in de handel brengen van enzymen, micro-organismen en preparaten daarvan. (3) Er zijn nieuwe gegevens verstrekt met het oog op de vervanging van preparaten van enzymen waarvoor reeds een vergunning is verleend, door nieuwe preparaten van dezelfde enzymen. (4) Een voorlopige vergunning voor nieuwe toevoegingsmiddelen of nieuwe toepassingen van toevoegingsmiddelen moet worden afgegeven als die middelen, bij het toegestane gehalte in diervoeders, niet schadelijk zijn voor de gezondheid van mens of dier of voor het milieu, en de verbruiker niet schaden door nadelige beïnvloeding van de kenmerken van de dierlijke producten, als de aanwezigheid van die middelen in diervoeders bepaalbaar is en als op grond van de beschikbare resultaten redelijkerwijs mag worden aangenomen dat de betrokken middelen bij gebruik in diervoeders een gunstige invloed uitoefenen op de eigenschappen daarvan of op de dierlijke productie. (5) Richtlijn 89/391/EEG van de Raad van 12 juni 1989 betreffende de tenuitvoerlegging van maatregelen ter bevordering van de verbetering van de veiligheid en de gezondheid van de werknemers op het werk(5), en die in het kader daarvan vastgestelde bijzondere richtlijnen, met name Richtlijn 90/679/EEG van de Raad van 26 november 1990 betreffende de bescherming van de werknemers tegen de risicio's van blootstelling aan biologische agentia op het werk(6), laatstelijk gewijzigd bij Richtlijn 97/65/EG van de Commissie(7), zijn volledig van toepassing op het gebruik en de hantering door werknemers van toevoegingsmiddelen voor de diervoeding. (6) Na onderzoek van de dossiers die de lidstaten overeenkomstig artikel 3 van Richtlijn 93/113/EG hebben ingediend, is gebleken dat voor een aantal preparaten die tot de groepen van de enzymen en de micro-organismen behoren, voorlopige vergunningen kunnen worden gegeven. (7) Het Wetenschappelijk Comité voor de diervoeding heeft een gunstig advies uitgebracht over de onschadelijkheid van deze preparaten van enzymen(8) en micro-organismen(9). (8) De in deze verordening vervatte maatregelen zijn in overeenstemming met het advies van het Permanent Comité voor veevoeders, HEEFT DE VOLGENDE VERORDENING VASTGESTELD: Artikel 1 Voor de tot de groep \"Enzymen\" behorende preparaten die in bijlage I bij deze verordening worden vermeld, kan onder de in die bijlage vastgestelde voorwaarden overeenkomstig Richtlijn 70/524/EEG een vergunning voor gebruik als toevoegingsmiddel in de diervoeding worden verleend. Artikel 2 De gegevens over de samenstelling van de enyzmen die bij de nummers 7 en 8 zijn vermeld, worden gewijzigd zoals is aangegeven in bijlage I in de rubriek \"Chemische formule, beschrijving\". Artikel 3 Voor de tot de groep \"Micro-organismen\" behorende preparaten die in bijlage II bij deze verordening worden vermeld, kan onder de in die bijlage vastgestelde voorwaarden overeenkomstig Richtlijn 70/524/EEG een vergunning voor gebruik als toevoegingsmiddel in de diervoeding worden verleend. Artikel 4 Deze verordening treedt in werking op de derde dag volgende op die van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 maart 2000. Voor de Commissie David Byrne Lid van de Commissie (1) PB L 270 van 14.12.1970, blz. 1. (2) PB L 326 van 18.12.1999, blz. 33. (3) PB L 334 van 31.12.1993, blz. 17. (4) PB L 180 van 9.7.1997, blz. 21. (5) PB L 183 van 29.6.1989, blz. 1. (6) PB L 374 van 31.12.1990, blz. 1. (7) PB L 335 van 6.12.1997, blz. 17. (8) Verslag van het Wetenschappelijk Comité voor de diervoeding inzake het gebruik van sommige enzymen als toevoegingsmiddel in de diervoeding, goedgekeurd op 4 juni 1998 en bijgewerkt op 21 oktober 1999. (9) Verslag van het Wetenschappelijk Comité voor de diervoeding inzake het gebruik van sommige micro-organismen als toevoegingsmiddel in de diervoeding, goedgekeurd op 26 september 1997 en bijgewerkt op 22 oktober 1999. BIJLAGE I >RUIMTE VOOR DE TABEL> BIJLAGE II >RUIMTE VOOR DE TABEL>",
  "source": "EUR LEX"
}