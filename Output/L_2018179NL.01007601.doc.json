{
  "url": "http://www.w3.org/1999/xhtml\">",
  "content": "L_2018179NL.01007601.xml 16.7.2018 NL Publicatieblad van de Europese Unie L 179/76 VERORDENING (EU) 2018/976 VAN HET EUROPEES PARLEMENT EN DE RAAD van 4 juli 2018 tot wijziging van Verordening (EU) 2016/1139 wat betreft de bandbreedtes voor de visserijsterfte en het vrijwaringsniveau voor bepaalde haringbestanden in de Oostzee HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 2, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Economisch en Sociaal Comité ( 1 ) , Handelend volgens de gewone wetgevingsprocedure ( 2 ) , Overwegende hetgeen volgt: (1) Bij Verordening (EU) 2016/1139 van het Europees Parlement en de Raad ( 3 ) is een meerjarenplan vastgesteld voor de kabeljauw-, haring- en sprotbestanden in de Oostzee („het plan”). Doel van het plan is bij te dragen tot de verwezenlijking van de doelstellingen van het gemeenschappelijk visserijbeleid, en er met name voor te zorgen dat de levende biologische rijkdommen van de zee zodanig worden geëxploiteerd dat de populaties van de beviste soorten boven een niveau worden gebracht en behouden dat de maximale duurzame opbrengst (MDO) kan opleveren. (2) In artikel 1 van Verordening (EU) 2016/1139 is omschreven om welke visbestanden in de Oostzee het gaat, waaronder het haringbestand in de Botnische Zee en het haringbestand in de Botnische Baai. Om de volledige reproductiecapaciteit van deze bestanden te vrijwaren, zijn in de bijlagen I en II bij die verordening bepaalde instandhoudingsreferentiepunten vastgesteld, waaronder bandbreedtes voor de visserijsterfte en referentiepunten voor de paaibiomassa. (3) Uit de wetenschappelijke beoordeling van het haringbestand in de Botnische Zee en het haringbestand in de Botnische Baai die de Internationale Raad voor het onderzoek van de zee (ICES) in 2017 heeft verricht, is gebleken dat deze twee bestanden vergelijkbaar zijn. Bijgevolg heeft de ICES deze twee bestanden samengevoegd, de grenzen van het geografische verspreidingsgebied gewijzigd en de MDO-bandbreedtes voor visserijsterfte evenals de desbetreffende instandhoudingsreferentiepunten opnieuw geraamd. Dat heeft geleid tot een andere omschrijving van het bestand en andere numerieke waarden dan die welke waren vastgesteld in artikel 1 van en in de bijlagen I en II bij Verordening (EU) 2016/1139. (4) Wanneer de Commissie op grond van wetenschappelijk advies van mening is dat de doelstellingen van het plan niet langer op een correcte manier tot uiting komen in de instandhoudingsreferentiepunten in bijlage II bij Verordening (EU) 2016/1139, kan zij krachtens artikel 5, lid 6, van die verordening met spoed een voorstel voor herziening van die referentiepunten indienen bij het Europees Parlement en bij de Raad. (5) Artikel 1, lid 1, onder e) en f), van en de bijlagen I en II bij Verordening (EU) 2016/1139 moeten dringend worden gewijzigd om te waarborgen dat de vangstmogelijkheden voor de betrokken bestanden worden vastgesteld overeenkomstig de bijgewerkte instandhoudingsreferentiepunten. (6) Verordening (EU) 2016/1139 moet daarom dienovereenkomstig worden gewijzigd, HEBBEN DE VOLGENDE VERORDENING VASTGESTELD: Artikel 1 Wijzigingen van Verordening (EU) 2016/1139 Verordening (EU) 2016/1139 wordt als volgt gewijzigd: 1) In artikel 1 wordt lid 1 als volgt gewijzigd: a) punt e) wordt vervangen door: „e) haring ( Clupea harengus ) in ICES-deelgebieden 30-31 (haring in de Botnische Golf);”; b) punt f) wordt geschrapt. 2) In bijlage I worden de vermeldingen betreffende het haringbestand in de Botnische Zee en het haringbestand in de Botnische Baai vervangen door: „Haring in de Botnische Golf 0,15-0,21 0,21-0,21” 3) In bijlage II worden de vermeldingen betreffende het haringbestand in de Botnische Zee en het haringbestand in de Botnische Baai vervangen door: „Haring in de Botnische Golf 283 180 202 272 ” Artikel 2 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Straatsburg, 4 juli 2018. Voor het Europees Parlement De voorzitter A. TAJANI Voor de Raad De voorzitter K. EDTSTADLER ( 1 ) Advies van 14 februari 2018 (nog niet bekendgemaakt in het Publicatieblad). ( 2 ) Standpunt van het Europees Parlement van 29 mei 2018 (nog niet bekendgemaakt in het Publicatieblad) en besluit van de Raad van 18 juni 2018. ( 3 ) Verordening (EU) 2016/1139 van het Europees Parlement en de Raad van 6 juli 2016 tot vaststelling van een meerjarenplan voor de kabeljauw-, haring- en sprotbestanden in de Oostzee en de visserijen die deze bestanden exploiteren, tot wijziging van Verordening (EG) nr. 2187/2005 van de Raad en tot intrekking van Verordening (EG) nr. 1098/2007 van de Raad ( PB L 191 van 15.7.2016, blz. 1 ).",
  "source": "EUR LEX"
}