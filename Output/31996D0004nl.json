{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0004:NL:HTML\">",
  "content": "EUR-Lex - 31996D0004 - NL Avis juridique important | 31996D0004 96/4/EG: Beschikking van de Commissie van 13 december 1995 tot toelating van methoden voor de indeling van geslachte varkens in Oostenrijk (Slechts de tekst in de Duitse taal is authentiek) Publicatieblad Nr. L 001 van 03/01/1996 blz. 0009 - 0011 BESCHIKKING VAN DE COMMISSIE van 13 december 1995 tot toelating van methoden voor de indeling van geslachte varkens in Oostenrijk (Slechts de tekst in de Duitse taal is authentiek) (96/4/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op de Akte van Toetreding van Oostenrijk, Finland en Zweden, inzonderheid op artikel 149, Gelet op Verordening (EEG) nr. 3220/84 van de Raad van 13 november 1984 tot vaststelling van het communautaire indelingsschema voor geslachte varkens (1), laatstelijk gewijzigd bij Verordening (EG) nr. 3513/93 (2), en met name op artikel 5, lid 2, Overwegende dat op grond van artikel 2, lid 3, van Verordening (EEG) nr. 3220/84 de indeling van geslachte varkens aan de hand van statistisch verantwoorde methoden geschiedt, waarbij een raming van het aandeel mager vlees wordt gemaakt uitgaande van materiële metingen van een of meer anatomische delen van het geslachte varken; dat de indelingsmethoden slechts worden toegelaten, wanneer een bepaalde standaardschattingsfout niet wordt overschreden; dat deze standaardschattingsfout is omschreven in artikel 3 van Verordening (EEG) nr. 2967/85 van de Commissie van 24 oktober 1985 houdende nadere bepalingen voor de toepassing van het communautaire indelingsschema voor geslachte varkens (3), laatstelijk gewijzigd bij Verordening (EG) nr. 3127/94 (4); Overwegende dat de Oostenrijkse Regering de Commissie heeft verzocht op haar grondgebied het gebruik van één enkele methode toe te staan en de vereiste gegevens als bedoeld in artikel 3 van Verordening (EEG) nr. 2967/85 in de versie vóór de wijziging bij Verordening (EG) nr. 3127/94 heeft verstrekt; dat het verantwoord is deze indelingsmethode toe te staan in het kader van een overgangsmaatregel die geldt tot en met 31 december 1997 om de overschakeling van de huidige Oostenrijkse indelingsvoorschriften op die van de Gemeenschap te vergemakkelijken; Overwegende dat geen enkele wijziging in de indelingsmethode dient te worden toegelaten behoudens bij een nieuwe beschikking van de Commissie waarin met de opgedane ervaring rekening wordt gehouden; dat de onderhavige toelating daartoe kan worden herroepen; Overwegende dat in artikel 2 van Verordening (EEG) nr. 3220/84 in de mogelijkheid is voorzien de Lid-Staten toe te laten een andere aanbiedingsvorm voor te schrijven dan de in dat artikel omschreven standaardaanbiedingsvorm, wanneer namelijk de handelspraktijk of de technische eisen een dergelijke afwijking rechtvaardigen; Overwegende dat in Oostenrijk de technische eisen met betrekking tot de indelingsmethoden en bijgevolg de handelspraktijk leiden tot het vast blijven zitten van het niervet, de nieren en het middenrif aan het geslachte varken; dat daarmee rekening moet worden gehouden om het gewicht af te stemmen op de standaardaanbiedingsvorm; Overwegende dat de in deze beschikking vervatte maatregelen in overeenstemming zijn met het advies van het Comité van beheer voor varkensvlees, HEEFT DE VOLGENDE BESCHIKKING GEGEVEN: Artikel 1 Als enige methode voor de indeling van geslachte varkens overeenkomstig Verordening (EEG) nr. 3220/84 wordt in Oostenrijk het in de bijlage beschreven \"Zwei-Punkte-Meßverfahren (ZP)\" toegestaan. Artikel 2 In de schattingsmethoden (meetpunten en formules) mogen geen veranderingen worden aangebracht. Artikel 3 In afwijking van de in artikel 2 van Verordening (EEG) nr. 3220/84 omschreven standaardaanbiedingsvorm worden hele geslachte varkens voor weging en indeling aangeboden met het niervet, de nieren en het diafragma. Om de notering van het geslachte varken op een vergelijkbare basis vast te stellen wordt het geconstateerde warm geslacht gewicht verlaagd met 2,3 %. Artikel 4 Deze beschikking is gericht tot de Republiek Oostenrijk. Zij is van toepassing tot en met 31 december 1997. Gedaan te Brussel, 13 december 1995. Voor de Commissie Franz FISCHLER Lid van de Commissie (1) PB nr. L 301 van 20. 11. 1984, blz. 1. (2) PB nr. L 320 van 22. 12. 1993, blz. 5. (3) PB nr. L 285 van 25. 10. 1985, blz. 39. (4) PB nr. L 330 van 21. 12. 1994, blz. 34. BIJLAGE ZWEI-PUNKTE-MESSVERFAHREN (ZP) 1. De indeling van geslachte varkens wordt uitgevoerd met behulp van de zogenaamde \"Zwei-Punkte-Meßverfahren\" (\"ZP\")-methode. 2. Het mager-vleesaandeel van het geslachte varken wordt aan de hand van de onderstaande formule berekend: ^y = 28,7886 - 1,17338 × a + 0,01470 × a2 + 0,89053 × b - 0,00426 × b2 waarin: ^y = geschat aandeel mager vlees van het geslachte varken; a = zichtbare spekdikte (met inbegrip van het zwoerd) in mm op de scheiding van het halve varken, gemeten waar het op de lendespier (M. glutaeus medius) het dunste is; b = zichtbare dikte van de lendespier in mm op de scheiding van het halve varken, gemeten als kortste afstand tussen het voorste (craniale) uiteinde van de lendespier en het bovenste (dorsale) uiteinde van het wervelkanaal. De formule is geldig voor geslachte varkens met een gewicht tussen 60 en 130 kg.",
  "source": "EUR LEX"
}