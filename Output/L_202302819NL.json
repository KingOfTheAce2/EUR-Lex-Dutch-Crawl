{
  "url": "http://www.w3.org/1999/xhtml\"><!--",
  "content": "L_202302819NL.000101.fmx.xml Publicatieblad van de Europese Unie NL Serie L 2023/2819 18.12.2023 BESLUIT (EU) 2023/2819 VAN DE EUROPESE CENTRALE BANK van 7 december 2023 betreffende het storten van het kapitaal van de Europese Centrale Bank door de nationale centrale banken van de lidstaten die de euro als munt hebben, en tot intrekking van Besluit (EU) 2020/138 (ECB/2020/4) (ECB/2023/32) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, en met name artikel 28.3, Overwegende hetgeen volgt: (1) Bij Besluit (EU) 2020/138 van de Europese Centrale Bank (ECB/2020/4) ( 1 ) werd vastgelegd in hoeverre en in welke vorm de nationale centrale banken (NCB’s) van de lidstaten die de euro als munt hebben (hierna de “eurogebied-NCB’s” genoemd), gehouden waren tot storting van het kapitaal van de Europese Centrale Bank (ECB) met ingang van 1 februari 2020. (2) Besluit (EU) 2023/2811 van de Europese Centrale Bank (ECB/2023/31) ( 2 ) voorziet in de aanpassing van de sleutel voor inschrijving op het kapitaal van de ECB (hierna de “kapitaalverdeelsleutel” genoemd) overeenkomstig artikel 29.3 en artikel 29.4 van de statuten van het Europees Stelsel van centrale banken en van de Europese Centrale Bank en stelt de met ingang van 1 januari 2024 aan elke NCB toegewezen nieuwe wegingen in de aangepaste kapitaalverdeelsleutel vast (hierna de “wegingen in de kapitaalverdeelsleutel” genoemd). (3) De vijfjaarlijkse aangepaste kapitaalverdeelsleutel van de ECB vereist de vaststelling van een nieuw ECB-besluit dat Besluit (EU) 2020/138 (ECB/2020/4) met ingang van 1 januari 2024 intrekt en vastlegt in hoeverre en in welke vorm de eurogebied-NCB’s gehouden zijn om met ingang van 1 januari 2024 het kapitaal van de ECB te storten, HEEFT HET VOLGENDE BESLUIT VASTGESTELD: Artikel 1 Mate en vorm van geplaatst en gestort kapitaal Elke eurogebied-NCB volstort per 1 januari 2024 haar inschrijving op het kapitaal van de ECB. Met inachtneming van de in artikel 2 van Besluit (EU) 2023/2811 (ECB/2023/31) vastgelegde wegingen in de kapitaalverdeelsleutel, geldt voor elke eurogebied-NCB een totaal geplaatst en gestort kapitaal van het naast haar naam in de volgende tabel vermelde bedragen: (in EUR) Eurogebied-NCB Nationale Bank van België 324 804 337,12 Deutsche Bundesbank 2 357 134 464,40 Eesti Pank 26 380 542,23 Banc Ceannais na hÉireann/Central Bank of Ireland 192 804 200,92 Bank of Greece 199 981 180,60 Banco de España 1 046 669 933,56 Banque de France 1 770 700 531,41 Hrvatska narodna banka 68 511 469,74 Banca d’Italia 1 418 000 151,07 Central Bank of Cyprus 19 506 662,74 Latvijas Banka 34 304 447,40 Lietuvos bankas 52 241 484,12 Banque centrale du Luxembourg 32 215 221,04 Bank Ċentrali ta’ Malta/Central Bank of Malta 11 398 732,44 De Nederlandsche Bank 522 912 791,50 Oesterreichische Nationalbank 261 694 545,91 Banco de Portugal 205 826 684,42 Banka Slovenije 43 743 853,57 Národná banka Slovenska 101 787 541,48 Suomen Pankki 160 783 830,00 Artikel 2 Aanpassing van het gestorte kapitaal 1.   Aangezien elke eurogebied-NCB reeds haar aandeel in het tot en met 31 december 2023 van toepassing zijnde geplaatste kapitaal van de ECB heeft gestort uit hoofde van Besluit (EU) 2020/138 (ECB/2020/4), maakt elk van hen een aanvullend bedrag over aan de ECB, of ontvangt een bedrag terug van de ECB, naargelang van het geval, teneinde uit te komen op de bedragen in de derde kolom van de tabel in artikel 1. 2.   Alle overmakingen uit hoofde van dit artikel geschieden overeenkomstig Besluit (EU) 2023/2817 van de Europese Centrale Bank (ECB/2023/33) ( 3 ) . Artikel 3 Intrekking 1.   Besluit (EU) 2020/138 (ECB/2020/4) wordt ingetrokken met ingang van 1 januari 2024. 2.   Verwijzingen naar Besluit (EU) 2020/138 (ECB/2020/4) gelden als verwijzingen naar dit besluit. Artikel 4 Inwerkingtreding Dit besluit treedt in werking op 1 januari 2024. Gedaan te Frankfurt am Main, 7 december 2023. De president van de ECB Christine LAGARDE ( 1 ) Besluit (EU) 2020/138 van de Europese Centrale Bank van 22 januari 2020 betreffende het volstorten van het kapitaal van de Europese Centrale Bank door de nationale centrale banken van de lidstaten die de euro als munt hebben en tot intrekking van Besluit (EU) 2019/44 (ECB/2020/4) ( PB L 27 I van 1.2.2020, blz. 6 ). ( 2 ) Besluit (EU) 2023/2811 van de Europese Centrale Bank van 7 december 2023 betreffende het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank en tot intrekking van Besluit (EU) 2020/137 (ECB/2020/3) (ECB/2023/31) ( PB L, 2023/2811, 18.12.2023, ELI: http://data.europa.eu/eli/dec/2023/2811/oj ). ( 3 ) Besluit (EU) 2023/2817 van de Europese Centrale Bank van 7 december 2023 tot vaststelling van de modaliteiten en de voorwaarden voor de overdracht van aandelen in het kapitaal van de Europese Centrale Bank tussen de nationale centrale banken en de aanpassing van het gestorte kapitaal en tot intrekking van Besluit (EU) 2020/139 (ECB/2020/5) (ECB/2023/33) ( PB L, 2023/2817, 18.12.2023, ELI: http://data.europa.eu/eli/dec/2023/2817/oj ). ELI: http://data.europa.eu/eli/dec/2023/2819/oj ISSN 1977-0758 (electronic edition)",
  "source": "EUR LEX"
}