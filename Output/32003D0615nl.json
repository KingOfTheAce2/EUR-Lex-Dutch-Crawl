{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0615:NL:HTML\">",
  "content": "EUR-Lex - 32003D0615 - NL Avis juridique important | 32003D0615 2003/615/EG: Besluit van de Commissie van 14 augustus 2003 houdende overdracht van het beheer van de steun voor een pretoetredingsmaatregel op het gebied van landbouw en plattelandsontwikkeling in de Slowaakse Republiek gedurende de pretoetredingsperiode aan uitvoeringsorganen Publicatieblad Nr. L 213 van 23/08/2003 blz. 0012 - 0013 Besluit van de Commissie van 14 augustus 2003 houdende overdracht van het beheer van de steun voor een pretoetredingsmaatregel op het gebied van landbouw en plattelandsontwikkeling in de Slowaakse Republiek gedurende de pretoetredingsperiode aan uitvoeringsorganen (2003/615/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1266/1999 van de Raad van 21 juni 1999 betreffende de coördinatie van de bijstand aan de kandidaat-lidstaten in het kader van de pretoetredingsstrategie en houdende wijziging van Verordening (EEG) nr. 3906/89(1), en met name op artikel 12, lid 2, Overwegende hetgeen volgt: (1) Het speciale pretoetredingsprogramma voor landbouw en plattelandsontwikkeling voor de Slowaakse Republiek (hierna \"Sapard-programma\" genoemd) is bij besluit van de Commissie van 17 november 2000(2) goedgekeurd en bij besluiten van de Commissie van 5 maart 2002, 31 juli 2002 en 20 maart 2003 gewijzigd overeenkomstig artikel 4, lid 5, van Verordening (EG) nr. 1268/1999 van de Raad van 21 juni 1999 inzake steunverlening door de Gemeenschap voor pretoetredingsmaatregelen op het gebied van landbouw en plattelandsontwikkeling in de kandidaat-lidstaten in Midden- en Oost-Europa gedurende de pretoetredingsperiode(3), laatstelijk gewijzigd bij Verordening (EG) nr. 696/2003(4). (2) De regering van de Slowaakse Republiek en de Commissie, die optreedt namens de Gemeenschap, hebben op 26 maart 2001 de meerjarenovereenkomst voor de financiering ondertekend waarin de technische, juridische en administratieve bepalingen voor de uitvoering van het Sapard-programma zijn opgenomen, welke meerjarenovereenkomst is gewijzigd bij de op 11 september 2002 ondertekende jaarlijkse financieringsovereenkomst voor 2001. Deze wijziging is na ratificatie door beide partijen in werking getreden op 4 november 2002. (3) Door de bevoegde autoriteit van de Slowaakse Republiek is een Sapard-bureau aangewezen voor de uitvoering van enkele van de bij het Sapard-programma vastgestelde maatregelen. Het ministerie van Financiën, Nationaal Fonds, is aangewezen voor de financiële functies die het in het kader van de tenuitvoerlegging van het Sapard-programma moet vervullen. (4) Overeenkomstig artikel 12, lid 2, van Verordening (EG) nr. 1266/1999 en op grond van een voor elk geval afzonderlijke analyse van de nationale en sectorale capaciteit inzake beheer van programma's/projecten, van de financiële controleprocedures en van de structuren op het gebied van overheidsfinanciën, heeft de Commissie Beschikking 2002/299/EG van 15 april 2002 houdende overdracht van het beheer van de steun voor pretoetredingsmaatregelen op het gebied van landbouw en plattelandsontwikkeling in de Slowaakse Republiek gedurende de pretoetredingsperiode aan uitvoeringsorganen(5) gegeven ten aanzien van bepaalde in het Sapard-programma opgenomen maatregelen. (5) De Commissie heeft sindsdien een nadere analyse op grond van artikel 12, lid 2, van Verordening (EG) nr. 1266/1999 uitgevoerd ten aanzien van de in het Sapard-programma vastgestelde maatregelen 3 \"Oprichting van producentengroeperingen\", 4b \"Diversificatie van de economische bedrijvigheid in plattelandsgebieden\", 6 \"Landbouwproductiemethoden die zijn ontworpen met het oog op milieubescherming en natuurbeheer\", 8 \"Ontwikkeling van het menselijke potentieel\" en 9 \"Technische hulp\". De Commissie is van mening dat de Slowaakse Republiek ook ten aanzien van die maatregelen voldoet aan het bepaalde in de artikelen 4 tot en met 6 en de bijlage van Verordening (EG) nr. 2222/2000 van de Commissie van 7 juni 2000 houdende financiële uitvoeringsbepalingen van Verordening (EG) nr. 1268/1999 van de Raad inzake steunverlening door de Gemeenschap voor pretoetredingsmaatregelen op het gebied van landbouw en plattelandsontwikkeling in de kandidaat-lidstaten in Midden- en Oost-Europa gedurende de pretoetredingsperiode(6), laatstelijk gewijzigd bij Verordening (EG) nr. 188/2003(7), en aan de in de bijlage bij Verordening (EG) nr. 1266/1999 vastgestelde minimumvoorwaarden. (6) Daarom is het dienstig af te zien van de in artikel 12, lid 1, van Verordening (EG) nr. 1266/1999 voorgeschreven voorafgaande goedkeuring en ten aanzien van de maatregelen 3, 4b, 6, 8 en 9 het beheer op decentrale grondslag over te dragen aan het Sapard-bureau en aan het ministerie van Financiën, Nationaal Fonds, in de Slowaakse Republiek. (7) Aangezien de door de Commissie voor de maatregelen 3, 4b, 6, 8 en 9 uitgevoerde verificaties gebaseerd zijn op een systeem dat nog niet daadwerkelijk wordt toegepast voor alle belangrijke elementen, is het echter dienstig de overdracht van het beheer van het Sapard-programma aan het Sapard-bureau en het ministerie van Financiën, Nationaal Fonds, overeenkomstig artikel 3, lid 2, van Verordening (EG) nr. 2222/2000 een voorlopig karakter te geven. (8) Het beheer over het Sapard-programma wordt pas overgedragen nadat de Commissie zich er verder van vergewist heeft dat het systeem op bevredigende wijze functioneert en nadat gevolg is gegeven aan eventuele aanbevelingen van de Commissie met betrekking tot de overdracht van het beheer van de steun aan het Sapard-bureau en het ministerie van Financiën, Nationaal Fonds. (9) In artikel 9, lid 1, tweede streepje, van Verordening (EG) nr. 2222/2000 is bepaald dat uitgaven voor haalbaarheids- en bijbehorende studies en voor technische bijstand die door de begunstigde zijn gedaan vóór de datum van het besluit van de Commissie houdende overdracht van het beheer, subsidiabel kunnen zijn. Daarom moet de datum worden vastgesteld vanaf welke dergelijke uitgaven mogen zijn gedaan om voor cofinanciering in aanmerking te komen, BESLUIT: Artikel 1 Er wordt afgezien van de in artikel 12, lid 1, van Verordening (EG) nr. 1266/1999 voorgeschreven voorafgaande goedkeuring, door de Commissie, van de selectie van projecten en de sluiting van contracten voor de maatregelen 3, 4b, 6, 8 en 9 door de Slowaakse Republiek. Artikel 2 Het beheer van het Sapard-programma wordt voorlopig overgedragen aan: 1. het Sapard-bureau van de Slowaakse Republiek, 12 Dobrovicova, 81 266 Bratislava, voor de uitvoering van de maatregelen 3, 4b, 6, 8 en 9 van het Sapard-programma zoals vastgesteld in het programma voor landbouw en plattelandsontwikkeling dat is goedgekeurd bij besluit van de Commissie van 17 november 2000 en 2. het ministerie van Financiën, Nationaal Fonds, 5 Stefanovicova, 81 782 Bratislava, Slowaakse Republiek, voor de financiële functies die het in het kader van de tenuitvoerlegging van de maatregelen 3, 4b, 6, 8 en 9 van het Sapard-programma voor de Slowaakse Republiek moet vervullen. Artikel 3 De uitgaven op grond van dit besluit komen slechts voor cofinanciering door de Gemeenschap in aanmerking indien de begunstigden deze hebben gedaan op of na de datum van vaststelling van dit besluit of, indien dat een latere datum is, op of na de datum van sluiting van het instrument waardoor zij voor het betrokken project een begunstigde worden, behalve in het geval van haalbaarheids- en bijbehorende studies en technische bijstand, waarvoor die datum 15 april 2002 is; in alle gevallen geldt als voorwaarde dat de betrokken uitgaven niet vóór de datum van vaststelling van dit besluit door het Sapard-bureau zijn betaald. Gedaan te Brussel, 14 augustus 2003. Voor de Commissie Franz Fischler Lid van de Commissie (1) PB L 161 van 26.6.1999, blz. 68. (2) C(2000) 3327 def. (3) PB L 161 van 26.6.1999, blz. 87. (4) PB L 99 van 17.4.2003, blz. 24. (5) PB L 102 van 18.4.2002, blz. 34. (6) PB L 253 van 7.10.2000, blz. 5. (7) PB L 27 van 1.2.2003, blz. 14.",
  "source": "EUR LEX"
}