{
  "url": "http://www.w3.org/1999/xhtml\">",
  "content": "L_2020370NL.01001801.xml 6.11.2020 NL Publicatieblad van de Europese Unie L 370/18 UITVOERINGSVERORDENING (EU) 2020/1643 VAN DE COMMISSIE van 5 november 2020 tot wijziging van Uitvoeringsverordening (EU) nr. 540/2011 wat betreft de geldigheidsduur van de goedkeuring van de werkzame stoffen calciumfosfide, denatoniumbenzoaat, haloxyfop-P, imidacloprid, pencycuron en zèta-cypermethrin (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 17, eerste alinea, Overwegende hetgeen volgt: (1) In deel A van de bijlage bij Uitvoeringsverordening (EU) nr. 540/2011 van de Commissie ( 2 ) zijn de werkzame stoffen opgenomen die geacht worden te zijn goedgekeurd uit hoofde van Verordening (EG) nr. 1107/2009. (2) De geldigheidsduur van de goedkeuring van de werkzame stoffen calciumfosfide en denatoniumbenzoaat is verlengd van 31 augustus 2019 tot en met 31 augustus 2022 en de geldigheidsduur van de goedkeuring van de werkzame stof imidacloprid is bij Uitvoeringsverordening (EU) 2017/195 van de Commissie ( 3 ) verlengd van 31 juli 2019 tot en met 31 juli 2022. (3) Bij Uitvoeringsverordening (EU) 2017/555 van de Commissie ( 4 ) is de geldigheidsduur van de goedkeuring van de werkzame stof zèta-cypermethrin verlengd van 30 november 2019 tot en met 30 november 2021. (4) Bij Uitvoeringsverordening (EU) 2018/1266 van de Commissie ( 5 ) is de geldigheidsduur van de goedkeuring van de werkzame stof pencycuron verlengd van 31 mei 2021 tot en met 31 mei 2024. (5) Bij Uitvoeringsverordening (EU) 2018/670 van de Commissie ( 6 ) is de geldigheidsduur van de goedkeuring van de werkzame stof haloxyfop-P verlengd van 31 december 2020 tot en met 31 december 2023. (6) De aanvragen voor de verlenging van de goedkeuring van de betrokken werkzame stoffen zijn ingediend overeenkomstig artikel 1 van Uitvoeringsverordening (EU) nr. 844/2012 van de Commissie ( 7 ) . Voor de werkzame stoffen calciumfosfide, denatoniumbenzoaat, haloxyfop-P, imidacloprid, pencycuron en zèta-cypermethrin hebben de aanvragers echter bevestigd dat zij de aanvraag tot verlenging van de geldigheidsduur niet langer steunen. (7) Gezien de doelstelling van artikel 17, eerste alinea, van Verordening (EG) nr. 1107/2009 is de verlenging van de geldigheidsduur van de goedkeuring van die werkzame stoffen, zoals vastgesteld bij de Uitvoeringsverordeningen (EU) 2017/195, (EU) 2017/555, (EU) 2018/1266 en (EU) 2018/670, niet langer gerechtvaardigd. Het is daarom passend te bepalen dat de goedkeuringen van haloxyfop-P en pencycuron verstrijken op de data waarop zij zonder de verlenging zouden verstrijken. Voor de werkzame stoffen calciumfosfide, denatoniumbenzoaat, imidacloprid en zèta-cypermethrin vielen de vervaldata vóór de verlenging in 2019. Daarom moet de vervaldatum van die werkzame stoffen worden vastgesteld op de vroegst mogelijke datum waarop de lidstaten nog over voldoende tijd beschikken om de toelatingen voor gewasbeschermingsmiddelen die deze stoffen bevatten, in te trekken. (8) Uitvoeringsverordening (EU) nr. 540/2011 moet daarom dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 november 2020. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 3 ) Uitvoeringsverordening (EU) 2017/195 van de Commissie van 3 februari 2017 tot wijziging van Uitvoeringsverordening (EU) nr. 540/2011 wat betreft de verlenging van de goedkeuringsperiode van verscheidene werkzame stoffen die zijn opgenomen in deel B van de bijlage bij Uitvoeringsverordening (EU) nr. 686/2012 (verlengingsprogramma AIR IV) ( PB L 31 van 4.2.2017, blz. 21 ). ( 4 ) Uitvoeringsverordening (EU) 2017/555 van de Commissie van 24 maart 2017 tot wijziging van Uitvoeringsverordening (EU) nr. 540/2011 wat betreft de verlenging van de goedkeuringsperiode van verscheidene werkzame stoffen die zijn opgenomen in deel B van de bijlage bij Uitvoeringsverordening (EU) nr. 686/2012 (verlengingsprogramma AIR IV) ( PB L 80 van 25.3.2017, blz. 1 ). ( 5 ) Uitvoeringsverordening (EU) 2018/1266 van de Commissie van 20 september 2018 tot wijziging van Uitvoeringsverordening (EU) nr. 540/2011 wat betreft de verlenging van de goedkeuringsperiode voor de werkzame stoffen 1-decanol, 6-benzyladenine, aluminiumsulfaat, azadirachtin, bupirimaat, carboxin, clethodim, cycloxydim, dazomet, diclofop, dithianon, dodine, fenazaquin, fluometuron, flutriafol, hexythiazox, hymexazool, indolylboterzuur, isoxaben, Californische pap, metaldehyde, paclobutrazool, pencycuron, sintofen, tau-fluvalinaat en tebufenozide ( PB L 238 van 21.9.2018, blz. 81 ). ( 6 ) Uitvoeringsverordening (EU) 2018/670 van de Commissie van 30 april 2018 tot wijziging van Uitvoeringsverordening (EU) nr. 540/2011 wat betreft de verlenging van de geldigheidsduur voor de werkzame stoffen bromuconazool, buprofezin, haloxyfop-P en napropamide ( PB L 113 van 3.5.2018, blz. 1 ). ( 7 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). BIJLAGE Deel A van de bijlage bij Uitvoeringsverordening (EU) nr. 540/2011 wordt als volgt gewijzigd: 1) In rij 216 (Imidacloprid), zesde kolom (Geldigheidsduur), wordt de datum vervangen door “1 december 2020”. 2) In rij 226 (Denatoniumbenzoaat), zesde kolom (Geldigheidsduur), wordt de datum vervangen door “1 december 2020”. 3) In rij 261 (Calciumfosfide), zesde kolom (Geldigheidsduur), wordt de datum vervangen door “1 december 2020”. 4) In rij 281 (Zèta-cypermethrin), zesde kolom (Geldigheidsduur), wordt de datum vervangen door “1 december 2020”. 5) In rij 309 (Haloxyfop-P), zesde kolom (Geldigheidsduur), wordt de datum vervangen door “31 december 2020”. 6) In rij 349 (Pencycuron), zesde kolom (Geldigheidsduur), wordt de datum vervangen door “31 mei 2021”.",
  "source": "EUR LEX"
}