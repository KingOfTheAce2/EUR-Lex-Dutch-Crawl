{
  "url": "http://www.w3.org/1999/xhtml\">",
  "content": "L_2022104NL.01005301.xml 1.4.2022 NL Publicatieblad van de Europese Unie L 104/53 GEDELEGEERDE VERORDENING (EU) 2022/517 VAN DE COMMISSIE van 18 november 2021 tot wijziging van Verordening (EU) 2017/1938 van het Europees Parlement en de Raad wat betreft de samenstelling van de risicogroepen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/1938 van het Europees Parlement en de Raad van 25 oktober 2017 betreffende maatregelen tot veiligstelling van de gasleveringszekerheid en houdende intrekking van Verordening (EU) nr. 994/2010 ( 1 ) , en met name artikel 3, lid 8, Overwegende hetgeen volgt: (1) Regionale samenwerking in een geest van solidariteit is een kernbeginsel van het bij Verordening (EU) 2017/1938 ingestelde mechanisme voor gasleveringszekerheid. Om die regionale samenwerking in praktijk te brengen, zijn in bijlage I bij de verordening dertien risicogroepen vastgesteld die overeenkomen met vier hoofdcorridors voor de noodaanvoer van gas. Elke risicogroep in bijlage I bestaat uit een aantal lidstaten die getroffen kunnen worden en/of een rol kunnen spelen als de gasvoorziening langs de corridor wordt verstoord. Krachtens artikel 3, lid 8, van Verordening (EU) 2017/1938 is de Commissie bevoegd gedelegeerde handelingen vast te stellen om de samenstelling van de risicogroepen te actualiseren. (2) Sinds de vaststelling van Verordening (EU) 2017/1938 is belangrijke nieuwe gasinfrastructuur in gebruik genomen en naar verwachting zal dat de komende maanden opnieuw gebeuren. Daardoor worden nieuwe noodaanvoercorridors gecreëerd. Dat heeft ook gevolgen voor de lidstaten die kunnen worden getroffen door of bijdragen tot de aanpak van mogelijke storingen in de belangrijkste gasleveringsroutes. (3) Krachtens artikel 7, lid 1, van Verordening (EU) 2017/1938 moet het Europees netwerk van transmissiesysteembeheerders voor gas (ENTSB-G) uiterlijk in november 2021 een herziene Uniewijde simulatie uitvoeren van scenario’s waarin gaslevering en infrastructuur worden verstoord. Bij die simulatie zal rekening worden gehouden met de ontwikkeling van de gasinfrastructuur in de Unie sinds 2017 en de gevolgen daarvan voor de verschillende noodaanvoercorridors. De simulatie zal ook betrekking hebben op alle gasinfrastructuur die naar verwachting in januari 2023 in bedrijf zal zijn. (4) Het effect van de nieuwe en toekomstige gasinfrastructuur op de noodgascorridors, zoals weergegeven in de Uniewijde simulaties van het ENTSB-G, rechtvaardigt dat de samenstelling van de risicogroepen dienovereenkomstig wordt aangepast. (5) De gevolgen van nieuwe gasinfrastructuur op de samenstelling van sommige risicogroepen is in 2020 en 2021 besproken tijdens een aantal gewone vergaderingen van de Groep coördinatie gas (GCG). De inhoud van deze handeling is besproken tijdens een vergadering van de GCG waarvan de samenstelling was beperkt tot vertegenwoordigers van de lidstaten en het ENTSB-G, als waarnemer. (6) Het Verenigd Koninkrijk is sinds 1 februari 2020 niet langer een lidstaat van de Europese Unie. Omwille van de rechtszekerheid moet het worden geschrapt uit de lijsten van lidstaten in bijlage I bij Verordening (EU) 2017/1938. (7) Verordening (EU) 2017/1938 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2017/1938 wordt vervangen door de tekst in de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 november 2021. Voor de Commissie De voorzitter Ursula VON DER LEYEN ( 1 ) PB L 280 van 28.10.2017, blz. 1 . BIJLAGE “BIJLAGE 1 Regionale samenwerking De in artikel 3, lid 7, bedoelde risicogroepen van de lidstaten die als basis dienen voor samenwerking in verband met risico’s zijn de volgende: 1. Risicogroepen voor gaslevering uit het oosten: a) Oekraïne: Bulgarije, Denemarken, Duitsland, Griekenland, Hongarije, Italië, Kroatië, Luxemburg, Oostenrijk, Polen, Roemenië, Slovenië, Slowakije, Tsjechië, Zweden; b) Belarus: België, Denemarken, Duitsland, Estland, Finland, Letland, Litouwen, Luxemburg, Nederland, Polen, Slowakije, Tsjechië, Zweden; c) Oostzee: België, Denemarken, Duitsland, Frankrijk, Luxemburg, Nederland, Oostenrijk, Slowakije, Tsjechië, Zweden; d) Noordoost: Denemarken, Duitsland, Estland, Finland, Letland, Litouwen, Polen, Slowakije, Tsjechië, Zweden; e) Transbalkan: Bulgarije, Griekenland, Hongarije, Roemenië. 2. Risicogroepen voor gaslevering rond de Noordzee: a) Noorwegen: België, Denemarken, Duitsland, Frankrijk, Ierland, Italië, Luxemburg, Nederland, Spanje, Polen, Portugal, Zweden; b) laagcalorisch gas: België, Duitsland, Frankrijk, Nederland; c) Denemarken: Denemarken, Duitsland, Luxemburg, Nederland, Polen, Zweden; d) Verenigd Koninkrijk: België, Duitsland, Ierland, Luxemburg, Nederland. 3. Risicogroepen voor gaslevering uit Noord-Afrika: a) Algerije: Frankrijk, Griekenland, Italië, Kroatië, Malta, Oostenrijk, Portugal, Slovenië, Spanje; b) Libië: Italië, Kroatië, Malta, Oostenrijk, Slovenië. 4. Risicogroepen voor gaslevering uit het zuidoosten: a) zuidelijke gascorridor — Kaspische zee: Bulgarije, Griekenland, Hongarije, Italië, Kroatië, Malta, Oostenrijk, Roemenië, Slovenië, Slowakije; b) oostelijk Middellandse Zeegebied: Cyprus, Griekenland, Italië, Malta. ”",
  "source": "EUR LEX"
}