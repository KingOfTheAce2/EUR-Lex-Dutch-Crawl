{
  "url": "http://www.w3.org/1999/xhtml\">",
  "content": "L_2011150NL.01000601.xml 9.6.2011 NL Publicatieblad van de Europese Unie L 150/6 UITVOERINGSBESLUIT VAN DE RAAD van 30 mei 2011 waarbij de Republiek Litouwen wordt gemachtigd een maatregel toe te passen die afwijkt van artikel 287 van Richtlijn 2006/112/EG betreffende het gemeenschappelijke stelsel van belasting over de toegevoegde waarde (2011/335/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 1 ) („de btw-richtlijn”), en met name artikel 395, lid 1, Gezien het voorstel van de Commissie, Overwegende hetgeen volgt: (1) Bij brief, ingekomen bij het secretariaat-generaal van de Commissie op 19 november 2010, heeft Litouwen verzocht om machtiging tot toepassing van een maatregel die afwijkt van artikel 287, punt 11, van de btw-richtlijn, teneinde belastingplichtigen met een jaaromzet van niet meer dan 45 000 EUR van de btw te mogen vrijstellen („de maatregel”). Door de maatregel zullen deze belastingplichtigen van sommige of alle in de hoofdstukken 2 tot en met 6 van titel XI van de btw-richtlijn vastgestelde btw-verplichtingen worden ontheven. (2) Bij brief van 21 januari 2011 heeft de Commissie, overeenkomstig artikel 395, lid 2, tweede alinea, van de btw-richtlijn de overige lidstaten van het verzoek van Litouwen in kennis gesteld. Bij brief van 25 januari 2011 heeft de Commissie Litouwen meegedeeld dat zij over alle gegevens beschikte die zij nodig achtte voor de beoordeling van het verzoek. (3) Krachtens titel XII van de btw-richtlijn mogen de lidstaten al een bijzondere regeling voor kleine ondernemingen toepassen. De maatregel wijkt slechts af van titel XII van de btw-richtlijn in die zin dat het drempelbedrag voor de jaaromzet van belastingplichtigen hoger is dan het drempelbedrag dat Litouwen thans krachtens artikel 287, punt 11, van de btw-richtlijn voor deze bijzondere regeling mag hanteren, namelijk 29 000 EUR. (4) Een hoger drempelbedrag voor de bijzondere regeling komt neer op een vereenvoudiging, omdat dit de btw-verplichtingen voor de kleinste ondernemingen aanzienlijk kan verminderen; aangezien de bijzondere regeling voor belastingplichtigen facultatief is, kunnen ondernemingen evenwel nog altijd voor het normale btw-stelsel kiezen. (5) De Commissie heeft in haar richtlijnvoorstel ter vereenvoudiging van de btw-verplichtingen van 29 oktober 2004 ( 2 ) bepalingen opgenomen die de lidstaten de mogelijkheid moesten bieden om het plafond voor de jaaromzet waaronder btw-vrijstelling kan worden verleend, vast te stellen op een jaarlijks herzienbaar bedrag van maximaal 100 000 EUR of de tegenwaarde daarvan in de nationale munteenheid. Het verzoek van Litouwen is in overeenstemming met dit voorstel. (6) De derogatie zal geen gevolgen hebben voor de eigen middelen van de Unie uit de btw en geen noemenswaardige invloed hebben op de totale btw-opbrengsten van Litouwen in het stadium van het eindverbruik, HEEFT HET VOLGENDE BESLUIT VASTGESTELD: Artikel 1 In afwijking van artikel 287, punt 11, van Richtlijn 2006/112/EG wordt de Republiek Litouwen gemachtigd btw-vrijstelling toe te kennen aan belastingplichtigen met een jaaromzet die ten hoogste gelijk is aan de tegenwaarde van 45 000 EUR in de nationale munteenheid tegen de op de dag van toetreding tot de Europese Unie geldende omrekeningskoers. Artikel 2 Dit besluit wordt van kracht op de dag van kennisgeving. Het is van toepassing vanaf 1 januari 2012 tot en met de datum van inwerkingtreding van een richtlijn houdende wijziging van de drempelbedragen voor de jaaromzet waaronder belastingplichtigen in aanmerking kunnen komen voor een vrijstelling van de btw, of tot en met 31 december 2014, indien deze datum eerder valt. Artikel 3 Dit besluit is gericht tot de Republiek Litouwen. Gedaan te Brussel, 30 mei 2011. Voor de Raad De voorzitter CSÉFALVAY Z. ( 1 ) PB L 347 van 11.12.2006, blz. 1 . ( 2 ) PB C 24 van 29.1.2005, blz. 8 .",
  "source": "EUR LEX"
}