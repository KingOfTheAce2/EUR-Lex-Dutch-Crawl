{
  "url": "http://www.w3.org/1999/xhtml\">",
  "content": "L_202401647NL.000101.fmx.xml Publicatieblad van de Europese Unie NL L-serie 2024/1647 1.7.2024 BESLUIT (EU) 2024/1647 VAN DE RAAD van 30 mei 2024 betreffende de sluiting, namens de Unie, van de Economische Partnerschapsovereenkomst tussen de Europese Unie, enerzijds, en de Republiek Kenia, lid van de Oost-Afrikaanse Gemeenschap, anderzijds DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 6, punt a), v), Gezien het voorstel van de Europese Commissie ( 1 ) , Gezien de goedkeuring van het Europees Parlement ( 2 ) , Overwegende hetgeen volgt: (1) Op 12 juni 2002 heeft de Raad de Commissie gemachtigd onderhandelingen te openen namens de Unie over economische partnerschapsovereenkomsten (EPO) met de groep van staten in Afrika, het Caribisch gebied en de Stille Oceaan. (2) De onderhandelingen tussen de Unie en de partnerstaten van de Oost-Afrikaanse Gemeenschap (OAG) (de Republiek Burundi, de Republiek Kenia, de Republiek Rwanda, de Verenigde Republiek Tanzania en de Republiek Uganda) over een EPO tussen de EU en de OAG zijn op 14 oktober 2014 afgesloten en de EPO tussen de EU en de OAG is op 16 oktober 2014 geparafeerd. (3) De Republiek Kenia (“Kenia”) heeft de EPO tussen de EU en de OAG op respectievelijk 1 en 28 september 2016 ondertekend en geratificeerd. Wil de EPO tussen de EU en de OAG in werking treden, dan moeten alle OAG-leden deze ondertekenen en ratificeren. Tot op heden ontbreken nog steeds de ondertekening en ratificatie van de andere OAG-leden, waardoor de EPO tussen de EU en de OAG niet in werking kan treden. (4) Op 19 december 2019 heeft de Raad de onderhandelingsrichtsnoeren voor de Commissie uit 2002 geactualiseerd door de toevoeging van een hoofdstuk over handel en duurzame ontwikkeling in EPO’s op te nemen. (5) Op 27 februari 2021 heeft de OAG-top de afzonderlijke OAG-leden gemachtigd de EPO tussen de EU en de OAG volgens het beginsel van “variabele geometrie” bilateraal uit te voeren. Op 4 mei 2021 heeft Kenia de Commissie in kennis gesteld van zijn verzoek om stappen daartoe te ondernemen. (6) Op 17 februari 2022 hebben de Unie en Kenia in de marge van de top EU-Afrikaanse Unie een gezamenlijke verklaring ondertekend waarin zij overeenkwamen voort te gaan met de onderhandelingen over een EPO tussen de Unie en Kenia (de “overeenkomst”), die open blijft voor de toetreding van andere OAG-partnerstaten. (7) Op 24 mei 2023 zijn de onderhandelingen over de overeenkomst met succes afgerond. (8) Overeenkomstig Besluit (EU) 2023/2853 van de Raad ( 3 ) werd de overeenkomst ondertekend op 18 december 2023, onder voorbehoud van de sluiting ervan op een latere datum. (9) De overeenkomst moet namens de Europese Unie worden goedgekeurd, HEEFT HET VOLGENDE BESLUIT VASTGESTELD: Artikel 1 De Economische Partnerschapsovereenkomst tussen de Europese Unie, enerzijds, en de Republiek Kenia, lid van de Oost-Afrikaanse Gemeenschap, anderzijds ( 4 ) (de “overeenkomst”), wordt namens de Unie goedgekeurd. Artikel 2 De voorzitter van de Raad verricht namens de Unie de in artikel 139, lid 3, van de overeenkomst bedoelde kennisgeving ( 5 ) . Artikel 3 De overeenkomst wordt niet aldus uitgelegd dat daaraan rechten kunnen worden ontleend of dat deze verplichtingen bevat die rechtstreeks voor de rechterlijke instanties van de Unie of van de lidstaten kunnen worden ingeroepen. Artikel 4 Dit besluit treedt in werking op de datum van de vaststelling ervan. Gedaan te Brussel, 30 mei 2024. Voor de Raad De voorzitter H. LAHBIB ( 1 ) Nog niet bekendgemaakt in het Publicatieblad. ( 2 ) Het Europees Parlement gaf zijn goedkeuring op 29 februari 2024. ( 3 ) Besluit (EU) 2023/2853 van de Raad van 12 december 2023 betreffende de ondertekening, namens de Unie, van de Economische Partnerschapsovereenkomst tussen de Europese Unie, enerzijds, en de Republiek Kenia, lid van de Oost-Afrikaanse Gemeenschap, anderzijds ( PB L, 2023/2853, 19.12.2023, ELI: http://data.europa.eu/eli/dec/2023/2853/oj ). ( 4 ) De tekst van de overeenkomst is bekendgemaakt in PB L, 2024/1648, 1.7.2024, ELI: http://data.europa.eu/eli/agree_internation/2024/1648/oj . ( 5 ) De datum van inwerkingtreding van de overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt. ELI: http://data.europa.eu/eli/dec/2024/1647/oj ISSN 1977-0758 (electronic edition)",
  "source": "EUR LEX"
}