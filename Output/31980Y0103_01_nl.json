{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31980Y0103(01):NL:HTML\">",
  "content": "EUR-Lex - 31980Y0103(01) - NL Avis juridique important | 31980Y0103(01) Resolutie van de Raad van 18 december 1979 betreffende de alternerende opleiding voor jongeren Publicatieblad Nr. C 001 van 03/01/1980 blz. 0001 - 0002 Bijzondere uitgave in het Spaans: Hoofdstuk 05 Deel 2 blz. 0178 Bijzondere uitgave in het Portugees: Hoofdstuk 05 Deel 2 blz. 0178 RESOLUTIE VAN DE RAAD van 18 december 1979 betreffende de alternerende opleiding voor jongeren DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gezien de ontwerp-resolutie ingediend door de Commissie, Overwegende dat over het algemeen in de Lid-Staten de perspectieven voor tewerkstelling weinig gunstig zijn voor jongeren ; dat bovendien een aanzienlijk deel van het totale aantal werklozen bestaat uit jongeren die geen passende beroepsopleiding hebben; Overwegende dat soepeler formules voor de overgang van school naar beroepsleven moeten worden bevorderd en dat tevens de ontwikkeling moet worden bevorderd van een beroepsopleiding die aan jongeren betere mogelijkheden voor toegang tot de arbeidsmarkt biedt; Overwegende de verklaring van de Europese Raad van 12 en 13 maart 1979 wat het gedeelte gewijd aan de alternerende beroepsopleiding betreft, en de conclusies van de Raad van 15 mei 1979; Overwegende dat het derhalve van belang is de stelsels voor beroepsopleiding aan te passen ; dat deze aanpassing met name kan worden bevorderd door de ontwikkeling van de alternerende opleiding, dat wil zeggen de invoeging tijdens de overgang naar het beroepsleven van perioden waarin opleiding en praktische ervaring op de arbeidsplaats worden gecombineerd; Overwegende dat alternerende opleiding bijzonder geschikt is in drie soorten van situaties:    - jongeren die zich in een bedrijfsleersituatie bevinden of een post-scolaire opleiding volgen, - jeugdige werkzoekenden die in aanmerking kunnen komen voor speciale opleidingsmaatregelen die erop gericht zijn de integratie van jongeren op de arbeidsmarkt te vergemakkelijken, - jeugdige werknemers die geen passende beroepsopleiding hebben; Neemt akte van de mededeling van de Commissie betreffende de alternerende praktische en theoretische beroepsopleiding voor jongeren in de Gemeenschap; Is van mening dat de alternerende opleiding zich, op een wijze die past bij de bijzondere situaties in de Lid-Staten en met steun van de Gemeenschap, volgens de volgende richtsnoeren moet ontwikkelen: I. Richtsnoeren voor de Lid-Staten 1. Inhoud en opzet van de alternerende opleiding De Lid-Staten bevorderen de ontwikkeling van effectieve banden tussen de opleiding en de ervaring op de arbeidsplaats. Deze banden impliceren de opstelling van gecoördineerde programma's en structuren die samenwerking tussen de verschillende betrokken verantwoordelijke instanties mogelijk maken. Bij de opstelling van deze programma's moet rekening worden gehouden met de noodzaak om de opleiding een voldoende brede basis te geven om  te voldoen aan de eisen van de technologische ontwikkeling en de te voorziene veranderingen in de beroepen. Zij moeten worden opgezet met het oog op de kenmerken die eigen zijn aan de beoogde categorieën jongeren. Er moet in het bijzonder worden gestreefd naar uitbreiding van het scala van beroepen waarvoor de verschillende soorten van alternerende opleiding gelden, met inbegrip van het leerlingstelsel. Een passende minimumtijd moet in beginsel worden besteed aan de opleiding buiten de arbeidsplaats. 2. Toezicht op en erkenning van de opleidingen Indien zulks passend blijkt, zouden de aangeboden opleidingen moeten worden goedgekeurd en geëvalueerd door de voor de beroepsopleiding verantwoordelijke autoriteiten. Het bereikte niveau van bekwaamheid of de inhoud van de voltooide cursussen zouden de toegang tot de verdere beroeps- of algemene opleidingen moeten vergemakkelijken. De bevoegde autoriteiten trachten eveneens, eventueel door dezelfde diploma's af te geven, de aansluiting te verzekeren tussen de alternerende opleidingen en de full time-opleidingen ten einde de overgang tussen verschillende vormen van opleiding te vergemakkelijken. 3. Loon en financiering De Lid-Staten zijn van mening dat het eventuele loon of de eventuele vergoedingen voor de verschillende soorten van alternerende opleidingen op passende niveaus zouden moeten worden vastgesteld, met name om de deelneming van jongeren aan deze soorten van alternerende opleidingen te vergemakkelijken. 4. Arbeidsvoorwaarden en sociale bescherming De Lid-Staten vergewissen zich ervan dat diegenen die de verschillende soorten van alternerende opleiding volgen, in het kader van de bestaande wetgeving, op sociaal gebied en met betrekking tot het werk een passende bescherming genieten. De Lid-Staten gaan na of educatief verlof een nuttig middel kan zijn om in het bijzonder jeugdige werknemers zonder beroepsopleiding aan te moedigen om aan programma's voor alternerende opleiding deel te nemen. II. Richtsnoeren voor de Gemeenschap Ten einde de tenuitvoerlegging van deze resolutie te vergemakkelijken verzoekt de Raad de Commissie:    - na te gaan onder welke voorwaarden het Europees Sociaal Fonds eventueel kan worden betrokken bij de actie van de Lid-Staten door middel van modelprojecten van beperkte omvang in de geest van artikel 7 van Verordening (EEG) nr. 2396/71 van de Raad van 8 november 1971 ter uitvoering van het besluit van de Raad van 1 februari 1971 betreffende de hervorming van het Europees Sociaal Fonds (1), gewijzigd bij Verordening (EEG) nr. 2893/77 (2), ten einde de alternerende opleiding gedurende de periode van intrede in het beroepsleven te ontwikkelen; - de toepasing van deze resolutie in de Lid-Staten te volgen, ten einde een zo geharmoniseerd mogelijke ontwikkeling te bevorderen; - te dien einde aan de Lid-Staten alle mogelijke technische steun te verlenen; - de uitwisseling van ervaring op dit gebied te bevorderen; - aan de Raad in de loop van 1982 verslag uit te brengen over de stand van zaken betreffende de toepassing van deze resolutie.  (1) PB nr. L 249 van 10.11.1971, blz. 54. (2) PB nr. L 337 van 27.12.1977, blz. 1.",
  "source": "EUR LEX"
}