{
  "url": "http://www.w3.org/1999/xhtml\"><!--",
  "content": "L_2019314NL.01017001.xml 5.12.2019 NL Publicatieblad van de Europese Unie L 314/170 BESLUIT (EU) 2019/2036 VAN DE RAAD van 25 november 2019 betreffende het namens de Europese Unie in de Raad van de Internationale Burgerluchtvaartorganisatie in te nemen standpunt wat betreft amendement 17 op bijlage 17 (Beveiliging) bij het Verdrag inzake de internationale burgerluchtvaart DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Verdrag van Chicago inzake de internationale burgerluchtvaart (het “verdrag van Chicago”), dat het internationale luchtvervoer regelt, is op 4 april 1947 in werking getreden. Bij dat verdrag is de Internationale Burgerluchtvaartorganisatie (ICAO) opgericht. (2) De lidstaten van de Unie zijn partij bij het Verdrag van Chicago en lidstaten van de ICAO, terwijl de Unie de status van waarnemer heeft in bepaalde ICAO-organen, onder meer in de Algemene Vergadering en in andere, technische organen. (3) Overeenkomstig artikel 54, punt 1, van het Verdrag van Chicago dient de ICAO-Raad internationale normen en aanbevolen praktijken vast te stellen. (4) Op 4 juli 2019 heeft de ICAO brief AS8/2.1-19/48 gepubliceerd om de lidstaten van de ICAO ervan in kennis te stellen dat het voorstel voor amendement 17 op bijlage 17 (Beveiliging) bij het verdrag van Chicago (“bijlage 17”) ter goedkeuring zal worden voorgelegd aan de ICAO-Raad tijdens zijn 218e zitting, die plaatsvindt van 18 tot en met 29 november 2019, en dat het de bedoeling is dat dit amendement in juli 2020 in werking zal treden. Amendement 17 op bijlage 17 omvat nieuwe of herziene bepalingen inzake kwetsbaarheidsbeoordelingen, informatie-uitwisseling tussen staten en belanghebbenden, opleidingsprogramma’s en certificeringssystemen, toegangscontrole, beveiligingsonderzoeken van personeel en overige, redactionele wijzigingen. Met brief AS8/2.1-19/48 entameerde de ICAO de raadplegingstermijn voor lidstaten van de ICAO inzake amendement 17 op bijlage 17, en die termijn verstreek op 4 oktober 2019. (5) Amendement 17 op bijlage 17 werd voorbereid door het Aviation Security Panel van de ICAO, waarin deskundigen van acht lidstaten van de Unie actieve leden zijn, en werd vervolgens ter goedkeuring aan de 217e zitting van de ICAO-Raad voorgelegd. Amendement 17 op bijlage 17 zal, na de raadpleging van de lidstaten van de ICAO, waarschijnlijk door de ICAO-Raad tijdens zijn 218e zitting worden goedgekeurd. (6) Eenmaal goedgekeurd zal de geamendeerde bijlage 17 wijzigingen bindend zijn voor alle ICAO-lidstaten, met inbegrip van alle lidstaten van de Unie, overeenkomstig en binnen de grenzen van het Verdrag van Chicago. Krachtens artikel 38 van het Verdrag van Chicago moeten de partijen de ICAO er met gebruikmaking van het mechanisme voor kennisgeving van afwijkingen van op de hoogte stellen wanneer zij van plan zijn om van een internationale norm of van een aanbevolen praktijk af te wijken. Het is derhalve passend het namens de Unie in de ICAO-Raad in te nemen standpunt wat betreft amendement 17 op bijlage 17. (7) Het standpunt van de Unie in de ICAO-Raad moet geformuleerd worden als in de bijlage bij dit besluit en moet worden uitgedrukt door de gezamenlijk optredende lidstaten van de Unie die lid zijn van de ICAO-Raad, HEEFT HET VOLGENDE BESLUIT VASTGESTELD: Artikel 1 Het namens de Unie in de Raad van de Internationale Burgerluchtvaartorganisatie (ICAO) in te nemen standpunt wat betreft amendement 17 op bijlage 17 (Beveiliging) bij het Verdrag inzake de internationale burgerluchtvaart wordt geformuleerd als in de bijlage bij dit besluit. Artikel 2 Het in artikel 1 genoemde standpunt wordt uitgedrukt door de gezamenlijk optredende lidstaten van de Unie die lid zijn van de ICAO-Raad. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 25 november 2019. Voor de Raad De voorzitter F. MOGHERINI Standpunt dat namens de Europese Unie in de Raad van de Internationale Burgerluchtvaartorganisatie moet worden ingenomen met betrekking tot de herziening van bijlage 17 (Beveiliging) (amendement 17) bij het Verdrag inzake de internationale burgerluchtvaart (het “Verdrag van Chicago”) Algemene beginselen In het kader van de activiteiten van de Internationale Burgerluchtvaartorganisatie (ICAO) met betrekking tot de herziening van bijlage 17 (Beveiliging) (amendement 17) bij het Verdrag van Chicago inzake de ontwikkeling van normen en aanbevolen praktijken (SARP’s), zullen de lidstaten, die gezamenlijk optreden in het belang van de Unie: a) handelen in overeenstemming met de doelstellingen die de Unie nastreeft in het kader van het beleid inzake de beveiliging van de luchtvaart, met name ter bescherming van personen en goederen in de Europese Unie, en ter voorkoming van wederrechtelijke daden tegen burgerluchtvaartuigen die een gevaar vormen voor de beveiliging van de burgerluchtvaart; b) door het toepassen en handhaven van gemeenschappelijke regels die zijn vastgesteld ter bescherming van de burgerluchtvaart tegen wederrechtelijke daden, bijdragen tot de verhoging van het niveau van de luchtvaartbeveiliging wereldwijd; c) steun blijven verlenen aan de ontwikkeling door de ICAO van beveiligingsnormen die de burgerluchtvaart beschermen tegen wederrechtelijke daden, in overeenstemming met Resolutie 2309 van de Veiligheidsraad van de Verenigde Naties van 22 september 2016 ( 1 ) . Standpunt over de herziening van bijlage 17 (Beveiliging) (amendement 17) De lidstaten, die gezamenlijk optreden in het belang van de Unie, zullen het voorgestelde amendement 17 op bijlage 17 steunen. ( 1 ) Resolutie 2309 (2016), aangenomen door de Veiligheidsraad tijdens zijn 7775e vergadering, op 22 september 2016: “Dreigingen voor de internationale vrede en veiligheid als gevolg van terroristische daden: luchtvaartbeveiliging”.",
  "source": "EUR LEX"
}