{
  "url": "http://www.w3.org/1999/xhtml\">",
  "content": "C_2014244NL.01000701.xml 26.7.2014 NL Publicatieblad van de Europese Unie C 244/7 UITVOERINGSBESLUIT VAN DE COMMISSIE van 24 juli 2014 tot vaststelling van het werkprogramma van de Commissie voor het jaar 2015 over de financiële bijdrage aan de referentielaboratoria van de Europese Unie 2014/C 244/06 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( 1 ) , en met name artikel 32, lid 7, Gezien Verordening (EU) nr. 652/2014 van het Europees Parlement en de Raad van 15 mei 2014 tot vaststelling van bepalingen betreffende het beheer van de uitgaven in verband met de voedselketen, diergezondheid en dierenwelzijn, alsmede in verband met plantgezondheid en teeltmateriaal, tot wijziging van de Richtlijnen 98/56/EG, 2000/29/EG en 2008/90/EG van de Raad, de Verordeningen (EG) nr. 178/2002, (EG) nr. 882/2004 en (EG) nr. 396/2005 van het Europees Parlement en de Raad en Richtlijn 2009/128/EG van het Europees Parlement en de Raad en Verordening (EG) nr. 1107/2009 van het Europees Parlement en de Raad en tot intrekking van de Besluiten 66/399/EEG en 76/894/EEG en Beschikking 2009/470/EG van de Raad ( 2 ) , en met name artikel 30, Gezien Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie, en met name artikel 84, lid 2, Overwegende hetgeen volgt: (1) In artikel 32 van Verordening (EG) nr. 882/2004 zijn de taken en verantwoordelijkheden van de referentielaboratoria van de Europese Unie (EU-referentielaboratoria) vastgelegd. (2) Met het oog op de tenuitvoerlegging van de activiteiten van de EU-referentielaboratoria moeten een financieringsbesluit en het werkprogramma voor 2015 worden vastgesteld. In artikel 94 van Gedelegeerde Verordening (EU) nr. 1268/2012 ( 3 ) van de Commissie zijn nadere bepalingen inzake financieringsbesluiten vastgesteld. (3) Om de in het werkprogramma beschreven redenen moet worden toegestaan dat aan in het werkprogramma opgenomen organisaties zonder oproep tot het indienen van voorstellen subsidies worden toegekend. (4) De EU-referentielaboratoria dienen hun werkprogramma’s in voor het jaar 2015. Deze werkprogramma’s moeten overeenstemmen met doelstellingen en prioriteiten die in het huidige werkprogramma van de Commissie zijn opgenomen. Voor de toekenning van subsidies voor die programma’s is goedkeuring van de Commissie vereist. (5) Het niveau van de jaarlijkse financiële bijdrage van de Unie aan de activiteiten van de EU-referentielaboratoria wordt jaarlijks vastgesteld. Gezien het belang van de door de EU-referentielaboratoria verrichte activiteiten voor het belang van de Unie moet 100 % van de in artikel 30 van Verordening (EU) nr. 652/2014 opgenomen kosten die in aanmerking kunnen komen voor subsidiëring worden medegefinancierd, binnen de in dit besluit vastgestelde maximumbedragen. Andere kosten die niet voor subsidiëring in aanmerking kunnen komen maar die wel noodzakelijk zijn voor het verrichten van de taken worden niet medegefinancierd. (6) In bijlage VII bij Verordening (EG) nr. 882/2004 zijn zes EU-referentielaboratoria aangeduid die deel uitmaken van het Gemeenschappelijk Centrum voor onderzoek, dat een directoraat-generaal van de Commissie is. De regels voor financiële bijdragen van de Unie aan het Gemeenschappelijk Centrum voor onderzoek worden vastgesteld in een jaarlijkse administratieve regeling en het huidige werkprogramma is niet van toepassing op die zes EU-referentielaboratoria. (7) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Het werkprogramma Het jaarlijkse werkprogramma voor de tenuitvoerlegging van de door de Unie medegefinancierde programma’s van de EU-referentielaboratoria voor 2015 zoals opgenomen in de bijlage wordt goedgekeurd. Het jaarlijkse werkprogramma vormt een financieringsbesluit in de zin van artikel 84 van het Financieel Reglement voor maatregelen die uit de kredieten van 2015 worden gefinancierd. Artikel 2 Financiële bijdrage van de Unie De maximumbijdrage voor de uitvoering van het programma wordt voor 2015 vastgesteld op 15 500 000 euro, te financieren uit het volgende onderdeel van de algemene begroting van de Europese Unie voor 2015: begrotingsonderdeel 17.0403. De tenuitvoerlegging van dit besluit is afhankelijk van de beschikbaarheid van de in de ontwerpbegroting voor 2015 opgenomen kredieten na vaststelling van de begroting voor 2015 door de begrotingsautoriteit of voorzien in het systeem van voorlopige twaalfden. Artikel 3 Subsidies Subsidies kunnen zonder oproep tot het indienen van voorstellen worden toegekend aan de organisaties die zijn opgenomen in de bijlage, overeenkomstig de daarin beschreven voorwaarden. Gedaan te Brussel, 24 juli 2014. Voor de Commissie Tonio BORG Lid van de Commissie ( 1 ) PB L 165 van 30.4.2004, blz. 1 . ( 2 ) PB L 189 van 27.6.2014, blz. 1 . ( 3 ) Gedelegeerde Verordening (EU) nr. 1268/2012 van de Commissie van 29 oktober 2012 houdende uitvoeringsvoorschriften voor Verordening (EU, Euratom) nr. 966/2012 van het Europees Parlement en de Raad tot vaststelling van de financiële regels van toepassing op de algemene begroting van de Unie ( PB L 362 van 31.12.2012, blz. 1 ). BIJLAGE betreffende het werkprogramma van de Commissie voor 2015 en de financiële bijdrage aan de referentielaboratoria van de Europese Unie Referentielaboratoria van de Europese Unie — Werkprogramma van de Commissie voor 2015 1.1. Inleiding Op grond van de in Verordening (EU) nr. 652/2014 opgenomen doelstellingen bevat dit werkprogramma de te financieren maatregelen en de verdeling van de begrotingsmiddelen voor 2015 voor subsidies uitgevoerd onder direct beheer en toegekend aan de Europese referentielaboratoria (EU-RL’s) als financiële bijdrage van de Unie aan de uitvoering van de functies en taken op het gebied van de veiligheid van levensmiddelen en diervoeders, de gezondheid en het welzijn van dieren en de gezondheid van planten zoals vastgesteld in artikel 32 van Verordening (EG) nr. 882/2004. De EU verstrekt medefinanciering aan de EU-RL’s teneinde uniforme kwalitatief hoogwaardige tests de EU te waarborgen ter ondersteuning van de activiteiten van de Commissie op het gebied van risicobeheer (en risicobeoordeling). EU-RL’s zijn in het algemeen verankerd in (nationale) overheidsinstanties die sinds lange tijd kunnen steunen op een hoog niveau van deskundigheid, zoals nationale referentielaboratoria (NRL’s) of regionale referentielaboratoria van de Wereldorganisatie voor diergezondheid. Zij worden door de Commissie aangewezen overeenkomstig de sectorale wetgeving. Bijlage VII bij Verordening (EG) nr. 882/2004 voorziet in een lijst van de 44 EU-RL’s. De Commissie werkt nauw samen met de EU-RL’s die, samen met de NRL’s, een cruciale rol spelen in wetenschappelijke en technische ondersteuning voor het vaststellen van uniforme praktijken van officiële controles van diervoeder en levensmiddelen zoals vereist door Verordening (EG) nr. 882/2004. De uitvoering van dit werkprogramma vereist voorafgaande goedkeuring door de Commissie van de werkprogramma’s van de EU-RL’s die moeten stroken met de in dit werkprogramma vastgestelde doelstellingen en prioriteiten. Na goedkeuring moeten de EU-RL’s hun werkprogramma’s uitvoeren en bij de Commissie verslag uitbrengen over die uitvoering. 1.2. Rechtsgrondslag — Artikel 32, lid 7, van Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( PB L 165 van 30.4.2004, blz. 1 ); — Artikel 36, lid 1, van Verordening (EU) nr. 652/2014 van het Europees Parlement en de Raad van 15 mei 2014 tot vaststelling van bepalingen betreffende het beheer van de uitgaven in verband met de voedselketen, diergezondheid en dierenwelzijn, alsmede in verband met plantgezondheid en teeltmateriaal ( PB L 189 van 27.6.2014, blz. 1 ). 1.3. Begrotingsonderdeel — 17.0403 1.4. Doelstellingen - verwachte resultaten - maatregelen a)   Algemene doelstelling — bijdragen aan een hoog gezondheidsniveau voor mensen, dieren en planten, zorgen voor een hoog beschermingsniveau voor consumenten en het milieu, en tegelijkertijd het concurrentievermogen en het scheppen van banen bevorderen. b)   Specifieke doelstellingen — bijdragen aan een hoog veiligheidsniveau voor levensmiddelen en diervoeders en de productie van levensmiddelen en diervoeders en een hogere diergezondheidsstatus; — bijdragen aan het tijdig opsporen en uitroeien van schadelijke organismen; — verbeteren van de doeltreffendheid, efficiëntie en betrouwbaarheid van officiële controles. c)   Operationele doelstellingen, indicatoren en verwachte resultaten Operationele doelstellingen Indicatoren Verwacht resultaat 1 Zorgen voor de ontwikkeling en het gebruik van kwalitatief hoogwaardige analysemethoden in het hele EU-RL-netwerk Kwaliteit van de analysemethoden Stand van de techniek van beschikbare analysemethoden 2 Handhaven van een passend niveau van geschiktheidstesten dat de efficiëntie van analysemethoden voor controles garandeert Graad van uitvoering van vergelijkende tests met betrekking tot jaarlijkse onderzoeksresultaten Alle nationale referentielaboratoria (NRL’s) hebben de tests succesvol doorstaan 3 Garanderen van beschikbaarheid van wetenschappelijke en technische bijstand door EU-RL’s Mate van tevredenheid over de door de EU-RL’s geleverde bijstand Tijdig en toereikend antwoord op alle verzoeken om bijstand 4 Zorgen voor een degelijk en efficiënt beheer van de financieringscyclus van de EU-RL’s Tijdschema’s en graad van uitvoering van de nodige stappen in de financieringscyclus van de EU-RL’s-programma’s Tijdige en voltooide financieringscyclus d)   Maatregelen en activiteiten voor de uitvoering van de operationele doelstellingen Operationele doelstelling nr. 1 : Zorgen voor de ontwikkeling en het gebruik van kwalitatief hoogwaardige analysemethoden in het hele EU-RL-netwerk — zorgen voor de overdracht van analytische en referentiemethoden van EU-RL’s naar NRL’s; — monitoring van publicatie door EU-RL’s van nieuwe ontwikkelde methoden en bijbehorende valideringsstudies; — coördineren van EU-RL-activiteiten op het gebied van praktische regelingen voor de toepassing van nieuwe analysemethoden; — coördinatie tussen EU-RL’s, NRL’s en de lidstaten voor het voorbereiden van de werkprogramma’s voor 2016 met betrekking tot nieuwe en verbeterde methoden en/of verspreiding van informatie over methoden en referentiemateriaal; — planning van trainingen, bijeenkomsten en workshops georganiseerd door de EU-RL’s voor de harmonisering van diagnosetechnieken en analysemethoden; — initiëring samenwerking tussen EU-RL’s en laboratoria in derde landen. Operationele doelstelling nr. 2 : Handhaven van een passend niveau van geschiktheidstesten dat de efficiëntie van analysemethoden voor controles garandeert — zorgen voor planning en initiëring van vergelijkende onderzoeken door EU-RL’s overeenkomstig de internationaal erkende protocollen; — problemen op het gebied van zwakke prestaties binnen het EU-RL-netwerk aanpakken; — coördineren van EU-RL’s, NRL’s en de lidstaten voor het plannen van prestatieonderzoek in de werkprogramma’s. Operationele doelstelling nr. 3: Beschikbaarheid van wetenschappelijke en technische bijstand door EU-RL’s garanderen — vragen aan de EU-RL’s voor beleidsvorming en -handhaving; — initiëren van samenwerking tussen EU-RL’s en de EFSA en internationale organisaties; — organiseren van bijeenkomsten voor wetenschappelijke en technische bijstand van de EU-RL’s; — initiëring van richtsnoeren met betrekking tot analysemethoden; — netwerkactiviteiten voor passende bijstand door EU-RL’s. Operationele doelstelling nr. 4 : Zorgen voor een degelijk en efficiënt beheer van de financieringscyclus van de EU-RL’s — verzamelen, verifiëren en valideren van EU-RL-werkprogramma’s; — controleren en verifiëren van financiële uitgaven; — communicatie met de EU-RL’s voor de uitvoering van hun werkprogramma’s; — evaluatie van het technische en financiële jaarverslag van de EU-RL’s; — EU-RL’s ondersteunen bij de voorbereiding van hun jaarlijkse werkprogramma’s; — evaluatie van gemelde prestatie-indicator van de EU-RL’s, ex-ante en ex-post. 1.5. Prioriteiten Behoeften voor risicobeheer en -handhaving in de onder Verordening (EG) nr. 882/2004 vallende gebieden zijn voortdurend aan verandering onderhevig. In de afgelopen jaren zijn nieuwe uitdagingen voortgekomen uit de toenemende handel in dieren, levensmiddelen en diervoeders en dierlijke stoffen die worden gebruikt voor de productie daarvan, en uit wetenschappelijke en technologische vooruitgang en bijgevolg vooruitgang in diagnosetechnieken. Een gecoördineerde benadering is nodig om te zorgen voor: — bescherming tegen opnieuw opkomen van nieuwe/grotere risico’s; — preventie en vroege detectie van ziekten en bedreigingen via levensmiddelen en diervoeder; — doeltreffende uitvoering van handhaving en officiële controles; EU-RL’s, NRL’s en bevoegde instanties in de lidstaten vormen een netwerk met een zeer belangrijke rol zowel in noodgevallen als in tijden van „business as usual”. Het handhaven van de sterkte van het netwerk en de rol ervan zal een voortdurende prioriteit zijn voor de werkprogramma’s van de Commissie, niet alleen voor het jaar 2015, maar ook in de toekomst. 2015 zal het eerste jaar zijn waarin de bepalingen van Verordening (EU) nr. 652/2014 van toepassing zijn met betrekking tot het beheer van de uitgaven van EU-RL’s, en zal derhalve een overgangsjaar zijn. De prioriteiten zullen een gemeenschappelijke logica volgen over de operationele doelstellingen die hierboven zijn gepresenteerd, en zullen in detail worden ontwikkeld samen met EU-RL’s in hun werkprogramma’s. In het algemeen zal de nadruk liggen op: — de ontwikkeling van gecertificeerd referentiemateriaal en gestandaardiseerde en gevalideerde methoden voor het meten en identificeren van bedreigingen (chemische stoffen, verontreinigingen, bestrijdingsmiddelen, ziekteverwekkers), voor de aanwezigheid van niet-toegelaten ggo’s in levensmiddelen en diervoeder, en het opsporen van niet-toegelaten stoffen of het niet-toegelaten gebruik van toegelaten stoffen; — de analyse van stoffen en toegelaten ggo’s om de verificatie van de naleving van de wetgeving inzake levensmiddelen, diervoeder en de diergezondheid mogelijk te maken; — het gebruik van en communicatie van informatie over toereikende analysemethoden; — de ontwikkeling van degelijk analytisch vermogen om frauduleuze praktijken op te sporen (testen op DNA, bestrijdingsmiddelen, toevoegingsmiddelen). Hoewel de kernactiviteiten en prioriteiten die in dit werkprogramma zijn opgenomen in samenwerking met de EU-RL’s zullen worden behandeld bij het vaststellen van hun werkprogramma’s, is er bewegingsvrijheid nodig voor activiteiten die voortkomen uit onvoorspelbare factoren (zoals factoren verbonden aan het opnieuw opkomen van prioritaire ziekten, de mogelijke introductie van nieuwe ziekten, de toenemende complexiteit van leveringsketens). 1.6. Beschrijving van de te financieren activiteiten Pesticiden — ontwikkeling en validering van nieuwe en verbeterde methoden voor de analyse van residuen van pesticiden in levensmiddelen van dierlijke oorsprong, granen en groenten en fruit; — voorzien in wetenschappelijke en technische bijstand aan de Commissie met betrekking tot bepaalbaarheidsgrenzen en residudefinities in het kader van de herziening van alle bestaande MRL’s die zijn opgenomen in artikel 12 van Verordening (EG) nr. 396/2005. Verontreinigingen — betrouwbaarheid van de analyse van dioxinen en dioxineachtige polychloorbifenylen (pcb’s) in diervoeder in gehalten lager dan het maximumgehalte middels een gaschromatograaf -massaspectrometer; — specificatie van metalen in levensmiddelen en diervoeders via multi-analytische methoden; — screeningsmethoden voor de aanwezigheid van polycyclische aromatische koolwaterstoffen (pak’s) in levensmiddelen; — zorgen voor de betrouwbaarheid van analytische resultaten voor de controle van mycotoxinen, met name in het licht van de juridische voorschriften (zoals gebruik van screeningsmethoden, controle van citrinine). Residuen — ontwikkelen en verspreiden van methoden voor de analyse van residuen van diergeneesmiddelen (met inbegrip van verboden stoffen en niet-toegelaten gebruik) in levensmiddelen van dierlijke oorsprong; — technische bijstand op het gebied van de analytische aspecten van residubewaking; — handhaven van het juiste bekwaamheidsniveau in NRL’s. Biologische risico’s — evaluatie van nieuwe analysemethoden van hoogwaardige kwaliteit voor biologische risico’s; — verbeteren van bestaande methoden; — bijhouden van het juiste bekwaamheidsniveau in de NRL’s teneinde betrouwbaarheid en efficiëntie van analysemethoden voor officiële controles te waarborgen; — technische bijstand aan de Commissie op het gebied van analytische aspecten. Materialen die met levensmiddelen in contact komen, ggo’s, toevoegingsmiddelen voor diervoeding — ontwikkeling en validering van nieuwe en verbeterde methoden om te testen op migratie van metalen uit keramische materialen in het kader van de herziening van Richtlijn 84/500/EEG van de Raad ( 1 ) ; — voorbereiden van versnelde verzameling van nieuwe methoden waarvoor methodebeschrijvingen vereist zijn in het kader van Verordening (EU) nr. 10/2011 van de Commissie ( 2 ) met inbegrip van de ontwikkeling van een onlinedatabank voor verspreiding; — ontwikkelen van analysemethoden met hoge capaciteit voor het opsporen van ggo’s en het verspreiden van die methoden naar NRL’s; — verstrekken van trainingen en (bijgewerkte) informatie aan NRL’s en derde landen; — analyseren en testen van in vet oplosbare vitaminen, carotenoïden en kobalt in diervoeders; — zorgen voor de uitvoering van kwalitatief hoogwaardige analysemethoden en voor de betrouwbaarheid van analytische resultaten. Diergezondheid — ontwikkelen en uitvoeren van kwalitatief hoogwaardige analysemethoden voor dierziekten; — handhaving van een optimaal niveau van bekwaamheidstesten dat de efficiëntie van analysemethoden voor controles garandeert 1.7. Essentiële criteria 1. Subsidiabiliteitscriteria — Status van een referentielaboratorium van de Europese Unie overeenkomstig Verordening (EG) nr. 882/2004 met uitzondering van de EU-RL’s binnen het Gemeenschappelijk Centrum voor onderzoek 2. Uitsluitingscriteria De aanvragers bevinden zich niet in een van de in de artikelen 106 en 107 van het Financieel Reglement bedoelde situaties. 3. Gunningscriteria — Conformiteit met de doelstelling en prioriteiten in het huidige werkprogramma van de Commissie voor het jaar 2015. 1.8. Uitvoering Het werkprogramma wordt direct door de Commissie uitgevoerd. 1.9. Indicatief tijdschema en indicatief bedrag aan toegekende subsidies zonder oproep tot het indienen van voorstellen Januari 2015. 1.10. Maximaal percentage voor medefinanciering van totale kosten 100 % ( 1 ) Richtlijn 84/500/EEG van de Raad van 15 oktober 1984 betreffende de onderlinge aanpassing van de wetgevingen der lidstaten inzake keramische voorwerpen bestemd om met levensmiddelen in aanraking te komen ( PB L 277 van 20.10.1984, blz. 12 ). ( 2 ) Verordening (EU) nr. 10/2011 van de Commissie van 14 januari 2011 betreffende materialen en voorwerpen van kunststof, bestemd om met levensmiddelen in contact te komen ( PB L 12 van 15.1.2011, blz. 1 ).",
  "source": "EUR LEX"
}