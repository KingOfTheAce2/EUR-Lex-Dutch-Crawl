{
  "url": "http://www.w3.org/1999/xhtml\">",
  "content": "L_202500457NL.000101.fmx.xml Publicatieblad van de Europese Unie NL L-serie 2025/457 11.3.2025 UITVOERINGSVERORDENING (EU) 2025/457 VAN DE COMMISSIE van 10 maart 2025 tot verlenging van de goedkeuring van dinotefuran als werkzame stof voor gebruik in biociden van productsoort 18 overeenkomstig Verordening (EU) nr. 528/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 14, lid 4, punt a), Overwegende hetgeen volgt: (1) De werkzame stof dinotefuran is bij Uitvoeringsverordening (EU) 2015/416 van de Commissie ( 2 ) (“de goedkeuring”) goedgekeurd als werkzame stof voor gebruik in biociden van productsoort 18, mits de in de bijlage bij die verordening vastgestelde voorwaarden worden nageleefd. (2) Op 11 november 2020 is overeenkomstig artikel 13, lid 1, van Verordening (EU) nr. 528/2012 een aanvraag ingediend voor de verlenging van de goedkeuring van dinotefuran voor gebruik in biociden van productsoort 18 (“de aanvraag”). De aanvraag is door de bevoegde autoriteit van België (“de beoordelende bevoegde autoriteit”) beoordeeld. (3) Op 1 september 2023 heeft de beoordelende bevoegde autoriteit een aanbeveling inzake de verlenging van de goedkeuring van dinotefuran bij het Europees Agentschap voor chemische stoffen (“het Agentschap”) ingediend. (4) Overeenkomstig artikel 75, lid 1, tweede alinea, punt a), van Verordening (EU) nr. 528/2012 stelt het Comité voor biociden het advies van het Agentschap over de aanvragen tot verlenging van de goedkeuring van een werkzame stof op. Op 28 mei 2024 heeft het Comité voor biociden het advies van het Agentschap ( 3 ) aangenomen, rekening houdend met de conclusies van de beoordelende bevoegde autoriteit. (5) In zijn advies concludeert het Agentschap dat van biociden van productsoort 18 die dinotefuran bevatten, kan worden verwacht dat zij nog steeds aan de criteria van artikel 19, lid 1, punt b), van Verordening (EU) nr. 528/2012 voldoen, mits bepaalde voorwaarden voor het gebruik ervan in acht worden genomen. Derhalve wordt nog steeds geacht te zijn voldaan aan de voorwaarden van artikel 12, lid 1, in samenhang met artikel 4, lid 1, van Verordening (EU) nr. 528/2012. (6) Daarom moet de goedkeuring van dinotefuran voor gebruik in biociden van productsoort 18 worden verlengd, mits aan bepaalde voorwaarden wordt voldaan. (7) In zijn advies concludeert het Agentschap tevens dat dinotefuran voldoet aan de criteria om als zeer persistente en als toxische stof te worden ingedeeld overeenkomstig bijlage XIII bij Verordening (EG) nr. 1907/2006 van het Europees Parlement en de Raad ( 4 ) . Dinotefuran voldoet derhalve aan de voorwaarde van artikel 10, lid 1, punt d), van Verordening (EU) nr. 528/2012 en moet daarom voor de toepassing van artikel 23, lid 1, van die verordening worden beschouwd als een stof die in aanmerking komt om te worden vervangen. Bijgevolg mag de in artikel 10, lid 4, van die verordening vastgestelde verlengingstermijn niet langer zijn dan zeven jaar. (8) Overeenkomstig artikel 23, lid 1, van Verordening (EU) nr. 528/2012 moeten de bevoegde autoriteiten van de lidstaten een vergelijkende evaluatie uitvoeren als onderdeel van de beoordeling van aanvragen tot toelating of tot verlenging van de toelating van biociden die een werkzame stof bevatten die in aanmerking komt voor vervanging. (9) Om een veilig gebruik te waarborgen van behandelde voorwerpen die met dinotefuran zijn behandeld of die dinotefuran bevatten en om gebruikers van behandelde voorwerpen in staat te stellen weloverwogen keuzes te maken, moet de persoon die verantwoordelijk is voor het in de handel brengen van een behandeld voorwerp dat met dinotefuran is behandeld of dat dinotefuran bevat, ervoor zorgen dat het etiket van dat behandelde voorwerp de in artikel 58, lid 3, tweede alinea, van Verordening (EU) nr. 528/2012 bedoelde informatie bevat. Om marktdeelnemers voldoende tijd te geven om zich aan een dergelijk voorschrift aan te passen, moet hiervoor een overgangsperiode worden vastgesteld. Bovendien moeten de bevoegde autoriteiten van de lidstaten of, in het geval van een toelating van de Unie, de Commissie bij de toelating van producten in de samenvatting van de productkenmerken van een biocide dat dinotefuran bevat, de relevante gebruiksaanwijzing en voorzorgsmaatregelen vermelden die overeenkomstig artikel 58, lid 3, tweede alinea, punt e), van Verordening (EU) nr. 528/2012 op het etiket van de behandelde voorwerpen moeten worden vermeld. (10) De in deze verordening vervatte maatregelen zijn in overeenstemming met het advies van het Permanent Comité voor biociden, HEEFT DE VOLGENDE VERORDENING VASTGESTELD: Artikel 1 De goedkeuring van dinotefuran als werkzame stof voor gebruik in biociden van productsoort 18 wordt verlengd, mits aan de in de bijlage vastgestelde voorwaarden wordt voldaan. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 maart 2025. Voor de Commissie De voorzitter Ursula VON DER LEYEN ( 1 ) PB L 167 van 27.6.2012, blz. 1 , ELI: http://data.europa.eu/eli/reg/2012/528/oj . ( 2 ) Uitvoeringsverordening (EU) 2015/416 van de Commissie van 12 maart 2015 tot goedkeuring van dinotefuran als een werkzame stof voor gebruik in biociden voor productsoort 18 ( PB L 68 van 13.3.2015, blz. 30 , ELI: http://data.europa.eu/eli/reg_impl/2015/416/oj ). ( 3 ) Advies van het Comité voor biociden over de aanvraag tot verlenging van de goedkeuring van de werkzame stof dinotefuran, productsoort: 18, ECHA/BPC/423/2024, aangenomen op 28 mei 2024. ( 4 ) Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (Reach), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( PB L 396 van 30.12.2006, blz. 1 , ELI: http://data.europa.eu/eli/reg/2006/1907/oj ). BIJLAGE Triviale naam IUPAC-naam Identificatienummers Minimale zuiverheidsgraad van de werkzame stof ( 1 ) Datum van het verstrijken van de goedkeuring Productsoort Specifieke bepalingen Dinotefuran IUPAC-benaming: ( RS )-1-methyl-2-nitro-3-(tetrahydro-3-furylmethyl)guanidine EG-nr.: 605-399-0 CAS-nr.: 165252-70-0 991  g/kg 30 november 2031 18 1) Dinotefuran komt in aanmerking voor vervanging overeenkomstig artikel 10, lid 1, punt d), van Verordening (EU) nr. 528/2012. 2) Aan de toelating voor biociden die dinotefuran als werkzame stof bevatten, worden de volgende voorwaarden verbonden: 1) bij de beoordeling van het product moet bijzondere aandacht worden besteed aan de blootstelling, de risico’s en de werkzaamheid voor elk gebruik waarvoor toelating werd aangevraagd, maar dat geen onderwerp was van de risicobeoordeling van de werkzame stof op het niveau van de Unie; 2) voor producten waarvan residuen in levensmiddelen of diervoeders kunnen achterblijven, moet worden beoordeeld of nieuwe dan wel gewijzigde maximumwaarden voor residuen of maximumgehalten aan residuen moeten worden vastgesteld overeenkomstig Verordening (EG) nr. 470/2009 van het Europees Parlement en de Raad ( 2 ) of Verordening (EG) nr. 396/2005 van het Europees Parlement en de Raad ( 3 ) , en moeten passende risicobeperkende maatregelen worden genomen om te garanderen dat die maximumwaarden voor residuen of maximumgehalten aan residuen niet worden overschreden. 3) De bevoegde autoriteiten van de lidstaten of, in het geval van een toelating van de Unie, de Commissie moeten in de samenvatting van de productkenmerken van een biocide dat dinotefuran bevat, de relevante gebruiksaanwijzing en voorzorgsmaatregelen vermelden die overeenkomstig artikel 58, lid 3, tweede alinea, punt e), van Verordening (EU) nr. 528/2012 op het etiket van de behandelde voorwerpen moeten worden vermeld. 3) Aan het in de handel brengen van behandelde voorwerpen wordt de volgende voorwaarde verbonden: vanaf 1 mei 2025 moet de persoon die verantwoordelijk is voor het in de handel brengen van een behandeld voorwerp dat dinotefuran bevat of ermee is behandeld, ervoor zorgen dat op het etiket van dat behandelde voorwerp de in artikel 58, lid 3, tweede alinea, van Verordening (EU) nr. 528/2012 bedoelde informatie wordt vermeld. ( 1 ) De in deze kolom vermelde zuiverheid is de minimale zuiverheidsgraad van de beoordeelde werkzame stof. De werkzame stof in het op de markt aangeboden product kan dezelfde of een andere zuiverheid hebben, mits bewezen is dat de werkzame stof technisch gelijkwaardig is aan de beoordeelde werkzame stof. ( 2 ) Verordening (EG) nr. 470/2009 van het Europees Parlement en de Raad van 6 mei 2009 tot vaststelling van communautaire procedures voor het vaststellen van grenswaarden voor residuen van farmacologisch werkzame stoffen in levensmiddelen van dierlijke oorsprong, tot intrekking van Verordening (EEG) nr. 2377/90 van de Raad en tot wijziging van Richtlijn 2001/82/EG van het Europees Parlement en de Raad en van Verordening (EG) nr. 726/2004 van het Europees Parlement en de Raad ( PB L 152 van 16.6.2009, blz. 11 , ELI: http://data.europa.eu/eli/reg/2009/470/oj ). ( 3 ) Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 , ELI: http://data.europa.eu/eli/reg/2005/396/oj ). ELI: http://data.europa.eu/eli/reg_impl/2025/457/oj ISSN 1977-0758 (electronic edition)",
  "source": "EUR LEX"
}