{
  "url": "http://www.w3.org/1999/xhtml\">",
  "content": "L_2023090NL.01004201.xml 28.3.2023 NL Publicatieblad van de Europese Unie L 90/42 UITVOERINGSBESLUIT (EU) 2023/686 VAN DE COMMISSIE van 24 maart 2023 tot niet-verlening van toelating van de Unie voor het uniek biocide “Insecticide Textile Contact” (Kennisgeving geschied onder nummer C(2023) 1853) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 44, lid 5, eerste alinea, Overwegende hetgeen volgt: (1) Op 24 april 2016 heeft DAKEM overeenkomstig artikel 43, lid 1, van Verordening (EU) nr. 528/2012 bij het Europees Agentschap voor chemische stoffen (“het agentschap”) een aanvraag ingediend voor een toelating voor een uniek biocide met als naam “Insecticide Textile Contact”, behorende tot productsoort 18 als omschreven in bijlage V bij die verordening, tezamen met de schriftelijke bevestiging dat de bevoegde autoriteit van België ermee heeft ingestemd de aanvraag te beoordelen. De aanvraag is in het biocidenregister geregistreerd onder zaaknummer BC-JR023293-31. (2) “Insecticide Textile Contact” bevat permethrin als werkzame stof; die stof is opgenomen in de Unielijst van goedgekeurde werkzame stoffen voor productsoort 18, als bedoeld in artikel 9, lid 2, van Verordening (EU) nr. 528/2012. (3) Op 5 december 2019 heeft de beoordelende bevoegde autoriteit overeenkomstig artikel 44, lid 1, van Verordening (EU) nr. 528/2012 een beoordelingsrapport en de conclusies van haar beoordeling bij het agentschap ingediend. Voorafgaand aan de indiening bij het agentschap op 7 oktober 2019 is DAKEM overeenkomstig artikel 44, lid 1, tweede alinea, van Verordening (EU) nr. 528/2012 de gelegenheid geboden schriftelijke opmerkingen over het beoordelingsverslag en de conclusies kenbaar te maken. De beoordelende bevoegde autoriteit heeft bij de afronding van haar beoordeling terdege rekening gehouden met de opmerkingen van DAKEM. Terwijl het agentschap zijn advies over dat beoordelingsverslag aan het opstellen was, is dat verslag door de beoordelende bevoegde autoriteit bijgewerkt, en op 25 mei 2020 is DAKEM de gelegenheid geboden opmerkingen over het geactualiseerde beoordelingsverslag en het ontwerpadvies van het agentschap kenbaar te maken, voordat het Comité voor biociden van het agentschap op 17 juni 2020 het definitieve advies heeft aangenomen. (4) Op 2 juli 2020 heeft het agentschap overeenkomstig artikel 44, lid 3, van Verordening (EU) nr. 528/2012 zijn advies ( 2 ) over de aanvraag van een toelating van de Unie voor “Insecticide Textile Contact” bij de Commissie ingediend. In dat advies heeft het agentschap geconcludeerd dat het biocide “Insecticide Textile Contact” niet voldoet aan de voorwaarden van artikel 19, lid 1, van Verordening (EU) nr. 528/2012. (5) Volgens het advies van het agentschap leidt het beoogde gebruik van het biocide “Insecticide Textile Contact” tot onaanvaardbare risico’s voor niet-professionele gebruikers, namelijk voor volwassenen die het product gebruiken en voor het grote publiek dat aan de daarmee behandelde voorwerpen wordt blootgesteld, en tot onaanvaardbare risico’s voor het milieu, namelijk voor oppervlaktewater en sediment; bijgevolg voldoet het product niet aan de voorwaarden van artikel 19, lid 1, van Verordening (EU) nr. 528/2012. (6) De Commissie sluit zich aan bij het advies van het agentschap en is van mening dat het biocide “Insecticide Textile Contact” niet voldoet aan de voorwaarden van artikel 19, lid 1, punt b), iii) en iv), van Verordening (EU) nr. 528/2012. Het is daarom passend geen toelating van de Unie te verlenen voor “Insecticide Textile Contact”. (7) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Aan DAKEM wordt geen toelating van de Unie verleend voor het op de markt aanbieden en het gebruik van het uniek biocide “Insecticide Textile Contact”. Artikel 2 Dit besluit is gericht tot DAKEM, 69 rue Victor Hugo, 92400 Courbevoie, Frankrijk. Gedaan te Brussel, 24 maart 2023. Voor de Commissie Stella KYRIAKIDES Lid van de Commissie ( 1 ) PB L 167 van 27.6.2012, blz. 1 . ( 2 ) Advies van het agentschap van 17 juni 2020 over de toelating van de Unie voor het biocide “Insecticide Textile Contact” (ECHA/BPC/263/2020), https://echa.europa.eu/it/opinions-on-union-authorisation",
  "source": "EUR LEX"
}