{
  "url": "http://www.w3.org/1999/xhtml\">",
  "content": "L_2021015NL.01000701.xml 18.1.2021 NL Publicatieblad van de Europese Unie L 15/7 UITVOERINGSBESLUIT (EU) 2021/32 VAN DE COMMISSIE van 13 januari 2021 betreffende de verlenging van de door het Luxemburgs Milieuagentschap genomen maatregel om het op de markt aanbieden en het gebruik van het biocide BIOBOR JF toe te staan overeenkomstig artikel 55, lid 1, van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2021) 13) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, Overwegende hetgeen volgt: (1) Op 4 mei 2020 heeft het Luxemburgs Milieuagentschap (“de bevoegde autoriteit”) overeenkomstig artikel 55, lid 1, eerste alinea, van Verordening (EU) nr. 528/2012 een besluit vastgesteld (dat vervolgens op 19 juni 2020 en op 7 oktober 2020 is gewijzigd) om het op de markt aanbieden en het gebruik door professionele gebruikers van het biocide BIOBOR JF tot en met 31 oktober 2020 toe te staan voor de antimicrobiële behandeling van brandstoftanks en brandstofsystemen van luchtvaartuigen (“de maatregel”). De bevoegde autoriteit heeft de Commissie en de bevoegde autoriteiten van de andere lidstaten overeenkomstig artikel 55, lid 1, tweede alinea, van die verordening ingelicht over de maatregel en de redenen daarvoor. (2) Volgens de door de bevoegde autoriteit verstrekte informatie was de maatregel noodzakelijk om de volksgezondheid te beschermen. Microbiologische verontreiniging van brandstoftanks en brandstofsystemen van luchtvaartuigen kan leiden tot storingen in de motor van het luchtvaartuig en de luchtwaardigheid ervan in gevaar brengen, waardoor de veiligheid van passagiers en bemanning in gevaar komt. De COVID-19-pandemie en de daaruit voortvloeiende beperkingen van het vliegverkeer hebben ertoe geleid dat talrijke luchtvaartuigen tijdelijk werden geparkeerd. De immobiliteit van luchtvaartuigen is een verzwarende factor voor de microbiologische verontreiniging. (3) BIOBOR JF bevat 2,2’-(1-methyltrimethyleendioxy)bis-(4-methyl-1,3,2-dioxaborinaan) (CAS-nummer 2665-13-6) en 2,2’-oxybis (4,4,6-trimethyl-1,3,2-dioxaborinaan) (CAS-nummer 14697-50-8), werkzame stoffen voor gebruik in biociden van productsoort 6 als conserveermiddelen voor producten tijdens opslag zoals gedefinieerd in bijlage V bij Verordening (EU) nr. 528/2012. Aangezien die werkzame stoffen niet zijn opgenomen in het in bijlage II bij Gedelegeerde Verordening (EU) nr. 1062/2014 van de Commissie ( 2 ) bedoelde werkprogramma voor systematisch onderzoek van alle bestaande werkzame stoffen in biociden als bedoeld in Verordening (EU) nr. 528/2012, moeten zij worden beoordeeld en goedgekeurd voordat biociden die die stoffen bevatten, op nationaal of Unieniveau kunnen worden toegelaten. (4) Op 16 oktober 2020 heeft de Commissie een met redenen omkleed verzoek van de bevoegde autoriteit ontvangen om de maatregel te verlengen overeenkomstig artikel 55, lid 1, derde alinea, van Verordening (EU) nr. 528/2012. Het met redenen omkleed verzoek werd ingediend op basis van de vrees dat de veiligheid van het luchtvervoer gevaar kan blijven lopen door microbiologische verontreiniging van brandstoftanks en brandstofsystemen van luchtvaartuigen, en het argument dat BIOBOR JF van cruciaal belang is voor de bestrijding van die microbiologische verontreiniging. (5) Volgens de door de bevoegde autoriteit verstrekte informatie werd het enige alternatieve biocide dat door vliegtuig- en motorfabrikanten werd aanbevolen voor de behandeling van microbiologische verontreiniging, in maart 2020 uit de handel genomen nadat ernstige gebreken in de werking van de motoren na de behandeling met dat product werden vastgesteld. (6) Zoals aangegeven door de bevoegde autoriteit, houdt de mechanische behandeling van microbiologische verontreiniging van brandstoftanks en brandstofsystemen van luchtvaartuigen in dat regelmatig moet worden gedraineerd en microbiologische tests van monsters van de gedraineerde vloeistof moeten worden uitgevoerd, waarbij extra personeel nodig is en complexe procedures moeten worden ingesteld voor de bemonstering en het testen van de monsters in laboratoria, die niet geschikt lijken te zijn voor de Luxemburgse vloot. Bovendien zou het handmatig reinigen van verontreinigde tanks — wat noodzakelijk is indien verontreiniging wordt vastgesteld — werknemers blootstellen aan giftige gassen en zou dit moeten worden vermeden. (7) Volgens de door de bevoegde autoriteit verstrekte informatie heeft de fabrikant van BIOBOR JF stappen ondernomen voor de reguliere toelating van het product en zal naar verwachting begin 2021 een aanvraag tot goedkeuring van de werkzame stoffen worden ingediend. De goedkeuring van de werkzame stoffen en de daaropvolgende toelating van het biocide zouden een permanente oplossing voor de toekomst zijn, maar het zal nog geruime tijd duren voordat die procedures kunnen worden afgerond. (8) Aangezien een gebrek aan bestrijding van de microbiologische verontreiniging van brandstoftanks en brandstofsystemen van luchtvaartuigen de veiligheid van het luchtvervoer in gevaar zou kunnen brengen en dat gevaar niet voldoende kan worden beperkt door een ander biocide te gebruiken of een andere bestrijdingsmethode toe te passen, is het passend de bevoegde autoriteit toe te staan de maatregel te verlengen voor een periode van ten hoogste 550 dagen, te rekenen vanaf de dag na het verstrijken van de oorspronkelijke in het besluit van de bevoegde autoriteit van 4 mei 2020, zoals gewijzigd op 7 oktober 2020, toegestane periode van 180 dagen. (9) Aangezien de maatregel sinds 1 november 2020 niet meer geldig is, moet dit besluit met terugwerkende kracht worden toegepast. (10) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Het Luxemburgs Milieuagentschap mag de maatregel om het op de markt aanbieden en het gebruik van het biocide BIOBOR JF toe te staan voor de antimicrobiële behandeling van brandstoftanks en brandstofsystemen van geparkeerde luchtvaartuigen, tot en met 5 mei 2022 verlengen. Artikel 2 Dit besluit is gericht tot het Luxemburgs Milieuagentschap. Het is van toepassing met ingang van 1 november 2020. Gedaan te Brussel, 13 januari 2021. Voor de Commissie Stella KYRIAKIDES Lid van de Commissie ( 1 ) PB L 167 van 27.6.2012, blz. 1 . ( 2 ) Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 ).",
  "source": "EUR LEX"
}