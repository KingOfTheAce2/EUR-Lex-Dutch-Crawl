{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0071:NL:HTML\">",
  "content": "EUR-Lex - 32000D0071 - NL Avis juridique important | 32000D0071 2000/71/EG: Beschikking van de Commissie van 20 december 1999 met betrekking tot specifieke financiële bijstand van de Gemeenschap voor de epizoötiebewaking ten aanzien van bepaalde dierziekten in risicogebieden in Griekenland (kennisgeving geschied onder nummer C(1999) 4680) (Slechts de tekst in de Griekse taal is authentiek) Publicatieblad Nr. L 024 van 29/01/2000 blz. 0053 - 0060 BESCHIKKING VAN DE COMMISSIE van 20 december 1999 met betrekking tot specifieke financiële bijstand van de Gemeenschap voor de epizoötiebewaking ten aanzien van bepaalde dierziekten in risicogebieden in Griekenland (kennisgeving geschied onder nummer C(1999) 4680) (Slechts de tekst in de Griekse taal is authentiek) (2000/71/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Beschikking 94/370/EG(2), en met name op artikel 6, Overwegende hetgeen volgt: (1) In 1994 en 1996 is het virus van mond- en klauwzeer in Griekenland binnengebracht. (2) In 1996, 1997 en 1998 heeft insleep van schapenpokken in Griekenland plaatsgevonden. (3) In 1998 en 1999 is bluetongue in Griekenland binnengebracht. (4) Virale ziekten zoals mond- en klauwzeer, runderpest, schapen- en geitenpokken, bluetongue en \"peste des petits ruminants\" moeten op het grondgebied van de lidstaten van de Gemeenschap als exotische ziekten worden beschouwd. (5) Het uitbreken van een exotische ziekte vormt een ernstige bedreiging voor de veestapel van de Gemeenschap en besmetting met een dergelijke ziekte vormt een hinderpaal voor zowel het nationale als het internationale handelsverkeer. (6) De Gemeenschap beschikt over de mogelijkheid om aan de lidstaten financiële steun te verlenen voor de snelle uitroeiing van bepaalde dierziekten, waaronder mond- en klauwzeer, runderpest, schapen- en geitenpokken, bluetongue en \"peste des petits ruminants\". (7) In Griekenland moeten dierziekten intens worden bewaakt en moeten ook uitgebreide voorzorgsmaatregelen worden getroffen om exotische ziekten te kunnen uitroeien, vooral in gebieden waar het risico op het uitbreken van een epizoötie bijzonder groot wordt geacht. (8) Griekenland heeft een programma inzake epizoötiebewaking ingesteld onder de naam EVROS (Epidemo-Vigilance-Rotational-System), dat gericht is op de opsporing van mond- en klauwzeer, runderpest, schapen- en geitenpokken, bluetongue en \"peste des petits ruminants\" in de risicogebieden in Griekenland. (9) De uitvoering van dat programma kan waardevolle informatie opleveren over de ziektesituatie in de betrokken gebieden. (10) Het programma is opgesteld om te worden uitgevoerd in de gebieden waar het risico op het uitbreken van een epizoötie bijzonder groot is. (11) Aangezien een hoge mate van paraatheid vereist is bij al wie betrokken is bij de bewaking en de uitroeiing van dierziekten, moet financiële bijstand worden verleend voor bepaalde door Griekenland gedane uitgaven. (12) Om budgettaire redenen wordt de in deze beschikking vastgestelde financiële bijstand verleend voor een periode van twaalf maanden. (13) De financiële bijstand bedraagt ten hoogste 300000 EUR. (14) De financiële bijstand van de Gemeenschap wordt verleend voorzover de voorgenomen maatregelen ook worden uitgevoerd en op voorwaarde dat de autoriteiten de nodige informatie verstrekken binnen de daarvoor vastgestelde termijnen. (15) Voor controledoeleinden zijn de artikelen 8 en 9 van Verordening (EEG) nr. 729/70 van de Raad van 21 april 1970 betreffende de financiering van het gemeenschappelijk landbouwbeleid(3), laatstelijk gewijzigd bij Verordening (EG) nr. 1258/1999(4), van toepassing. (16) De in deze beschikking vervatte maatregelen zijn in overeenstemming met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1. Het door Griekenland ingediende programma inzake epizoötiebewaking ten aanzien van mond- en klauwzeer, runderpest, schapen- en geitenpokken, bluetongue en \"peste des petits ruminants\", wordt goedgekeurd voor een periode van twaalf maanden die ingaat op 1 januari 2000. Het doel en de belangrijkste elementen van het programma zijn vervat in bijlage I. 2. De financiële bijstand van de Gemeenschap voor het in lid 1 bedoelde programma bedraagt 70 % van de door Griekenland gedane uitgaven, met een maximum van 300000 EUR. De financiële bijstand wordt verleend voor de in bijlage II genoemde maatregelen. Artikel 2 De in artikel 1, lid 2, bedoelde financiële bijstand wordt verleend op voorwaarde dat: a) uiterlijk op 1 januari 2000 de wettelijke en bestuursrechtelijke voorschriften voor de tenuitvoerlegging van het programma in werking zijn getreden; b) om de drie maanden bij de Commissie een rapport wordt ingediend betreffende de voortgang van het programma en de gedane uitgaven; de in het rapport op te nemen gegevens zijn vastgesteld in bijlage III; c) uiterlijk op 1 april 2001 een eindrapport wordt ingediend over de technische uitvoering van het programma, vergezeld van de nodige documenten ter verantwoording van de gedane uitgaven; en op voorwaarde dat de veterinaire wetgeving van de Gemeenschap in acht is genomen. Artikel 3 1. De Commissie kan, in samenwerking met de bevoegde nationale autoriteiten, controles ter plaatse uitvoeren om na te gaan of de maatregelen zijn uitgevoerd en of de gesubsidieerde uitgaven wel degelijk zijn gedaan. De Commissie stelt de lidstaten in kennis van de resultaten van die controles. 2. De artikelen 8 en 9 van Verordening (EEG) nr. 1258/1999 zijn van overeenkomstige toepassing. 3. De financiële bijstand van de Gemeenschap mag alleen worden verleend indien het programma is uitgevoerd met inachtneming van de communautaire voorschriften ter zake. Artikel 4 Deze beschikking is gericht tot de Helleense Republiek. Gedaan te Brussel, 20 december 1999. Voor de Commissie David BYRNE Lid van de Commissie (1) PB L 224 van 18.8.1990, blz. 19. (2) PB L 168 van 2.7.1994, blz. 31. (3) PB L 94 van 28.4.1970, blz. 13. (4) PB L 160 van 26.6.1999, blz. 103. BIJLAGE I Programma inzake epizoötiebewaking ten aanzien van mond- en klauwzeer, runderpest, schapen- en geitenpokken, bluetongue en \"peste des petits ruminants\" in bepaalde gebieden van Griekenland Doel Het in artikel 1, lid 1, bedoelde programma inzake epizoötiebewaking heeft ten doel: - de gezondheidssituatie in bepaalde geografische gebieden van Griekenland, die uit epizoötiologisch oogpunt als bijzondere risicogebieden worden beschouwd, te verbeteren; - te voorzien in maatregelen om, indien nodig, dierziekten in een vroeg stadium te bestrijden. Voorts is het de bedoeling de communicatie te bevorderen tussen het personeel te velde, het personeel in diagnostische laboratoria en de personen die de epizoötiegegevens analyseren in het nationale crisiscentrum. Belangrijkste elementen van het programma inzake epizoötiebewaking Het programma inzake epizoötiebewaking is gericht op de opsporing op de bedrijven van klinische symptomen van exotische ziekten (mond- en klauwzeer, runderpest, schapen- en geitenpokken, bluetongue en \"peste des petits ruminants\") en op de opsporing van antilichamen tegen voornoemde ziekten in gericht genomen bloedmonsters. In het programma wordt ermee rekening gehouden dat de betrokken dieren worden gehouden in gebieden die zijn aangemerkt als zone A (gebied met een bijzonder groot risico en epizoötieën) en zone B (gebied met een aanzienlijk risico op epizoötieën). Het bewakingsprogramma ten aanzien van bluetongue houdt rekening met de biologie van potentiële vectoren. De tenuitvoerlegging van het programma wordt gebaseerd op de onderstaande acties en maatregelen: A. Bewaking ten aanzien van mond- en klauwzeer, schapen- en geitenpokken en \"peste des petits ruminants\". 1. In zone A worden alle dorpen en gehuchten bewaakt, wat met name het volgende inhoudt: a) Controle op klinische symptomen bij 60 aselect gekozen schapen of geiten waarvan zes willekeurig gekozen dieren aan een grondig klinisch onderzoek worden onderworpen. b) Controle op klinische symptomen in alle rundveehouderijen. c) Verzameling en serologisch onderzoek van bloedmonsters van 60 aselect gekozen schapen en geiten. d) Bewaking van dieren die zone A verlaten. Alle runderen, schapen en geiten die voor opfok- of fokkerijdoeleinden uit zone A worden weggevoerd, dienen klinisch te worden onderzocht voordat zij mogen worden verplaatst. Bij schapen en geiten dient een serologische test op mond- en klauwzeer, schapen- en geitenpokken en \"peste des petits ruminants\" te worden verricht. e) Bewaking in slachthuizen die gelegen zijn in zone A. Een aselect monster dat 10 % van alle schapen en geiten omvat die dagelijks worden geslacht, wordt serologisch onderzocht op mond- en klauwzeer, schapen- en geitenpokken en \"peste des petits ruminants\". 2. In zone B omvat het bewakingsprogramma het volgende: a) Een aselect monster dat 20 % van alle dorpen en gehuchten omvat, wordt onderworpen aan de in punt 1, onder a), b) en c), genoemde maatregelen. b) Een aselect monster dat 10 % van alle runderen, schapen en geiten omvat die voor opfok- en fokkerijdoeleinden uit zone B worden overgebracht naar gebieden die niet onder het programma vallen, wordt onderworpen aan de in punt 1, onder d), genoemde maatregelen. c) Voor dieren die naar een in zone B gelegen slachthuis worden gebracht, gelden de bewakingsmaatregelen als omschreven in punt 1, onder e). 3. De maatregelen in punt A.1, onder a), b) en c), en punt A.2, onder a), worden ten minste om de vier maanden uitgevoerd. B. Bewaking ten aanzien van bluetongue Het programma inzake epizoötiebewaking ten aanzien van bluetongue omvat: 1. Klinisch onderzoek van schapen Schapen die aan een klinisch onderzoek worden onderworpen in het kader van het bepaalde in punt A.1, onder a), en punt A.2, onder a), worden in de periode juli-december onderzocht op eventuele symptomen die in verband kunnen worden gebracht met bluetongue. 2. Serologisch onderzoek Bij verklikkerrunderen van meer dan zes maanden die in groepen van vijf à tien dieren worden gehouden, worden in de periode juli-december maandelijks serologische tests verricht. De groepen verklikkerrunderen worden gehouden in de nabijheid van mogelijke broedhaarden van potentiële vectordieren. 3. Verzameling en identificatie van mogelijke vectoren van bluetongue De insecten worden verzameld door middel van lichtvallen die worden geplaatst in de nabijheid van mogelijke broedhaarden van vectordieren. De dieren worden verzameld in de maanden juli-december met tussenpozen van twee weken. De insecten worden geïdentificeerd en de aanwezigheid, dichtheid en geografische spreiding van potentiële vectoren worden geregistreerd. Beheer van het programma inzake epizoötiebewaking De afdeling besmettelijke ziekten van het directoraat Diergezondheid van het ministerie van Landbouw beheert het in artikel 1, lid 1, van deze beschikking genoemde programma inzake epizoötiebewaking. BIJLAGE II BEGROTING VOOR DE UITVOERING VAN HET PROGRAMMA >RUIMTE VOOR DE TABEL> BIJLAGE III >PIC FILE= \"L_2000024NL.005802.EPS\"> >PIC FILE= \"L_2000024NL.005901.EPS\"> >PIC FILE= \"L_2000024NL.006001.EPS\">",
  "source": "EUR LEX"
}