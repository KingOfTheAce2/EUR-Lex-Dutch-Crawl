{
  "url": "http://www.w3.org/1999/xhtml\"><!--",
  "content": "L_2019204NL.01012301.xml 2.8.2019 NL Publicatieblad van de Europese Unie L 204/123 BESLUIT (EU) 2019/1312 VAN DE EUROPESE CENTRALE BANK van 22 juli 2019 tot wijziging van Besluit (EU) 2016/810 (ECB/2016/10) betreffende een tweede reeks gerichte langerlopende herfinancieringstransacties (ECB/2019/22) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, lid 2, eerste streepje, Gezien de statuten van het Europees Stelsel van centrale banken en van de Europese Centrale Bank, en met name artikel 3.1, eerste streepje, artikel 12.1, artikel 18.1, tweede streepje, en artikel 34.1, tweede streepje, Gezien Richtsnoer (EU) 2015/510 van de Europese Centrale Bank van 19 december 2014 betreffende de tenuitvoerlegging van het monetairbeleidskader van het Eurosysteem (ECB/2014/60) ( 1 ) , Overwegende hetgeen volgt: (1) Overeenkomstig artikel 1, lid 4, van Richtsnoer (EU) 2015/510 (ECB/2014/60) kan de Raad van bestuur te allen tijde besluiten tot aanpassing van hulpmiddelen, instrumenten, vereisten, criteria en procedures voor de implementatie van monetairbeleidstransacties van het Eurosysteem. (2) Op 28 april 2016 heeft de Raad van bestuur Besluit (EU) 2016/810 van de Europese Centrale Bank (ECB/2016/10) ( 2 ) vastgesteld ter uitvoering van haar prijsstabiliteitsmandaat en om de overdracht van het monetaire beleid te versterken door verdere stimulering van bankleningen aan de niet-financiële particuliere sector. Dit besluit voorziet in een tweede reeks van gerichte langerlopende herfinancieringstransacties (TLTRO's-II), die in de periode van juni 2016 tot maart 2017 worden uitgevoerd. (3) Op 7 maart 2019 heeft de Raad van bestuur besloten om een nieuwe serie van zeven langer lopende herfinancieringstransacties uit te voeren om gunstiger voorwaarden voor bankkredieten te behouden en accommoderend monetair beleid in lidstaten die de euro als munt hebben, te ondersteunen. De bepalingen met betrekking tot de TLTRO's-III worden in een apart besluit vastgesteld. (4) Teneinde de berekening van de maximuminschrijvingsbedragen voor de TLTRO's-III te faciliteren, en om rekening te houden met eventuele vrijwillige vervroegde aflossingen van uit hoofde van TLTRO's-II geleende bedragen, is het noodzakelijk om de kennisgevingsperiode voor een dergelijke vervroegde aflossing aan te passen. (5) Opdat kredietinstellingen over voldoende tijd beschikken voor de operationele voorbereidingen voor de eerste TLTRO-III, moet dit besluit onverwijld in werking treden. (6) Besluit (EU) 2016/810 (ECB/2016/10) moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijzigingen In artikel 6 van Besluit (EU) 2016/810 (ECB/2016/10) worden de leden 3 en 4 vervangen door: “3.   Om een beroep te kunnen doen op de vervroegde aflossingsprocedure, stelt een deelnemer de betrokken NCB uiterlijk twee weken voorafgaande aan de vervroegde aflossingsdatum ervan in kennis dat hij uit hoofde van de vervroegde aflossingsprocedure op de vervroegde aflossingsdatum vervroegd wil aflossen. 4.   De in lid 3 bedoelde kennisgeving wordt twee weken voor de betrokken vervroegdeaflossingsdatum bindend voor de deelnemer. Indien de deelnemer het op de vervroegdeaflossingsdatum uit hoofde van de vervroegdeaflossingsprocedure verschuldigde bedrag niet of gedeeltelijk voldoet, kan zulks resulteren in de oplegging van een geldboete. De toepasselijke geldboete wordt overeenkomstig bijlage VII bij Richtsnoer (EU) 2015/510 (ECB/2014/60) berekend en komt overeen met de geldboete die wordt opgelegd indien niet wordt voldaan aan de verplichtingen om voldoende onderpand te verstrekken en het bedrag af te lossen dat de wederpartij aangaande transacties met wederinkoop voor monetairbeleidsdoeleinden is toegewezen. De oplegging van een geldboete geschiedt zonder afbreuk te doen aan het recht van de NCB om ingeval van wanbetaling de in artikel 166 van Richtsnoer (EU) 2015/510 (ECB/2014/60) vastgelegde verhaalsmogelijkheden uit te oefenen.”. Artikel 2 Inwerkingtreding Dit besluit treedt op 3 augustus 2019 in werking. Gedaan te Frankfurt am Main, 22 juli 2019. Namens de Raad van bestuur van de ECB De president van de ECB Mario DRAGHI ( 1 ) Richtsnoer (EU) 2015/510 van de Europese Centrale Bank van 19 december 2014 betreffende de tenuitvoerlegging van het monetairbeleidskader van het Eurosysteem (ECB/2014/60) (richtsnoer algemene documentatie) ( PB L 91 van 2.4.2015, blz. 3 ). ( 2 ) Besluit ECB/2016/810 van de Europese Centrale Bank van 28 april 2016 betreffende een tweede reeks gerichte langerlopende herfinancieringstransacties (ECB/2016/10) ( PB L 132 van 21.5.2016, blz. 107 ).",
  "source": "EUR LEX"
}