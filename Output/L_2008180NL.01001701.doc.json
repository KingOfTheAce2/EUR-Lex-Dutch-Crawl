{
  "url": "http://www.w3.org/1999/xhtml\">",
  "content": "L_2008180NL.01001701.xml 9.7.2008 NL Publicatieblad van de Europese Unie L 180/17 BESCHIKKING VAN DE COMMISSIE van 27 juni 2008 tot verlening van een vergunning voor het in de handel brengen van geraffineerde echiumolie als nieuw voedselingrediënt krachtens Verordening (EG) nr. 258/97 van het Europees Parlement en de Raad (Kennisgeving geschied onder nummer C(2008) 3049) (Slechts de tekst in de Engelse taal is authentiek) (2008/558/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name op artikel 7, Overwegende hetgeen volgt: (1) Op 11 augustus 2006 heeft Croda Chemicals Ltd bij de bevoegde Britse instanties een verzoek ingediend voor een vergunning om geraffineerde echiumolie als nieuw voedselingrediënt in de handel te brengen. (2) Op 12 juli 2007 heeft de bevoegde Britse instantie voor de beoordeling van voedingsmiddelen haar verslag van de eerste beoordeling uitgebracht. In dat verslag kwam zij tot de conclusie dat de voorgestelde toepassingen van geraffineerde echiumolie veilig zijn voor menselijke consumptie. (3) De Commissie heeft het verslag van de eerste beoordeling op 1 augustus 2007 aan alle lidstaten toegezonden. (4) Binnen de in artikel 6, lid 4, van Verordening (EG) nr. 258/97 vastgestelde termijn van zestig dagen zijn overeenkomstig die bepaling met redenen omklede bezwaren tegen het in de handel brengen van dit product ingediend. (5) Naar aanleiding van de opmerkingen en bezwaren heeft de aanvrager er op 10 januari 2008 mee ingestemd om de specificaties van de geraffineerde echiumolie te wijzigen en de toepassingen ervan te beperken, zoals een aantal lidstaten had gevraagd. (6) Geraffineerde echiumolie voldoet aan de in artikel 3, lid 1, van Verordening (EG) nr. 258/97 vastgestelde criteria. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Geraffineerde echiumolie zoals gespecificeerd in bijlage I mag in de Gemeenschap als nieuw voedselingrediënt in de handel worden gebracht voor de toepassingen en onder de voorwaarden als vermeld in bijlage II. Artikel 2 Op de etikettering van het levensmiddel dat het bij deze beschikking toegelaten nieuwe voedselingrediënt bevat, wordt dit ingrediënt aangeduid als „geraffineerde echiumolie”. Artikel 3 Deze beschikking is gericht tot Croda Chemicals Europe Ltd, Oak Road, Clough Road, Hull, East Yorkshire, HU6 7PH, Verenigd Koninkrijk. Gedaan te Brussel, 27 juni 2008. Voor de Commissie Androulla VASSILIOU Lid van de Commissie ( 1 ) PB L 43 van 14.2.1997, blz. 1 . Verordening laatstelijk gewijzigd bij Verordening (EG) nr. 1882/2003 ( PB L 284 van 31.10.2003, blz. 1 ). BIJLAGE I Specificaties van geraffineerde echiumolie Beschrijving Geraffineerde echiumolie is het lichtgele product dat wordt verkregen door het raffineren van de olie die wordt gewonnen uit de zaden van Echium plantagineum . Specificaties Test Specificatie Stearidonzuurgehalte Minimaal 10 % (gewichtsprocent) van het totale gehalte aan vetzuren Transvetzuren Maximaal 2 % (gewichtsprocent) van het totale gehalte aan vetzuren Zuurgetal Maximaal 0,6 mg KOH/g Peroxidegetal Maximaal 5 meq O 2 /kg Onverzeepbare bestanddelen Maximaal 2 % Eiwitgehalte (stikstof totaal) Maximaal 20 μg/mL Pyrrolizidinealkaloïden Niet aantoonbaar met een aantoonbaarheidsgrens van 4 μg/kg BIJLAGE II Toepassingen van geraffineerde echiumolie Gebruiksgroep Maximumgehalte aan stearidonzuur (STA) Producten op basis van melk en drinkyoghurtproducten die in afzonderlijke doses worden verkocht 250 mg/100 g; 75 mg/100 g voor dranken Kaasbereidingen 750 mg/100 g Smeerbare vetproducten en dressings 750 mg/100 g Ontbijtgranen 625 mg/100 g Voedingssupplementen 500 mg/door de fabrikant aanbevolen dagelijkse dosis Dieetvoeding voor medisch gebruik volgens de bijzondere voedingsbehoeften van degenen voor wie de producten bedoeld zijn Voedingsmiddelen die zijn bestemd om in energiebeperkte diëten te worden genuttigd voor gewichtsvermindering 250 mg/maaltijdvervanger",
  "source": "EUR LEX"
}