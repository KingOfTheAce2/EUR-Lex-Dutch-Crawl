{
  "url": "http://www.w3.org/1999/xhtml\"><!--",
  "content": "L_2017262NL.01000101.xml 12.10.2017 NL Publicatieblad van de Europese Unie L 262/1 BESLUIT (EU) 2017/1842 VAN DE RAAD van 9 oktober 2017 over het opengegevensbeleid van de Raad en het hergebruik van Raadsdocumenten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 240, Overwegende hetgeen volgt: (1) Nieuwe informatie- en communicatietechnologieën hebben ongekende mogelijkheden gecreëerd om inhoud uit verschillende bronnen bijeen te voegen en te combineren. De tendens naar een informatie- en kennismaatschappij beïnvloedt het leven van elke burger in de Unie, omdat hierdoor nieuwe manieren van toegang tot en verwerving van kennis worden geboden. (2) Overheidsinformatie is een belangrijke bron van kennis en innovatie in de particuliere sector en ondersteunt de totstandbrenging van een betere digitale dienstverlening voor burgers en bedrijven in heel Europa. (3) De Raad en andere EU-instellingen verzamelen, produceren en verspreiden een breed scala van informatie over het beleid en de activiteiten van de Unie. De EU-instellingen zijn in het bezit van documenten die kunnen worden hergebruikt in digitale producten en diensten, en die een nuttige hulpbron kunnen vormen voor zowel burgers als ondernemingen. (4) Richtlĳn 2003/98/EG van het Europees Parlement en de Raad ( 1 ) stelt minimumregels vast voor het hergebruik van overheidsinformatie in de lidstaten en moedigt de lidstaten aan verder te gaan dan die minimumregels en een opengegevensbeleid te voeren. (5) Na de vaststelling van Besluit 2011/833/EU van de Commissie ( 2 ) heeft de Europese Commissie in 2012 het Opendataportaal van de Europese Unie („ODP van de EU”) opgezet, dat moet fungeren als één enkel punt van toegang tot gegevens van de EU-instellingen en andere organen van de Unie. (6) In juni 2013 heeft de Unie het Open Data Charter van de G8 onderschreven en zich verbonden tot de uitvoering van een aantal opendata-activiteiten uit het gezamenlijk actieplan van de G8 in het kader van dat charter. (7) In zijn conclusies van 24 en 25 oktober 2013 heeft de Europese Raad open gegevens aangemerkt als een veelbelovende, onaangeboorde bron voor het tot stand brengen van sterkere, meer geïnterconnecteerde samenlevingen die de behoeften van de burger beter bevredigen, en heeft hij opgeroepen tot de actieve bevordering van het hergebruik van overheidsinformatie. (8) In zijn conclusies van 2 maart 2015 heeft de Raad beklemtoond dat een volledig en efficiënt gebruik van instrumenten en diensten zoals open data kunnen leiden tot betere productiviteit en betere diensten, en dat deze derhalve moeten worden gefaciliteerd. In zijn conclusies van 29 mei 2015 heeft de Raad bovendien de ontwikkeling aangemoedigd van een gegevensvriendelijk beleidsklimaat in de Unie dat bevorderlijk is voor de interoperabiliteit, het gebruik en het hergebruik van overheidsgegevens voor onderzoeks- en innovatiedoeleinden en dat tezelfdertijd de noodzakelijke gegevensbescherming verzekert. (9) Het ODP van de EU bevat momenteel een groot aantal gegevens en links naar opendataportalen van de lidstaten. De Raad neemt sinds 2015 deel aan het ODP van de EU, gebruikmakend van de volgende drie datasets: metagegevens van het openbaar register van de Raad, metagegevens van verzoeken om toegang van het publiek tot documenten van de Raad en de stemmingen van de Raad over wetgevingshandelingen. (10) Tot op heden heeft de Raad via proefprojecten deelgenomen aan het ODP van de EU. Aangezien die proefprojecten vruchten hebben afgeworpen, moet een opengegevensbeleid voor Raadsdocumenten worden ingesteld om voort te bouwen op de tot dusver opgedane ervaring en die zo veel mogelijk te benutten, en om de Raad in staat stellen de voorwaarden vast te stellen voor de bekendmaking en het hergebruik van zijn documenten. (11) Een opengegevensbeleid voor Raadsdocumenten zou de informatiestroom tussen de Raad en het publiek verbeteren, zou leiden tot een breder gebruik en een ruimere verspreiding van informatie over de Unie, zou de reputatie van de Raad op het gebied van openheid en transparantie ten goede komen en zou de verantwoordingsplicht van de Raad als overheidsinstelling versterken. (12) Het opengegevensbeleid voor Raadsdocumenten dient de ontwikkeling te stimuleren van instrumenten en toepassingen die gebruikers helpen bij het zoeken naar en identificeren van documenten die voor hergebruik in aanmerking komen. (13) Dit besluit mag niet van toepassing zijn op documenten waarvoor de Raad geen toestemming tot hergebruik kan geven vanwege intellectuele-eigendomsrechten van derden of toegangsregelingen in de lidstaten. (14) Het recht op toegang tot Raadsdocumenten blijft geregeld bij Verordening (EG) nr. 1049/2001 van het Europees Parlement en de Raad ( 3 ) . (15) Dit besluit mag geen afbreuk doen aan en moet worden uitgevoerd en toegepast met inachtneming van de regels inzake de bescherming van natuurlĳke personen in verband met de verwerking van persoonsgegevens, alsook met inachtneming van de beveiligingsvoorschriften voor de bescherming van gerubriceerde EU-informatie, HEEFT HET VOLGENDE BESLUIT VASTGESTELD: Artikel 1 Onderwerp en doelstelling 1.   Bij dit besluit wordt een opengegevensbeleid van de Raad („het opengegevensbeleid”) ingesteld, waarbij de beginselen, voorwaarden en beperkingen voor hergebruik worden vastgesteld, alsmede de concrete middelen ter facilitering van het hergebruik van documenten die in het bezit zijn van en worden geproduceerd door de Raad, als omschreven in artikel 2, lid 1. 2.   Het opengegevensbeleid heeft de volgende doelstellingen: a) het verbeteren van de informatiestroom tussen de Raad en het publiek, en b) het faciliteren van het brede hergebruik van informatie. Artikel 2 Toepassingsgebied 1.   Dit besluit is van toepassing op documenten die in het bezit zijn van en worden geproduceerd door de Raad, en die door de Raad openbaar zijn gemaakt. 2.   Dit besluit is niet van toepassing op documenten die in het bezit zijn van en worden geproduceerd door de Raad waarvoor de Raad geen toestemming tot hergebruik kan geven vanwege: a) intellectuele-eigendomsrechten van derden, of b) toegangsregelingen in de lidstaten. 3.   Dit besluit doet geen afbreuk aan en wordt uitgevoerd en toegepast in overeenstemming met: a) de regels inzake de bescherming van natuurlĳke personen in verband met de verwerking van persoonsgegevens, en met name Verordening (EG) nr. 45/2001 van het Europees Parlement en de Raad ( 4 ) ; b) de regels inzake de toegang van het publiek tot Raadsdocumenten, en met name Verordening (EG) nr. 1049/2001, en c) de beveiligingsvoorschriften voor de bescherming van gerubriceerde EU-informatie, en met name Besluit 2013/488/EU van de Raad ( 5 ) . Artikel 3 Definities Voor de toepassing van dit besluit wordt verstaan onder: 1) „document” : a) iedere inhoud, ongeacht de drager ervan (op papier, in elektronische vorm, als geluids-, beeld- of audiovisuele opname), betreffende een materie die verband houdt met beleidsmaatregelen, acties en besluiten welke tot de institutionele bevoegdheid van de Raad behoren, of b) om het even welk deel van een dergelijke inhoud; 2) „hergebruik” : het gebruik door natuurlijke personen of rechtspersonen van documenten voor andere commerciële of niet-commerciële doeleinden dan het oorspronkelijke doel waarvoor het document is geproduceerd; 3) „persoonsgegevens” : gegevens als gedefinieerd in artikel 2, onder a), van Verordening (EG) nr. 45/2001; 4) „open formaat” : een bestandsformaat dat platformonafhankelijk is en voor het publiek beschikbaar is zonder enige beperking die het hergebruik van documenten verhindert; 5) „machinaal leesbaar formaat” : een formaat dat gestructureerd is, zodat softwaretoepassingen op betrouwbare wijze afzonderlijke feitelijke mededelingen en de interne structuur ervan kunnen vaststellen. Artikel 4 Algemene beginselen Het secretariaat-generaal van de Raad („het SGR”) zorgt ervoor dat de documenten ter beschikking worden gesteld voor hergebruik: a) door iedereen, b) zonder de noodzaak van een individuele aanvraag, c) kosteloos, en d) voor commerciële en niet-commerciële doeleinden. Artikel 5 Non-discriminatie en exclusieve rechten 1.   De voorwaarden voor het hergebruik van documenten zijn niet-discriminerend voor vergelijkbare categorieën van hergebruik. 2.   Het hergebruik van documenten staat open voor alle potentiële actoren in de markt. Er worden geen exclusieve rechten verleend. Artikel 6 Voorwaarden voor hergebruik 1.   Documenten worden ter beschikking gesteld voor hergebruik onder de volgende voorwaarden: a) de verplichting voor de hergebruiker om de bron van de documenten te vermelden; b) de verplichting de oorspronkelijke betekenis of boodschap van de documenten niet te wijzigen; c) de niet-aansprakelijkheid van de Raad voor alle gevolgen die voortvloeien uit het hergebruik. 2.   Indien nodig kan het SGR andere voorwaarden voor een bepaald type document toepassen. 3.   Het SGR neemt in alle relevante fora passende maatregelen ter bescherming van de rechten, de belangen en het imago van de Raad. Artikel 7 Beschikbare formaten 1.   Het SGR stelt de documenten ter beschikking: a) in om het even welk reeds bestaand formaat of om het even welke taalversie waarover de Raad beschikt; b) op het internet, en c) voor zover mogelijk en wenselijk, in open en machineleesbare formaten. 2.   Op het SGR rust geen verplichting om: a) documenten te creëren, aan te passen of te actualiseren; b) uittreksels te verstrekken, indien dit een onevenredig grote inspanning vereist die verder gaat dan een eenvoudige handeling; c) documenten te vertalen in een officiële taal die niet reeds voorhanden is, of d) bepaalde typen documenten te blijven produceren of in een gegeven formaat te bewaren met het oog op hergebruik. Artikel 8 Verslaglegging Uiterlijk op 10 oktober 2022 legt het SGR een verslag voor aan de Raad over de toepassing van dit besluit, met inbegrip van de uitvoeringsmaatregelen die het SGR heeft genomen om documenten in open en machineleesbare formaten ter beschikking te stellen voor hergebruik. Artikel 9 Inwerkingtreding Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Luxemburg, 9 oktober 2017. Voor de Raad De voorzitter S. KIISLER ( 1 ) Richtlijn 2003/98/EG van het Europees Parlement en de Raad van 17 november 2003 inzake het hergebruik van overheidsinformatie ( PB L 345 van 31.12.2003, blz. 90 ). ( 2 ) Besluit 2011/833/EU van de Commissie van 12 december 2011 betreffende het hergebruik van documenten van de Commissie ( PB L 330 van 14.12.2011, blz. 39 ). ( 3 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 ). ( 4 ) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( PB L 8 van 12.1.2001, blz. 1 ). ( 5 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ).",
  "source": "EUR LEX"
}