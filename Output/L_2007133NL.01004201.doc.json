{
  "url": "http://www.w3.org/1999/xhtml\">",
  "content": "L_2007133NL.01004201.xml 25.5.2007 NL Publicatieblad van de Europese Unie L 133/42 BESCHIKKING VAN DE COMMISSIE van 21 mei 2007 betreffende de niet-opneming van trichloorfon in bijlage I bij Richtlijn 91/414/EEG van de Raad en de intrekking van de toelatingen voor gewasbeschermingsmiddelen die deze stof bevatten (Kennisgeving geschied onder nummer C(2007) 2096) (Voor de EER relevante tekst) (2007/356/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 8, lid 2, vierde alinea, Overwegende hetgeen volgt: (1) Krachtens artikel 8, lid 2, van Richtlijn 91/414/EEG mag een lidstaat gedurende een periode van twaalf jaar na de kennisgeving van die richtlijn toelaten dat gewasbeschermingsmiddelen die niet in bijlage I bij die richtlijn opgenomen werkzame stoffen bevatten en die twee jaar na de datum van kennisgeving van de richtlijn al op de markt zijn, op de markt worden gebracht terwijl deze stoffen in het kader van een werkprogramma geleidelijk worden onderzocht. (2) Bij de Verordeningen (EG) nr. 451/2000 ( 2 ) en (EG) nr. 703/2001 ( 3 ) van de Commissie zijn de bepalingen voor de uitvoering van de tweede fase van het werkprogramma als bedoeld in artikel 8, lid 2, van Richtlijn 91/414/EEG, vastgesteld en is een lijst opgesteld van werkzame stoffen die moeten worden beoordeeld met het oog op hun eventuele opneming in bijlage I bij Richtlijn 91/414/EEG. Trichloorfon is in die lijst opgenomen. (3) Voor trichloorfon zijn de uitwerking op de menselijke gezondheid en het milieueffect overeenkomstig de Verordeningen (EG) nr. 451/2000 en (EG) nr. 703/2001 beoordeeld voor een aantal door de kennisgever voorgestelde toepassingen. Bovendien worden in die verordeningen de als rapporteur optredende lidstaten aangewezen die overeenkomstig artikel 8, lid 1, van Verordening (EG) nr. 451/2000 de desbetreffende evaluatieverslagen met aanbevelingen bij de Europese Autoriteit voor voedselveiligheid (EFSA) moeten indienen. Voor trichloorfon was Spanje de rapporterende lidstaat en werd alle relevante informatie op 23 augustus 2004 ingediend. (4) Het evaluatieverslag is door de lidstaten en de EFSA (in haar werkgroep Evaluatie) intercollegiaal getoetst en op 12 mei 2006 bij de Commissie ingediend in de vorm van de conclusie van de EFSA betreffende de intercollegiale toetsing van de risico-evaluatie van de werkzame stof trichloorfon als pesticide ( 4 ) . Dit verslag is door de lidstaten en de Commissie in het kader van het Permanent Comité voor de voedselketen en de diergezondheid onderzocht en op 29 september 2006 afgerond in de vorm van het evaluatieverslag van de Commissie voor trichloorfon. (5) Wegens het aanzienlijke gebrek aan studies tot staving kon het veilige gebruik van de stof niet worden aangetoond. De risico’s van blootstelling van consumenten, toedieners, werknemers en omstanders konden op basis van de beschikbare informatie niet worden beoordeeld. Bovendien was de evaluatie van het milieutraject en -gedrag van de stof beperkt en werden de ecotoxicologische eigenschappen van de stof niet volledig beoordeeld. (6) De Commissie heeft de kennisgever verzocht haar zijn opmerkingen over de resultaten van de intercollegiale toetsing binnen vier weken te doen toekomen en daarbij aan te geven of hij al dan niet van plan was om de stof verder te ondersteunen. De kennisgever heeft zijn opmerkingen ingediend en deze zijn zorgvuldig onderzocht. Ondanks de aangevoerde argumenten bleven de hierboven vermelde problemen echter onopgelost en de evaluaties op basis van de verstrekte en tijdens de vergaderingen van deskundigen van de EFSA beoordeelde gegevens hebben niet aangetoond dat mag worden verwacht dat gewasbeschermingsmiddelen die trichloorfon bevatten, onder de voorgestelde gebruiksvoorwaarden in het algemeen aan de eisen van artikel 5, lid 1, onder a), en b), van Richtlijn 91/414/EEG voldoen. (7) Trichloorfon mag bijgevolg niet in bijlage I bij Richtlijn 91/414/EEG worden opgenomen. (8) De nodige maatregelen moeten worden genomen om ervoor te zorgen dat de bestaande toelatingen voor gewasbeschermingsmiddelen die trichloorfon bevatten, binnen een voorgeschreven termijn worden ingetrokken en niet worden verlengd, en dat voor dergelijke producten geen nieuwe toelatingen worden verleend. (9) De looptijd van eventuele door de lidstaten toegestane termijnen voor de verwijdering, de opslag, het op de markt brengen en het gebruik van bestaande voorraden gewasbeschermingsmiddelen die trichloorfon bevatten, moet worden beperkt tot maximaal twaalf maanden, zodat de bestaande voorraden nog gedurende maximaal één extra groeiseizoen mogen worden gebruikt. (10) Deze beschikking laat de indiening van een aanvraag voor trichloorfon overeenkomstig artikel 6, lid 2, van Richtlijn 91/414/EEG met het oog op de eventuele opneming van deze stof in bijlage I bij die richtlijn onverlet. (11) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Trichloorfon wordt niet als werkzame stof in bijlage I bij Richtlijn 91/414/EEG opgenomen. Artikel 2 De lidstaten zorgen ervoor dat: a) toelatingen voor gewasbeschermingsmiddelen die trichloorfon bevatten, uiterlijk op 21 november 2007 worden ingetrokken; b) met ingang van 25 mei 2007 geen toelatingen voor trichloorfon bevattende gewasbeschermingsmiddelen meer worden verleend of verlengd op grond van de afwijking waarin artikel 8, lid 2, van Richtlijn 91/414/EEG voorziet. Artikel 3 Eventuele door de lidstaten overeenkomstig artikel 4, lid 6, van Richtlijn 91/414/EEG toegestane termijnen moeten zo snel mogelijk en uiterlijk op 21 november 2008 aflopen. Artikel 4 Deze beschikking is gericht tot de lidstaten. Gedaan te Brussel, 21 mei 2007. Voor de Commissie Markos KYPRIANOU Lid van de Commissie ( 1 ) PB L 230 van 19.8.1991, blz. 1 . Richtlijn laatstelijk gewijzigd bij Richtlijn 2007/25/EG van de Commissie ( PB L 106 van 24.4.2007, blz. 34 ). ( 2 ) PB L 55 van 29.2.2000, blz. 25 . Verordening laatstelijk gewijzigd bij Verordening (EG) nr. 1044/2003 ( PB L 151 van 19.6.2003, blz. 32 ). ( 3 ) PB L 98 van 7.4.2001, blz. 6 . ( 4 ) EFSA Scientific Report (2006) 76, 1-62, Conclusion on the peer review of trichlorfon.",
  "source": "EUR LEX"
}