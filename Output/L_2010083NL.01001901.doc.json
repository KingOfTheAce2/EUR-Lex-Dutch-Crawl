{
  "url": "http://www.w3.org/1999/xhtml\">",
  "content": "L_2010083NL.01001901.xml 30.3.2010 NL Publicatieblad van de Europese Unie L 83/19 BESLUIT VAN DE RAAD van 16 maart 2010 tot wijziging van Beschikking 2009/459/EG tot verlening van financiële middellangetermijnbijstand van de Gemeenschap aan Roemenië (2010/183/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 332/2002 van de Raad van 18 februari 2002 houdende instelling van een mechanisme voor financiële ondersteuning op middellange termijn van de betalingsbalansen van de lidstaten ( 1 ) , en met name op artikel 5, tweede alinea, in samenhang met artikel 8, Gezien het voorstel van de Commissie, ingediend na raadpleging van het Economisch en Financieel Comité (EFC), Overwegende hetgeen volgt: (1) Bij Beschikking 2009/458/EG ( 2 ) heeft de Raad besloten wederzijdse bijstand aan Roemenië toe te kennen en bij Beschikking 2009/459/EG ( 3 ) heeft de Raad financiële middellangetermijnbijstand aan Roemenië verleend. (2) In het licht van de omvang en de intensiteit van de economische recessie waardoor Roemenië is getroffen, dienen de aan de uitkering van de tranches van de financiële bijstand verbonden economische beleidsvoorwaarden te worden herzien om rekening te houden met de gevolgen van de groter dan verwachte krimp van het reële bbp. (3) Beschikking 2009/459/EG moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Beschikking 2009/459/EG wordt als volgt gewijzigd: 1) Artikel 3, lid 5, onder a), komt als volgt te luiden: „a) tenuitvoerlegging van een concreet budgettair middellangetermijnprogramma om het begrotingstekort terug te dringen tot onder de in het Verdrag vastgelegde referentiewaarde van 3 % van het bbp binnen een tijdsbestek en via een consolidatietraject die stroken met de in het kader van de procedure bij buitensporige tekorten door de Raad aan Roemenië gerichte aanbevelingen;”. 2) Artikel 3, lid 5, onder b), komt als volgt te luiden: „b) aanneming en uitvoering van de jaarlijkse begrotingen voor 2010 en latere jaren, in overeenstemming met het consolidatietraject zoals uiteengezet in het aanvullend memorandum van overeenstemming;”. Artikel 2 Dit besluit treedt in werking op de dag van kennisgeving. Artikel 3 Dit besluit is gericht tot Roemenië. Artikel 4 Dit besluit wordt bekendgemaakt in het Publicatieblad van de Europese Unie . Gedaan te Brussel, 16 maart 2010. Voor de Raad De voorzitster E. SALGADO ( 1 ) PB L 53 van 23.2.2002, blz. 1 . ( 2 ) PB L 150 van 13.6.2009, blz. 6 . ( 3 ) PB L 150 van 13.6.2009, blz. 8 .",
  "source": "EUR LEX"
}