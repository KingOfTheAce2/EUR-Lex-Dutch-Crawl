{
  "url": "http://www.w3.org/1999/xhtml\"><!--",
  "content": "L_2017292NL.01005501.xml 10.11.2017 NL Publicatieblad van de Europese Unie L 292/55 UITVOERINGSVERORDENING (EU) 2017/2011 VAN DE COMMISSIE van 9 november 2017 tot wijziging van Verordening (EG) nr. 951/2007 tot vaststelling van de uitvoeringsvoorschriften voor de programma's voor grensoverschrijdende samenwerking die worden gefinancierd in het kader van Verordening (EG) nr. 1638/2006 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 232/2014 van het Europees Parlement en de Raad van 11 maart 2014 tot vaststelling van een Europees nabuurschapsinstrument ( 1 ) , en met name artikel 12, lid 1, Overwegende hetgeen volgt: (1) De Commissie heeft haar goedkeuring gehecht aan Verordening (EG) nr. 951/2007 ( 2 ) tot vaststelling van de uitvoeringsvoorschriften voor de programma's voor grensoverschrijdende samenwerking die worden gefinancierd in het kader van Verordening (EG) nr. 1638/2006 van het Europees Parlement en de Raad ( 3 ) . (2) Gezien de uitgestelde start van de programma's voor grensoverschrijdende samenwerking in het kader van het Europees nabuurschaps- en partnerschapsinstrument werd de uitvoeringsfase voor projecten als bedoeld in artikel 43, lid 2, onder b), van Verordening (EU) nr. 951/2007 bij Uitvoeringsverordening (EU) nr. 435/2011 van de Commissie ( 4 ) verlengd van 31 december 2014 tot en met 31 december 2015. Bij Uitvoeringsverordening (EU) nr. 1343/2014 van de Commissie ( 5 ) werden de afsluitingsfase en de relevante bepalingen als vastgesteld in artikel 43, lid 1, lid 2, onder c), en het nieuwe lid 3 van Verordening (EU) nr. 951/2007 dienovereenkomstig aangepast en verlengd tot en met 31 december 2017. (3) Teneinde de rechtszekerheid voor de deelnemende landen te garanderen, is het passend specifieke regelingen en procedures vast te stellen voor afsluiting en vrijstellingen door de gemeenschappelijke beheersautoriteiten, met naleving van de beginselen van gelijke behandeling, transparantie, gezond financieel beheer en evenredigheid. (4) De gemeenschappelijke beheersautoriteit kan zonder voorafgaande toestemming van de Commissie afzien van invordering, in specifieke gevallen die in bijzondere instructies door de Commissie moeten worden vastgesteld, en overeenkomstig de beginselen van gezond financieel beheer en evenredigheid. (5) De uiterste datum van 31 december 2017 die is vastgesteld bij Verordening (EG) nr. 951/2007 als gewijzigd, kan niet worden gehaald ten gevolge van de opeenstapeling van vertragingen en de complexiteit van de afsluitingsprocedure. De uiterste datum dient derhalve te worden verlengd tot uiterlijk 36 maanden na indiening van het eindverslag. (6) Er dient rekening mee te worden gehouden dat de Commissie de uiterste datum voor de afsluiting van gezamenlijke operationele programma's mogelijk niet kan respecteren in het geval van gerechtelijke of andere onderzoeken en bij overmacht. (7) Om ervoor te zorgen dat de in deze verordening opgenomen maatregelen meteen kunnen worden toegepast, dient deze verordening in werking te treden op de dag na die van de bekendmaking ervan in het Publicatieblad van de Europese Unie . (8) De maatregelen waarin deze verordening voorziet, zijn in overeenstemming met het advies van het bij Verordening (EU) nr. 232/2014 ingestelde comité. (9) Verordening (EG) nr. 951/2007 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 951/2007 wordt als volgt gewijzigd: 1) Artikel 27, lid 5, wordt vervangen door: „5.   De gemeenschappelijke beheersautoriteit moet al het nodige doen om ervoor te zorgen dat de bedragen een jaar na de afgifte van de invorderingsopdracht zijn terugbetaald. Zij ziet er met name op toe dat de schuldvordering zeker, vaststaand en invorderbaar is. Wanneer de gemeenschappelijke beheersautoriteit overweegt van het invorderen van een vastgestelde schuldvordering af te zien, verifieert zij of dit regelmatig is en strookt met het beginsel van goed financieel beheer en het evenredigheidsbeginsel. Het besluit om van de invordering af te zien moet worden gemotiveerd en voor voorafgaande toestemming aan het gemeenschappelijk comité van toezicht en de Commissie worden voorgelegd. Op grond van passende instructies van de Commissie kan van voorafgaande toestemming door de Commissie worden afgezien.”. 2) Artikel 43 wordt als volgt gewijzigd: a) Lid 1 wordt vervangen door: „1.   De looptijd van elk gezamenlijk operationeel programma gaat ten vroegste in op de datum van zijn goedkeuring door de Commissie en eindigt uiterlijk 36 maanden na indiening van het eindverslag.”. b) Lid 2, onder c), wordt vervangen door: „c) een fase waarin het gezamenlijke operationele programma financieel wordt afgesloten; dit omvat de financiële afsluiting van alle in het kader van het programma gesloten contracten, de evaluatie achteraf van het programma, de indiening van het eindverslag en de eindbetaling of -invordering door de Commissie. Deze fase eindigt uiterlijk 36 maanden na indiening van het eindverslag.”. 3) Aan artikel 46 wordt het volgende lid 3 toegevoegd: „3.   Indien de gemeenschappelijke beheersautoriteit geen eindbedragen heeft kunnen declareren bij de Commissie: a) omdat projecten zijn geschorst door een gerechtelijke procedure of een administratief beroep met schorsende werking, of b) wegens overmacht, voor zover deze situatie ernstige gevolgen had voor de uitvoering van het programma of een deel ervan, dan is de uiterste datum van de looptijd, als vastgesteld in artikel 43, lid 1, niet van toepassing op het onderdeel van het programma waarop punt a) of b) van dit lid betrekking heeft.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 november 2017. Voor de Commissie De voorzitter Jean-Claude JUNCKER ( 1 ) PB L 77 van 15.3.2014, blz. 27 . ( 2 ) Verordening (EG) nr. 951/2007 van de Commissie van 9 augustus 2007 tot vaststelling van de uitvoeringsvoorschriften voor de programma's voor grensoverschrijdende samenwerking die worden gefinancierd in het kader van Verordening (EG) nr. 1638/2006 van het Europees Parlement en de Raad houdende algemene bepalingen tot invoering van een Europees nabuurschaps- en partnerschapsinstrument ( PB L 210 van 10.8.2007, blz. 10 ). ( 3 ) Verordening (EG) nr. 1638/2006 van het Europees Parlement en de Raad van 24 oktober 2006 houdende algemene bepalingen tot invoering van een Europees nabuurschaps- en partnerschapsinstrument ( PB L 310 van 9.11.2006, blz. 1 ). ( 4 ) Uitvoeringsverordening (EU) nr. 435/2011 van de Commissie van 5 mei 2011 tot wijziging van Verordening (EG) nr. 951/2007 tot vaststelling van de uitvoeringsvoorschriften voor de programma's voor grensoverschrijdende samenwerking die worden gefinancierd in het kader van Verordening (EG) nr. 1638/2006 van het Europees Parlement en de Raad ( PB L 118 van 6.5.2011, blz. 1 ). ( 5 ) Uitvoeringsverordening (EU) nr. 1343/2014 van de Commissie van 17 december 2014 tot wijziging van Verordening (EG) nr. 951/2007 tot vaststelling van de uitvoeringsvoorschriften voor de programma's voor grensoverschrijdende samenwerking die worden gefinancierd in het kader van Verordening (EG) nr. 1638/2006 van het Europees Parlement en de Raad ( PB L 363 van 18.12.2014, blz. 75 ).",
  "source": "EUR LEX"
}