{
  "url": "http://www.w3.org/1999/xhtml\"><!--",
  "content": "L_2021450NL.01001001.xml 16.12.2021 NL Publicatieblad van de Europese Unie L 450/10 UITVOERINGSVERORDENING (EU) 2021/2236 VAN DE COMMISSIE van 15 december 2021 betreffende nadere bepalingen voor de uitvoering van Verordening (EU) 2021/1529 van het Europees Parlement en de Raad tot invoering van een instrument voor pretoetredingssteun (IPA III) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/1529 van het Europees Parlement en de Raad van 15 september 2021 tot vaststelling van een instrument voor pretoetredingssteun (IPA III) ( 1 ) , en met name artikel 16, Overwegende hetgeen volgt: (1) In Verordening (EU) 2021/947 van het Europees Parlement en de Raad ( 2 ) zijn voorschriften en procedures vastgelegd voor de tenuitvoerlegging van steun die van toepassing zijn op IPA III-steun. Overweging 52 en artikel 16 van Verordening (EU) 2021/1529 verlenen de Commissie de bevoegdheid om nadere uitvoeringsvoorschriften te bepalen tot vaststelling van eenvormige voorwaarden voor de uitvoering van de verordening. Er moeten specifieke regels worden vastgesteld voor de aanpak van specifieke situaties, met name voor indirect beheer met de in bijlage I bij Verordening (EU) 2021/1529 vermelde begunstigden (de “IPA III-begunstigden”), voor grensoverschrijdende samenwerking als omschreven in artikel 2, punt b), van Verordening (EU) 2021/1529 en steun voor plattelandsontwikkeling. (2) Om ervoor te zorgen dat pretoetredingssteun ten aanzien van alle IPA III-begunstigden op dezelfde manier wordt uitgevoerd en dat de beginselen van goed financieel beheer worden nageleefd, moeten de Commissie en de IPA III-begunstigden afspraken maken in de vorm van kaderovereenkomsten inzake financieel partnerschap en sectorale overeenkomsten waarin de beginselen voor hun samenwerking krachtens deze verordening worden opgenomen. (3) De Commissie moet de IPA III-begunstigden steunen in hun inspanningen om hun capaciteit te vergroten om de middelen van de Unie te beheren volgens de beginselen en regels die in de wetgeving van de Unie zijn vastgelegd. Daartoe draagt de Commissie waar nodig taken tot uitvoering van de begroting over aan de IPA III-begunstigden. (4) De specifieke regels voor de overdracht van de taken inzake de uitvoering van de begroting aan de IPA III-begunstigden moeten worden bepaald in overeenstemming met Verordening (EU, Euratom) 2018/1046 van het Europees Parlement en de Raad ( 3 ) . (5) Er moeten gedetailleerde regels worden vastgesteld voor het toezicht en de evaluatie door de IPA III-begunstigden bij de uitvoering van IPA III-steun onder indirect beheer. (6) Er moeten specifieke regels inzake rapportering worden vastgesteld voor de nadere bepalingen van de rapporteringsbehoeften waaraan de IPA III-begunstigden moeten voldoen. (7) IPA III zal steun blijven verlenen voor het opzetten en versterken van sectorale coördinatie- en monitoringsystemen die in verhouding staan tot de verantwoordelijkheden van de IPA-begunstigde. De structuren die zijn opgezet in het kader van de sectorale aanpak onder IPA en IPA II, kunnen hun taken blijven uitvoeren en er moeten nieuwe sectorale comités van toezicht worden opgericht wanneer de verantwoordelijkheden van de IPA-begunstigde dit rechtvaardigen. (8) Het is noodzakelijk om te voorzien in specifieke regels voor het opstellen van financiële correcties. Voorts moet de procedure worden vastgesteld die voor de IPA III-begunstigden moet gelden als de IPA III-steun onder indirect beheer worden uitgevoerd. (9) IPA III-steun moet worden gebruikt om grensoverschrijdende samenwerking tussen IPA III-begunstigden te bevorderen. Werkelijke grensoverschrijdende samenwerking tussen IPA III-begunstigden moet de gezamenlijke ontwikkeling, uitvoering en financiering omvatten van activiteiten die leiden tot nauwere nabuurschapsbetrekkingen, duurzame partnerschappen voor sociaal-economische ontwikkeling of het wegnemen van belemmeringen voor deze ontwikkeling. (10) Daarom moeten uniforme regels worden vastgesteld voor het beheer van de grensoverschrijdende samenwerking tussen IPA III-begunstigden, met inbegrip van de taken en verantwoordelijkheden van de structuren en autoriteiten die betrokken zijn bij het beheer van de programma’s voor grensoverschrijdende samenwerking. (11) Grensoverschrijdende samenwerking tussen een of meer lidstaten en een of meer IPA III-begunstigden, zoals gedefinieerd in artikel 2, punt a), van Verordening (EU) 2021/1529, dient niet onder deze uitvoeringsverordening te vallen, tenzij overeenkomstig artikel 59 van Verordening (EU) 2021/1059 van het Europees Parlement en de Raad ( 4 ) gesloten financieringsovereenkomsten verwijzen naar deze uitvoeringsverordening, een bepaalde overeenkomst inzake financieel partnerschap of een specifieke bepaling daarvan. (12) De steun voor plattelandsontwikkeling in het kader van IPA III moet het concurrentievermogen van de agrovoedingssector vergroten en een geleidelijke aanpassing aan het acquis inzake het gemeenschappelijk landbouwbeleid van de Unie bevorderen. Specifieke regels zijn nodig voor de financiering van steun van soortgelijke aard als die onder het Europees landbouwfonds voor plattelandsontwikkeling, via beheers- en controlesystemen die de beginselen van goed bestuur in acht nemen en vergelijkbaar zijn met die van de lidstaten. (13) Deze verordening moet in werking treden op de dag na die van de bekendmaking ervan in het Publicatieblad van de Europese Unie , zodat de programma’s van IPA III voor 2021 tijdig kunnen worden geprogrammeerd en uitgevoerd. (14) De in deze verordening vervatte maatregelen zijn in overeenstemming met het advies van het Comité voor IPA III, HEEFT DE VOLGENDE VERORDENING VASTGESTELD: TITEL I ONDERWERP EN ALGEMEEN KADER VOOR DE TENUITVOERLEGGING VAN DE IPA-STEUN Artikel 1 Onderwerp en toepassingsgebied Bij deze verordening worden specifieke regels vastgesteld tot invoering van eenvormige voorwaarden voor de toepassing van Verordening (EU) 2021/1529 met betrekking tot de uitvoeringsstructuren van IPA III-steun, indirect beheer met IPA III-begunstigden en specifieke regels voor grensoverschrijdende samenwerking en steun voor landbouw en plattelandsontwikkeling. Grensoverschrijdende samenwerking tussen een of meer lidstaten en een of meer IPA III-begunstigden, zoals gedefinieerd in artikel 2, punt a), van Verordening (EU) 2021/1529, valt niet onder deze uitvoeringsverordening, tenzij overeenkomstig artikel 59 van Verordening (EU) 2021/1059 gesloten financieringsovereenkomsten verwijzen naar deze uitvoeringsverordening, een bepaalde overeenkomst inzake financieel partnerschap of een specifieke bepaling daarvan. Artikel 2 Definities In deze verordening wordt verstaan onder: a) “IPA III-begunstigde”: een van de begunstigden die zijn vermeld in bijlage I bij Verordening (EU) 2021/1529; b) “kaderovereenkomst inzake financieel partnerschap”: overeenkomst tussen de Commissie en een IPA III-begunstigde waarin de beginselen voor de financiële samenwerking tussen de IPA III-begunstigde en de Commissie uit hoofde van deze verordening worden vastgelegd; c) “sectorale overeenkomst”: een overeenkomst gesloten tussen de Commissie en een IPA III-begunstigde voor de uitvoering van een specifiek IPA III-programma, waarin de na te leven voorschriften en procedures worden opgenomen die niet voorkomen in de kaderovereenkomst inzake financieel partnerschap of financieringsovereenkomsten; d) “financieringsovereenkomst”: een overeenkomst voor een of meer jaren tussen de Commissie en een IPA III-begunstigde, voor de uitvoering van de IPA III-steun; e) “autoriteit”: publiekrechtelijke entiteit of instantie van een IPA III-begunstigde of een lidstaat op nationaal, regionaal of lokaal niveau; f) “groot project”: een project bestaande uit een reeks werkzaamheden, activiteiten of diensten waarmee een op zichzelf staande functie van een welomschreven economisch of technisch karakter wordt vervuld, waarvoor duidelijke doelstellingen zijn vastgelegd en waarvoor de totale kosten hoger zijn dan wat is bepaald in de kaderovereenkomst inzake financieel partnerschap; g) “begunstigde”: een publiek- of privaatrechtelijke instantie die verantwoordelijk is voor het opzetten en uitvoeren van concrete acties in het kader van een programma voor grensoverschrijdende samenwerking; h) “concrete actie”: een door of onder de verantwoordelijkheid van de aanbestedende dienst van het betrokken programma gekozen project, contract, actie of groep projecten, bijdragend tot de verwezenlijking van de doelstellingen van een of meer prioriteiten waarop het programma betrekking heeft; i) “IPA III-hoofdbegunstigde”: de IPA III-begunstigde, die is aangesteld als leider en derhalve optreedt als aanbestedende dienst voor het grensoverschrijdende programma. Artikel 3 Beginselen van de financiering van de Unie De IPA III-steun ondersteunt de vaststelling en uitvoering van de hervormingen van de IPA III-begunstigden als bepaald in artikel 3 van Verordening (EU) 2021/1529. Voor specifieke programma’s en zelfstandige projecten kunnen zowel IPA III-steun als financiële bijdragen van de Unie vereist zijn. Artikel 4 Beginsel van eigen verantwoordelijkheid 1.   De verantwoordelijkheid voor de programmering en uitvoering van de IPA III-steun berust in de eerste plaats bij de IPA III-begunstigde. 2.   De IPA III-begunstigde benoemt een nationale IPA-coördinator (Nipac). 3.   De Nipac zorgt voor een nauw verband tussen het gebruik van IPA III-steun en het algemene toetredingsproces. 4.   De Nipac is het voornaamste aanspreekpunt van de Commissie voor het algemene proces van coördinatie van de programmering in overeenstemming met de doelstellingen en thematische prioriteiten van het IPA III-programmeringskader als bedoeld in artikel 7 van Verordening (EU) 2021/1529 (het “IPA III-programmeringskader”), het toezicht op de uitvoering, de evaluatie en de verslaglegging over IPA III-steun, met inbegrip van de coördinatie binnen de administratie van de IPA III-begunstigde en met andere donoren. Voorts streeft de Nipac ernaar dat de overheid van de IPA III-begunstigde de nodige maatregelen treft om de tenuitvoerlegging van de betrokken programma’s te vergemakkelijken. 5.   De Nipac coördineert de deelname van IPA III-begunstigden aan de relevante programma’s voor territoriale en grensoverschrijdende samenwerking uit hoofde van Verordening (EU) 2021/1529 en Verordening (EU) 2021/1059. De Nipac kan deze coördinatietaak in voorkomend geval delegeren aan een structuur die is opgericht voor het beheer van grensoverschrijdende samenwerking. 6.   De Nipac is een hoge vertegenwoordiger van de regering of de centrale overheid van de IPA III-begunstigde, met de juiste bevoegdheden. Artikel 5 Kaderovereenkomst inzake financieel partnerschap, sectorale overeenkomsten en financieringsovereenkomst 1.   De Commissie en de IPA III-begunstigde sluiten een kaderovereenkomst inzake financieel partnerschap waarin specifieke regelingen worden vastgelegd inzake beheer, controle, supervisie, toezicht, evaluatie, verslaglegging en audit van de IPA III-steun waarmee de IPA III-begunstigde zich ertoe verbindt de relevante vereisten van de EU-regelgeving om te zetten in nationale regelgeving. De kaderovereenkomst inzake financieel partnerschap kan worden aangevuld met sectorale overeenkomsten waarin specifieke bepalingen worden vastgelegd voor het beheer en de uitvoering van de IPA III-steun voor specifieke beleidsterreinen of programma’s. 2.   Behalve in naar behoren gemotiveerde gevallen wordt IPA III-steun slechts aan de IPA III-begunstigde toegekend nadat de kaderovereenkomst inzake financieel partnerschap en, in voorkomend geval, de toepasselijke sectorale overeenkomst in werking zijn getreden. 3.   In financieringsovereenkomsten wordt bepaald hoe de IPA III-steun wordt toegekend, met inbegrip van de geldende wijzen van uitvoering van IPA III-steun, de uitvoeringstermijnen en regels betreffende de subsidiabiliteit van de uitgaven. 4.   Wanneer programma’s onder indirect beheer door een IPA III-begunstigde worden uitgevoerd, voldoen de kaderovereenkomst inzake financieel partnerschap, de sectorale overeenkomst, indien van toepassing, en de financieringsovereenkomst als geheel aan artikel 129, artikel 155, lid 6, en artikel 158 van Verordening (EU, Euratom) 2018/1046. 5.   De kaderovereenkomst inzake financieel partnerschap is van toepassing op alle financieringsovereenkomsten. Sectorale overeenkomsten zijn, voor zover relevant, van toepassing op alle financieringsovereenkomsten die zijn gesloten inzake het beleidsterrein of programma waarop de sectorale overeenkomst betrekking heeft. 6.   Naast de elementen bedoeld in artikel 130 van Verordening (EU, Euratom) 2018/1046, bevatten de kaderovereenkomsten inzake financieel partnerschap en, in voorkomend geval, de sectorale overeenkomsten met name gedetailleerde bepalingen betreffende: a) de structuren en autoriteiten die nodig zijn voor beheer, controle, supervisie, toezicht, evaluatie, verslaglegging en audit van de IPA III-steun, en hun taken en verantwoordelijkheden; b) voorwaarden en controlevoorschriften voor de invoering van de vereiste structuren en autoriteiten door de IPA III-begunstigde, zodat het mogelijk wordt de taken tot uitvoering van de begroting van IPA III-steun aan dat land over te dragen; c) voorschriften inzake belastingen, douanerechten en andere fiscale lasten overeenkomstig artikel 27, leden 9 en 10, van Verordening (EU) 2021/947; d) vereisten voor betalingen, onderzoek en goedkeuring van rekeningen en procedures voor financiële correcties en het ambtshalve doorhalen van niet-gebruikte middelen en de sluiting van de programma’s. Artikel 6 Verslaglegging Uiterlijk op 15 februari van het volgende begrotingsjaar dient de Nipac bij de Commissie een jaarverslag in over de uitvoering van de financiële steun in het kader van IPA III. Andere verslagleggingsvereisten worden vastgesteld in de kaderovereenkomst inzake financieel partnerschap. Artikel 7 IPA-comité van toezicht 1.   Uiterlijk zes maanden na de inwerkingtreding van de eerste financieringsovereenkomst richten de Commissie en de IPA III-begunstigde een IPA-comité van toezicht op. Dat comité vervult ook de verantwoordelijkheden van het IPA-comité van toezicht uit hoofde van Verordening (EG) nr. 1085/2006 van de Raad ( 5 ) en Verordening (EU) nr. 231/2014 van het Europees Parlement en de Raad ( 6 ) . 2.   Het IPA-comité van toezicht evalueert de algemene doeltreffendheid, efficiëntie, kwaliteit, samenhang, coördinatie en conformiteit van de uitvoering van alle acties om de in de financieringsovereenkomsten en het IPA III-programmeringskader vermelde resultaten te bereiken. Daartoe baseert het zich, in voorkomend geval, op de informatie die wordt verstrekt door de in artikel 10 bedoelde sectorale comités van toezicht en andere bestaande centrale coördinatiestructuren van de IPA III-begunstigde. 3.   Het IPA-comité van toezicht bestaat uit vertegenwoordigers van de Commissie, de Nipac en andere relevante instanties en organen van de IPA III-begunstigde en, in voorkomend geval, bilaterale donoren, internationale organisaties, internationale financiële instellingen en andere belanghebbenden waaronder het maatschappelijk middenveld en organisaties uit de particuliere sector. 4.   Het voorzitterschap van de vergaderingen van het IPA-comité van toezicht wordt gezamenlijk bekleed door een vertegenwoordiger van de Commissie en de Nipac. 5.   Het IPA-comité van toezicht stelt zijn reglement van orde vast. 6.   Het IPA-comité van toezicht vergadert ten minste eenmaal per jaar. Ad-hocvergaderingen kunnen worden bijeengeroepen op initiatief van de Commissie of de IPA III-begunstigde, met name over bepaalde thema’s. TITEL II INDIRECT BEHEER DOOR IPA III-BEGUNSTIGDEN Artikel 8 Structuren en autoriteiten 1.   In geval van indirect beheer door de IPA III-begunstigde worden de volgende structuren en autoriteiten opgericht door de IPA III-begunstigde: a) de nationale IPA-coördinator (Nipac); b) de nationale ordonnateur; c) de beheersstructuur, bestaande uit het ondersteuningsbureau van de nationale ordonnateur en het boekhoudkundig orgaan; d) de beheersautoriteiten en bemiddelende instanties; e) de auditautoriteit. 2.   De taken en verantwoordelijkheden van de in lid 1 bedoelde structuren worden omschreven in de kaderovereenkomst inzake financieel partnerschap. 3.   De IPA III-begunstigde zorgt voor een adequate scheiding van functies tussen en binnen de in lid 1 bedoelde structuren en autoriteiten. Artikel 9 Indirect beheer met een IPA III-begunstigde 1.   De Commissie kan IPA III-steun in indirect beheer uitvoeren met een IPA III-begunstigde door een financieringsovereenkomst te sluiten overeenkomstig de artikelen 154 en 158 van Verordening (EU, Euratom) 2018/1046. 2.   Alvorens een financieringsovereenkomst te ondertekenen, vergewist de Commissie zich ervan dat aan de voorwaarden van artikel 154, lid 4, eerste alinea, punten a) tot en met f), van Verordening (EU, Euratom) 2018/1046 is voldaan. De Commissie ziet er ook op toe dat de in artikel 8 van deze verordening bedoelde structuren en autoriteiten zijn opgezet. 3.   De nationale ordonnateur ziet erop toe dat de in artikel 8 bedoelde structuren en autoriteiten voortdurend voldoen aan de in lid 2 van dit artikel bedoelde vereisten. Als niet wordt voldaan aan deze vereisten, stelt de nationale ordonnateur de Commissie daarvan onverwijld in kennis en neemt hij alle passende vrijwaringsmaatregelen met betrekking tot betalingen of ondertekende contracten. 4.   Meerjarenprogramma’s die onder een financieringsovereenkomst vallen en waarbij gebruik wordt gemaakt van de bepalingen in artikel 30, lid 3, eerste alinea, van Verordening (EU) 2021/947, worden uitgevoerd in indirect beheer met IPA III-begunstigden. Besluiten tot goedkeuring van meerjarige actieplannen als bedoeld in artikel 23 van Verordening (EU) 2021/947 bevatten in voorkomend geval een indicatieve lijst van grote projecten. De Commissie past artikel 30, lid 3, tweede en derde alinea, van Verordening (EU) 2021/947 toe, tenzij in een sectorale of financieringsovereenkomst een eerdere termijn voor de ambtshalve te verrichten doorhalingen is vastgesteld. 5.   Het bedrag waarop de in lid 4 bedoelde doorhaling betrekking heeft, wordt verminderd met de bedragen die overeenkomen met het gedeelte van de vastlegging in de begroting waarop een van de volgende voorwaarden van toepassing is: a) de actie is geschorst door een gerechtelijke procedure of een administratief beroep met schorsende werking; b) er kon geen betalingsaanvraag worden ingediend wegens overmacht, voor zover deze situatie ernstige gevolgen had voor de uitvoering van het programma of een deel daarvan. De IPA III begunstigde die zich op overmacht beroept, toont de rechtstreekse gevolgen van de overmacht voor de uitvoering van het programma of een deel daarvan aan. 6.   De IPA III-begunstigde zendt de Commissie in het in artikel 6 bedoelde jaarverslag informatie toe over de in lid 5, punten a) en b), van dit artikel bedoelde voorwaarden. Artikel 10 Sectorale comités van toezicht 1.   De IPA III-begunstigde beschikt over sectorale IPA-comités van toezicht om toezicht te houden op de jaarlijkse en meerjarige programma’s die in indirect beheer door de IPA III-begunstigde worden uitgevoerd en die in een specifieke sector uit hoofde van Verordening (EG) nr. 1085/2006, Verordening (EU) nr. 231/2014 en Verordening (EU) 2021/1529 worden gefinancierd. Deze comités worden uiterlijk zes maanden na de inwerkingtreding van de eerste financieringsovereenkomst in die sector opgericht. 2.   Overeenkomstig het evenredigheidsbeginsel kan in het geval van jaarprogramma’s die in indirect beheer worden uitgevoerd, in de financieringsovereenkomst worden afgezien van de verplichting om over een sectoraal IPA-comité van toezicht te beschikken. 3.   Wanneer een sectoraal IPA-comité van toezicht is opgericht, kan dat comité, naast de meerjarenprogramma’s die in indirect beheer worden uitgevoerd, toezicht houden op andere jaarprogramma’s die uit hoofde van Verordening (EG) nr. 1085/2006, Verordening (EU) nr. 231/2014 en Verordening (EU) 2021/1529 in direct of indirect beheer in dezelfde specifieke sector worden gefinancierd. 4.   Voor programma’s voor grensoverschrijdende samenwerking vervult het in artikel 18 bedoelde gezamenlijk comité van toezicht de functies van sectoraal IPA-comité van toezicht. 5.   Elk sectoraal IPA-comité van toezicht houdt toezicht op de voortgang van de uitvoering van het programma. Het beoordeelt de doeltreffendheid, efficiëntie, kwaliteit, samenhang, coördinatie en naleving van de uitvoering van de acties in het kader van het programma en de coherentie ervan met de desbetreffende strategieën. 6.   Ieder sectoraal IPA-comité van toezicht stelt zijn reglement van orde vast. 7.   Het sectorale IPA-comité van toezicht bestaat uit vertegenwoordigers van relevante instanties en organen van de IPA III-begunstigde, andere belanghebbenden zoals economische, sociale en ecologische partners en internationale organisaties, internationale financiële instellingen en het maatschappelijk middenveld. De Commissie neemt deel aan de werkzaamheden van het comité. Een hoge vertegenwoordiger van de IPA III-begunstigde zit de sectorale bijeenkomsten van het sectoraal comité van toezicht voor. Afhankelijk van het beleidsterrein of programma kan de Commissie de bijeenkomsten van het comité mee voorzitten. 8.   De sectorale IPA-comités van toezicht vergaderen ten minste tweemaal om de twaalf maanden. Artikel 11 Evaluaties door de IPA III-begunstigde bij indirect beheer 1.   IPA III-begunstigden die IPA III-steun in indirect beheer uitvoeren, zijn verantwoordelijk voor het uitvoeren van evaluaties van de programma’s die zij beheren, overeenkomstig artikel 34 van Verordening (EU, Euratom) 2018/1046, artikel 42 van Verordening (EU) 2021/947 en de toepasselijke richtsnoeren van de Commissie. 2.   De IPA III-begunstigde stelt in overleg met de Commissie een evaluatieplan op waarin de uit te voeren evaluatieactiviteiten worden gepresenteerd. Artikel 12 Financiële correctie door de Commissie 1.   Om ervoor te zorgen dat de IPA III-steun in overeenstemming met de geldende voorschriften is gebruikt, past de Commissie financiële correctiemechanismen toe. 2.   Een financiële correctie kan worden toegepast bij: a) vaststelling van fouten, onregelmatigheden, fraude, corruptie; b) vaststelling van een zwak punt of tekortkoming in de beheer- en controlesystemen van de IPA III-begunstigde; c) niet waarborgen van resultaten of de duurzaamheid van de actie, of beide; d) follow-up door de Commissie van de verslagen over de auditactiviteiten en de adviezen van de auditautoriteit. 3.   Indien de Commissie vaststelt dat de uitgaven in het kader van de programma’s waarop IPA III van toepassing is, zijn gedaan en betaald op een wijze die in strijd is met de toepasselijke voorschriften, beslist zij welke bedragen van financiering door de Unie worden uitgesloten. 4.   In de in lid 2 bedoelde situaties worden in voorkomend geval financiële correcties verricht door middel van compensatie. 5.   De Commissie baseert haar financiële correcties op de vaststelling van ten onrechte uitgegeven bedragen en op de financiële gevolgen voor de begroting. Als deze bedragen niet nauwkeurig genoeg kunnen worden vastgesteld om individuele correcties toe te passen, kan de Commissie forfaitaire correcties of correcties op basis van een extrapolatie van de bevindingen toepassen. Bij de vaststelling van het bedrag van een correctie houdt de Commissie rekening met de aard en de ernst en/of de omvang en de financiële gevolgen van een situatie als bedoeld in lid 2. Artikel 13 Onderzoek en goedkeuring van de rekeningen De Commissie vergewist zich ervan dat de rekeningen volledig, nauwkeurig en waarheidsgetrouw zijn door toepassing van een procedure voor onderzoek en goedkeuring van de rekeningen die is vastgesteld in de kaderovereenkomst inzake financieel partnerschap of, in voorkomend geval, in de sectorale overeenkomst. TITEL III GRENSOVERSCHRIJDENDE SAMENWERKING TUSSEN IPA III-BEGUNSTIGDEN Artikel 14 Thematische prioriteiten en medefinanciering 1.   De thematische prioriteiten van IPA III-steun voor grensoverschrijdende samenwerking zijn die welke zijn omschreven in bijlage III bij Verordening (EU) 2021/1529. 2.   Het medefinancieringspercentage van de Unie bedraagt voor elke thematische prioriteit ten hoogste 85 % van de subsidiabele uitgaven van een programma voor grensoverschrijdende samenwerking. Artikel 15 Technische bijstand 1.   Elk programma voor grensoverschrijdende samenwerking omvat een specifieke begrotingstoewijzing voor technische bijstand, die beperkt blijft tot 10 % van de EU-bijdrage aan het programma voor grensoverschrijdende samenwerking. Met technische bijstand kan steun worden verleend aan voorbereiding, beheer, toezicht, evaluatie, informatie, communicatie, netwerking, geschillenbeslechting, controle- en auditactiviteiten met betrekking tot de tenuitvoerlegging van het programma en activiteiten om de administratieve capaciteit voor de tenuitvoerlegging van het programma te versterken. Met technische bijstand kan met name steun worden verleend aan de financiering van het gezamenlijk technisch secretariaat, acties om de administratieve belasting van begunstigden te verlichten, met inbegrip van systemen voor elektronische gegevensuitwisseling, en aan acties ter vergroting van de capaciteit van en de uitwisseling van beste praktijken tussen de autoriteiten in de deelnemende landen en van begunstigden om de IPA III-steun te beheren. 2.   Steun voor technische bijstand kan ook betrekking hebben op de voorgaande en volgende programmeringsperioden. Artikel 16 Programmering en selectie van concrete acties 1.   Programma’s voor grensoverschrijdende samenwerking worden opgesteld volgens het modelprogramma van de Commissie, worden gezamenlijk voorbereid door de deelnemende IPA III-begunstigden en worden bij de Commissie langs elektronische weg ingediend. De deelnemende IPA III-begunstigden en de Commissie bereiken overeenstemming over de lijst van in aanmerking komende regio’s, die in het desbetreffende programma voor grensoverschrijdende samenwerking wordt opgenomen. 2.   Concrete acties die zijn geselecteerd in het kader van een programma voor grensoverschrijdende samenwerking, moeten duidelijke grensoverschrijdende gevolgen en voordelen opleveren. 3.   Concrete acties in het kader van grensoverschrijdende samenwerkingsprogramma’s worden geselecteerd door de aanbestedende autoriteit via oproepen tot het indienen van voorstellen die het gehele gebied bestrijken dat voor steun in aanmerking komt. 4.   De deelnemende IPA III-begunstigden kunnen ook concrete acties identificeren buiten de oproep tot het indienen van voorstellen. In dat geval worden deze concrete acties uitdrukkelijk vermeld in het programma voor grensoverschrijdende samenwerking bedoeld in lid 1. 5.   Bij concrete acties die worden geselecteerd voor grensoverschrijdende samenwerking moeten begunstigden uit ten minste twee aan IPA III deelnemende landen betrokken zijn. De begunstigden werken samen bij de ontwikkeling en uitvoering van concrete acties. Zij werken eveneens samen inzake hetzij personeel hetzij de financiering van concrete acties hetzij beide. 6.   Een concrete actie kan worden uitgevoerd in één deelnemende IPA III-begunstigde, op voorwaarde dat grensoverschrijdende gevolgen en voordelen worden vastgesteld. Artikel 17 Begunstigden 1.   De begunstigden zijn gevestigd in een IPA III-begunstigde die aan het programma deelneemt. 2.   De begunstigden wijzen een van hen aan als hoofdbegunstigde. De hoofdbegunstigde is verantwoordelijk voor de financiële tenuitvoerlegging van de volledige concrete actie, het toezicht op de tenuitvoerlegging volgens de in het contract bepaalde voorwaarden, en de vaststelling van de regelingen met de andere begunstigden om te zorgen voor een goed financieel beheer van de aan de concrete actie toegewezen middelen, inclusief de bepalingen voor de terugvordering van onverschuldigd betaalde bedragen. Artikel 18 Structuren en autoriteiten 1.   De volgende structuren zijn betrokken bij het beheer van de programma’s voor grensoverschrijdende samenwerking bij de IPA III-begunstigden: a) de Nipac’s van de IPA III-begunstigden die deelnemen aan het programma voor grensoverschrijdende samenwerking, die gezamenlijk verantwoordelijk zijn voor het waarborgen dat de doelstellingen van de voorgestelde programma’s voor grensoverschrijdende samenwerking in overeenstemming zijn met de doelstellingen van het IPA III-programmeringskader; b) de nationale ordonnateur en de in artikel 8, lid 1, punt c), bedoelde beheersstructuur van de IPA III-hoofdbegunstigde als het programma voor grensoverschrijdende samenwerking wordt uitgevoerd onder indirect beheer; c) de structuren voor grensoverschrijdende samenwerking in alle deelnemende IPA-begunstigden die nauw samenwerken bij de programmering en uitvoering van het betreffende programma voor grensoverschrijdende samenwerking. In geval van indirect beheer voert de structuur voor grensoverschrijdende samenwerking in de IPA III-hoofdbegunstigde de in artikel 8, lid 1, punt d), bedoelde taken van de beheersautoriteit uit. De beheersautoriteit wijst bemiddelende instanties aan; d) de auditautoriteit bedoeld in artikel 8, lid 1, punt e), als het grensoverschrijdende programma onder indirect beheer met de IPA III-begunstigde wordt uitgevoerd. Waar de auditautoriteit geen toestemming heeft om haar functies in het gehele grondgebied dat wordt bestreken door een programma voor grensoverschrijdende samenwerking uit te voeren, wordt zij bijgestaan door een groep auditeurs met daarin een vertegenwoordiger van elk land dat deelneemt aan het programma voor grensoverschrijdende samenwerking. 2.   De taken en verantwoordelijkheden van de in lid 1 bedoelde structuren worden nader omschreven in de kaderovereenkomst inzake financieel partnerschap. 3.   De deelnemende IPA III-begunstigden stellen voor elk programma voor grensoverschrijdende samenwerking een gezamenlijk comité van toezicht op, dat tevens de rol vervult van het in artikel 10 bedoelde sectorale comité van toezicht. 4.   Een gezamenlijk technisch secretariaat wordt opgezet om de Commissie, alsook andere operationele structuren en autoriteiten met inbegrip van het gezamenlijk comité van toezicht bij te staan. Hetzelfde gezamenlijk technisch secretariaat kan helpen bij de voorbereiding en uitvoering van meer dan één programma voor grensoverschrijdende samenwerking. 5.   Onder indirect beheer door de IPA III-begunstigde sluiten de deelnemende IPA III-begunstigden een bilaterale of multilaterale regeling waarin zij hun respectieve verantwoordelijkheden voor de tenuitvoerlegging van het relevante programma voor grensoverschrijdende samenwerking uiteenzetten. De minimumeisen voor een dergelijke regeling worden vastgesteld in de kaderovereenkomst inzake financieel partnerschap. Artikel 19 Specifieke bepalingen inzake financiering Programma’s voor grensoverschrijdende samenwerking in het kader van IPA III worden uitgevoerd in direct of indirect beheer, door middel van meerjarenprogramma’s. TITEL IV LANDBOUW EN PLATTELANDSONTWIKKELING Artikel 20 Specifieke bepalingen voor steun aan plattelandsontwikkeling 1.   Voor steun voor plattelandsontwikkeling wordt een meerjarenprogramma vastgesteld, dat een meerjarig actieplan is overeenkomstig de artikelen 23 en 24 van Verordening (EU) 2021/947, dat op centraal niveau wordt opgesteld door de bevoegde autoriteiten die door de IPA III-begunstigde zijn aangewezen en dat na raadpleging van de juiste belanghebbenden bij de Commissie wordt ingediend. 2.   Programma’s voor plattelandsontwikkeling worden door de IPA III-begunstigden uitgevoerd in indirect beheer overeenkomstig artikel 62, lid 1, punt c), van Verordening (EU, Euratom) 2018/1046 en maken financiering mogelijk van geselecteerde soorten acties die worden gefinancierd uit het Europees Landbouwfonds voor plattelandsontwikkeling. 3.   Voor plattelandsontwikkelingsprogramma’s bestaan de in artikel 8, lid 1, punt d), bedoelde structuren uit het IPA Rural Development Agency (Ipard) en de Ipard-beheersautoriteit, die nauw samenwerken. 4.   Bij het bepalen van het aandeel publieke uitgaven als percentage van de totale subsidiabele investeringskosten wordt geen rekening gehouden met nationale steun ter vergemakkelijking van de toegang tot leningen waaraan de Unie geen steun verleent in het kader van de Verordening (EU) 2021/1529. 5.   Investeringsprojecten in het kader van plattelandsontwikkelingsprogramma’s blijven in aanmerking komen voor financiering door de Unie, mits zij binnen vijf jaar na de eindbetaling geen ingrijpende wijziging ondergaan. 6.   Voor plattelandsontwikkelingsprogramma’s is het in artikel 10 bedoelde sectorale comité van toezicht het sectorale IPARD-comité van toezicht. TITEL V SLOTBEPALINGEN Artikel 21 Inwerkingtreding en toepassing Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 december 2021. Voor de Commissie De voorzitter Ursula VON DER LEYEN ( 1 ) PB L 330 van 20.9.2021, blz. 1 . ( 2 ) Verordening (EU) 2021/947 van het Europees Parlement en de Raad van 9 juni 2021 tot vaststelling van het instrument voor nabuurschapsbeleid, ontwikkeling en internationale samenwerking — Europa in de wereld, tot wijziging en intrekking van Besluit nr. 466/2014/EU en tot intrekking van Verordening (EU) 2017/1601 en Verordening (EG, Euratom) nr. 480/2009 van de Raad ( PB L 209 van 14.6.2021, blz. 1 ). ( 3 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van de Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ). ( 4 ) Verordening (EU) 2021/1059 van het Europees Parlement en de Raad van 24 juni 2021 betreffende specifieke bepalingen voor de doelstelling “Europese territoriale samenwerking” (Interreg) ondersteund door het Europees Fonds voor regionale ontwikkeling en door externe financieringsinstrumenten ( PB L 231 van 30.6.2021, blz. 94 ). ( 5 ) Verordening (EG) nr. 1085/2006 van de Raad van 17 juli 2006 tot invoering van een instrument voor pretoetredingssteun (IPA) ( PB L 210 van 31.7.2006, blz. 82 ). ( 6 ) Verordening (EU) nr. 231/2014 van het Europees Parlement en de Raad van 11 maart 2014 tot vaststelling van een instrument voor pretoetredingssteun (IPA II) ( PB L 77 van 15.3.2014, blz. 11 ).",
  "source": "EUR LEX"
}