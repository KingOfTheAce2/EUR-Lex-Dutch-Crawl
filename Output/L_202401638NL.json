{
  "url": "http://www.w3.org/1999/xhtml\">",
  "content": "L_202401638NL.000101.fmx.xml Publicatieblad van de Europese Unie NL L-serie 2024/1638 5.6.2024 BESLUIT (EU) 2024/1638 VAN DE RAAD van 30 mei 2024 betreffende de terugtrekking van de Unie uit het Verdrag inzake het Energiehandvest DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 194, lid 2, en artikel 207, lid 4, eerste alinea, in samenhang met artikel 218, lid 6, tweede alinea, punt a), v), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Het Verdrag inzake het Energiehandvest (het “EHV”) werd bij Besluit 98/181/EG, EGKS, Euratom van de Raad en de Commissie ( 2 ) door de Unie gesloten, en is op 16 april 1998 in werking getreden. (2) Aangezien het EHV sinds de jaren 1990 niet wezenlijk is geactualiseerd, is het gaandeweg achterhaald. (3) In 2019 hebben de partijen bij het EHV onderhandelingen gevoerd om het EHV te moderniseren en zo in overeenstemming te brengen met de beginselen van de Overeenkomst van Parijs ( 3 ) , de vereisten van duurzame ontwikkeling en de strijd tegen de klimaatverandering, alsook met moderne normen voor de bescherming van investeringen. (4) Tijdens een ad-hocconferentie op 24 juni 2022 bereikten de partijen bij het EHV een beginselakkoord over de gemoderniseerde tekst. Daarmee werden de onderhandelingen afgesloten zonder vooruit te lopen op de definitieve beoordeling door de partijen bij het EHV. Bedoeling was het resultaat van de onderhandelingen tijdens de 33e vergadering van de Conferentie over het Energiehandvest (de “conferentie”) op 22 november 2022 goed te keuren. (5) De Unie had in de aanloop naar die vergadering geen standpunt over de modernisering van het EHV vastgesteld. (6) Bij gebrek daaraan kon de Unie tijdens de conferentie geen stem over de vaststelling van het gemoderniseerde EHV uitbrengen. (7) Gezien het voorgaande moet de Unie zich uit het EHV terugtrekken. (8) Verscheidene lidstaten hebben kenbaar gemaakt de voorgestelde wijzigingen van het EHV te steunen en partij bij het EHV te willen blijven, mits het gemoderniseerd wordt. Die lidstaten moeten daarom, via een afzonderlijk besluit van de Raad, de toestemming krijgen om tijdens de conferentie die de modernisering van het EHV zal vaststellen, die modernisering goed te keuren of zich er niet tegen te verzetten. (9) Een partij bij het EHV kan het EHV op grond van artikel 47, lid 1, ervan opzeggen door middel van een schriftelijke kennisgeving aan de depositaris van het EHV, de Portugese Republiek. Op grond van artikel 47, lid 2, van het EHV wordt een dergelijke terugtrekking van kracht één jaar na de datum waarop de depositaris de kennisgeving heeft ontvangen. (10) De Unie moet zich uit het EHV terugtrekken, HEEFT HET VOLGENDE BESLUIT VASTGESTELD: Artikel 1 De Unie trekt zich terug uit het Verdrag inzake het Energiehandvest (het “EHV”). Artikel 2 De voorzitter van de Raad zegt namens de Unie het EHV op door middel van een schriftelijke kennisgeving overeenkomstig artikel 47, lid 1, van het EHV. Artikel 3 Dit besluit treedt in werking op de datum van de vaststelling ervan. Gedaan te Brussel, 30 mei 2024. Voor de Raad De voorzitter T. VAN DER STRAETEN ( 1 ) Goedkeuring van 24 april 2024 (nog niet in het Publicatieblad bekendgemaakt). ( 2 ) Besluit 98/181/EG, EGKS, Euratom van de Raad en de Commissie van 23 september 1997 betreffende sluiting door de Europese Gemeenschappen van het Verdrag inzake het Energiehandvest en het protocol bij het Energiehandvest betreffende energie-efficiëntie en daarmee samenhangende milieuaspecten ( PB L 69 van 9.3.1998, blz. 1 ). ( 3 ) PB L 282 van 19.10.2016, blz. 4 . ELI: http://data.europa.eu/eli/dec/2024/1638/oj ISSN 1977-0758 (electronic edition)",
  "source": "EUR LEX"
}