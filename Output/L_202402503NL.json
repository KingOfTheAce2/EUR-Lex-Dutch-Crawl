{
  "url": "http://www.w3.org/1999/xhtml\">",
  "content": "L_202402503NL.000101.fmx.xml Publicatieblad van de Europese Unie NL L-serie 2024/2503 24.9.2024 BESLUIT (GBVB) 2024/2503 VAN DE RAAD van 23 september 2024 tot wijziging van Besluit (GBVB) 2020/1465 inzake een optreden van de Europese Unie ter ondersteuning van het verificatie- en inspectiemechanisme van de Verenigde Naties in Jemen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 18 september 2018 heeft de Raad op basis van een verzoek van het verificatie- en inspectiemechanisme van de Verenigde Naties voor Jemen ( United Nations Verification and Inspection Mechanism — UNVIM) Besluit (GBVB) 2018/1249 ( 1 ) vastgesteld over een optreden van de Europese Unie ter ondersteuning van het UNVIM. (2) Op 12 oktober 2020 heeft de Raad op basis van een verzoek van het UNVIM Besluit (GBVB) 2020/1465 ( 2 ) vastgesteld en heeft hij het optreden van de Unie ter ondersteuning van het UNVIM met een periode van twaalf maanden verlengd. (3) Op 28 september 2023 heeft de Raad op basis van een verzoek van het UNVIM Besluit (GBVB) 2023/2095 ( 3 ) vastgesteld, en heeft hij het optreden van de Unie ter ondersteuning van het UNVIM met een periode van twaalf maanden verlengd, tot en met 30 september 2024. (4) In Resolutie 2722 (2024) heeft de Veiligheidsraad van de Verenigde Naties (VN-Veiligheidsraad) de levering van wapens en alle soorten aanverwant materieel aan de Houthi’s in strijd met Resolutie 2216 (2015) van de VN-Veiligheidsraad veroordeeld en heeft hij opgeroepen tot aanvullende praktische samenwerking om te voorkomen dat de Houthi’s het materieel verwerven dat nodig is om verdere aanvallen uit te voeren. (5) Bij Resolutie 2742 (2024) van de VN-Veiligheidsraad werd het mandaat van de VN-missie ter ondersteuning van de overeenkomst van Hodeida verlengd, teneinde de uitvoering te ondersteunen van de overeenkomst met betrekking tot de stad Hodeida en de havens van Hodeida, Salif en Ras Issa, zoals bepaald in de Overeenkomst van Stockholm die op 13 december 2018 door de partijen bij het conflict in Jemen is gesloten en door de Resoluties 2451 (2018) en 2452 (2019) van de VN-Veiligheidsraad is bekrachtigd. (6) Het UNVIM heeft de Unie voor één jaar om verdere steun verzocht. (7) De Unie moet haar steun aan het UNVIM voor de uitvoering van zijn mandaat met één jaar verlengen. (8) Er moet een nieuw financieel referentiebedrag worden toegevoegd tot dekking van de periode van 1 oktober 2024 tot en met 30 september 2025. (9) Besluit (GBVB) 2020/1465 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2020/1465 wordt als volgt gewijzigd: 1) Aan artikel 3, lid 1, wordt het volgende streepje toegevoegd: “— 2 200 000 EUR voor de periode van 1 oktober 2024 tot en met 30 september 2025.”. 2) In artikel 5 wordt de derde alinea vervangen door: “Zij verstrijkt op 30 september 2025.”. Artikel 2 Dit besluit treedt in werking op de datum van de vaststelling ervan. Het is van toepassing met ingang van 1 oktober 2024. Gedaan te Brussel, 23 september 2024. Voor de Raad De voorzitter Z. FELDMAN ( 1 ) Besluit (GBVB) 2018/1249 van de Raad van 18 september 2018 betreffende een optreden van de Europese Unie ter ondersteuning van het VN-verificatie- en inspectiemechanisme voor Jemen ( PB L 235 van 19.9.2018, blz. 14 ). ( 2 ) Besluit (GBVB) 2020/1465 van de Raad van 12 oktober 2020 inzake een optreden van de Europese Unie ter ondersteuning van het verificatie- en inspectiemechanisme van de Verenigde Naties in Jemen ( PB L 335 van 13.10.2020, blz. 13 ). ( 3 ) Besluit (GBVB) 2023/2095 van de Raad van 28 september 2023 tot wijziging van Besluit (GBVB) 2020/1465 inzake een optreden van de Europese Unie ter ondersteuning van het verificatie- en inspectiemechanisme van de Verenigde Naties in Jemen (UNVIM) ( PB L 241 van 29.9.2023, blz. 123 ). ELI: http://data.europa.eu/eli/dec/2024/2503/oj ISSN 1977-0758 (electronic edition)",
  "source": "EUR LEX"
}