{
  "url": "http://www.w3.org/1999/xhtml\"><!--",
  "content": "L_202500314NL.000101.fmx.xml Publicatieblad van de Europese Unie NL L-serie 2025/314 18.2.2025 UITVOERINGSVERORDENING (EU) 2025/314 VAN DE COMMISSIE van 17 februari 2025 tot verlenging van de vergunning voor een preparaat van Saccharomyces cerevisiae MUCL 39885 als toevoegingsmiddel voor diervoeding voor mestrunderen (vergunninghouder: Prosol SPA) en tot intrekking van Uitvoeringsverordening (EU) nr. 1059/2013 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 9, lid 2, Overwegende hetgeen volgt: (1) De verlening van vergunningen voor toevoegingsmiddelen voor diervoeding, met inbegrip van de redenen en procedures voor het verlenen en verlengen van dergelijke vergunningen, is geregeld bij Verordening (EG) nr. 1831/2003. (2) Voor een preparaat van Saccharomyces cerevisiae MUCL 39885 is bij Uitvoeringsverordening (EU) nr. 1059/2013 van de Commissie ( 2 ) een vergunning voor tien jaar verleend als toevoegingsmiddel voor diervoeding voor mestrunderen. (3) Overeenkomstig artikel 14, lid 1, van Verordening (EG) nr. 1831/2003 is een aanvraag ingediend voor de verlenging van de vergunning voor het preparaat van Saccharomyces cerevisiae MUCL 39885 als toevoegingsmiddel voor diervoeding. De krachtens artikel 14, lid 2, van Verordening (EG) nr. 1831/2003 vereiste nadere gegevens en documenten waren bij de aanvraag gevoegd. (4) De Europese Autoriteit voor voedselveiligheid (EFSA) heeft in haar advies van 13 maart 2024 ( 3 ) geconcludeerd dat de aanvrager gegevens heeft ingediend waaruit blijkt dat het preparaat van Saccharomyces cerevisiae MUCL 39885 onder de momenteel toegestane gebruiksvoorwaarden veilig blijft voor de doelsoorten, de consument en het milieu. Zij heeft ook geconcludeerd dat het preparaat van Saccharomyces cerevisiae MUCL 39885 niet irriterend is voor de huid of de ogen, maar wel als huid- en inhalatieallergeen moet worden beschouwd. Daarnaast heeft de EFSA aangegeven dat de werkzaamheid van het preparaat van Saccharomyces cerevisiae MUCL 39885 niet hoeft te worden beoordeeld, aangezien de aanvraag tot verlenging van de vergunning ervan geen voorstel bevat voor wijzigingen of aanvullingen van de voorwaarden van de oorspronkelijke vergunning die gevolgen zouden hebben voor de werkzaamheid van het toevoegingsmiddel. Specifieke eisen voor monitoring na het in de handel brengen achtte de EFSA niet nodig. (5) Het bij Verordening (EG) nr. 1831/2003 ingestelde referentielaboratorium was van oordeel dat de conclusies en aanbevelingen van de beoordeling van de analysemethode voor het preparaat van Saccharomyces cerevisiae MUCL 39885 als toevoegingsmiddel voor diervoeding die in het kader van de vorige vergunning waren uitgebracht, geldig en van toepassing zijn op de huidige aanvraag. Overeenkomstig artikel 5, lid 4, punt c), van Verordening (EG) nr. 378/2005 van de Commissie ( 4 ) is een evaluatieverslag van het referentielaboratorium derhalve niet vereist. (6) Gezien het bovenstaande is de Commissie van oordeel dat het preparaat van Saccharomyces cerevisiae MUCL 39885 voldoet aan de voorwaarden van artikel 5 van Verordening (EG) nr. 1831/2003. De vergunning voor het toevoegingsmiddel moet daarom worden verlengd. Daarnaast is de Commissie van oordeel dat passende beschermende maatregelen moeten worden genomen om ongunstige gevolgen voor de gezondheid van de gebruikers van het toevoegingsmiddel te voorkomen. (7) Doordat de vergunning voor het preparaat van Saccharomyces cerevisiae MUCL 39885 als toevoegingsmiddel voor diervoeding wordt verlengd, moet Uitvoeringsverordening (EU) nr. 1059/2013 worden ingetrokken. (8) Aangezien er geen veiligheidsredenen zijn die de onmiddellijke toepassing van de wijzigingen van de vergunningsvoorwaarden voor het preparaat van Saccharomyces cerevisiae MUCL 39885 vereisen, moet een overgangsperiode worden vastgesteld om de belanghebbende partijen in staat te stellen zich voor te bereiden om aan de nieuwe eisen als gevolg van de verlenging van de vergunning te voldoen. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Verlenging van de vergunning De vergunning voor het in de bijlage gespecificeerde preparaat, dat behoort tot de categorie “zoötechnische toevoegingsmiddelen” en de functionele groep “darmflorastabilisatoren”, wordt onder de in de bijlage vastgestelde voorwaarden verlengd. Artikel 2 Intrekking van Uitvoeringsverordening (EU) nr. 1059/2013 Uitvoeringsverordening (EU) nr. 1059/2013 wordt ingetrokken. Artikel 3 Overgangsmaatregelen 1.   Het in de bijlage gespecificeerde preparaat en de voormengsels die dat preparaat bevatten die vóór 10 september 2025 zijn geproduceerd en geëtiketteerd overeenkomstig de voorschriften die vóór 10 maart 2025 van toepassing waren, mogen verder in de handel worden gebracht en worden gebruikt totdat de bestaande voorraden zijn uitgeput. 2.   De mengvoeders en voedermiddelen die het in de bijlage gespecificeerde preparaat bevatten en die vóór 10 maart 2026 zijn geproduceerd en geëtiketteerd overeenkomstig de voorschriften die vóór 10 maart 2025 van toepassing waren, mogen verder in de handel worden gebracht en worden gebruikt totdat de bestaande voorraden zijn uitgeput. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 februari 2025. Voor de Commissie De voorzitter Ursula VON DER LEYEN ( 1 ) PB L 268 van 18.10.2003, blz. 29 , ELI: http://data.europa.eu/eli/reg/2003/1831/oj . ( 2 ) Uitvoeringsverordening (EU) nr. 1059/2013 van de Commissie van 29 oktober 2013 tot verlening van een vergunning voor een preparaat van Saccharomyces cerevisiae MUCL 39885 als toevoegingsmiddel voor diervoeding voor mestrunderen en tot wijziging van Verordening (EG) nr. 492/2006 (vergunninghouder Prosol SpA) ( PB L 289 van 31.10.2013, blz. 30 , ELI: http://data.europa.eu/eli/reg_impl/2013/1059/oj ). ( 3 ) EFSA Journal 2024;22:e8720. ( 4 ) Verordening (EG) nr. 378/2005 van de Commissie van 4 maart 2005 tot vaststelling van gedetailleerde voorschriften voor de uitvoering van Verordening (EG) nr. 1831/2003 van het Europees Parlement en de Raad, wat betreft de verplichtingen en taken van het communautaire referentielaboratorium betreffende vergunningsaanvragen voor toevoegingsmiddelen voor diervoeding ( PB L 59 van 5.3.2005, blz. 8 , ELI: http://data.europa.eu/eli/reg/2005/378/oj ). BIJLAGE Identificatienummer van het toevoegingsmiddel voor diervoeding Naam van de vergunninghouder Toevoegingsmiddel Samenstelling, chemische formule, beschrijving, analysemethode Diersoort of -categorie Maximumleeftijd Minimumgehalte Maximumgehalte Overige bepalingen Einde van de vergunningsperiode kve/kg volledig diervoeder met een vochtgehalte van 12 % Categorie: zoötechnische toevoegingsmiddelen. Functionele groep: darmflorastabilisatoren. 4b1710 Prosol SPA Saccharomyces cerevisiae MUCL 39885 Samenstelling van het toevoegingsmiddel Preparaat van Saccharomyces cerevisiae MUCL 39885 met ten minste 1 × 10 9 kve/g toevoegingsmiddel Vaste vorm. Karakterisering van de werkzame stof Levensvatbare gistcellen van de soort Saccharomyces cerevisiae MUCL 39885 Analysemethode ( 1 ) Kwantificering in het toevoegingsmiddel voor diervoeding, in voormengsels en in mengvoeders: gietplaatmethode (EN 15789) Identificatie: polymerasekettingreactiemethode (PCR-methode) CEN/TS 15790 Mestrunderen — 4 × 10 9 — 1. In de aanwijzingen voor het gebruik van het toevoegingsmiddel en de voormengsels moeten de opslagomstandigheden en de stabiliteit bij warmtebehandeling worden vermeld. 2. De exploitanten van diervoederbedrijven moeten operationele procedures en organisatorische maatregelen vaststellen voor de gebruikers van het toevoegingsmiddel en de voormengsels om met de mogelijke risico’s bij het gebruik ervan om te gaan. Indien die risico’s met deze procedures en maatregelen niet kunnen worden geëlimineerd, moeten bij het gebruik van het toevoegingsmiddel en de voormengsels persoonlijke beschermingsmiddelen voor de luchtwegen en de huid worden gebruikt. 10 maart 2035 ( 1 ) Nadere bijzonderheden over de analysemethoden zijn te vinden op de website van het referentielaboratorium: https://joint-research-centre.ec.europa.eu/eurl-fa-eurl-feed-additives/eurl-fa-authorisation/eurl-fa-evaluation-reports_en . ELI: http://data.europa.eu/eli/reg_impl/2025/314/oj ISSN 1977-0758 (electronic edition)",
  "source": "EUR LEX"
}