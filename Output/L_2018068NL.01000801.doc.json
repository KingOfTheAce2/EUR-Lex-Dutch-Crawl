{
  "url": "http://www.w3.org/1999/xhtml\">",
  "content": "L_2018068NL.01000801.xml 12.3.2018 NL Publicatieblad van de Europese Unie L 68/8 UITVOERINGSBESLUIT (EU) 2018/354 VAN DE COMMISSIE van 8 maart 2018 waarbij in Ierland bepaalde methoden voor de indeling van varkenskarkassen worden toegestaan (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 20, onder p), Overwegende hetgeen volgt: (1) Krachtens punt B.IV.1 van bijlage IV bij Verordening (EU) nr. 1308/2013 moet, met het oog op de indeling van varkenskarkassen, het aandeel mager vlees worden geschat volgens door de Commissie toegestane indelingsmethoden en mogen in dit verband uitsluitend statistisch bewezen schattingsmethoden op basis van de fysieke opmeting van één of meer anatomische delen van het varkenskarkas worden toegestaan. Indelingsmethoden mogen slechts worden toegestaan als een maximumtolerantie voor de statistische fout bij de schatting in acht wordt genomen. Deze tolerantie is vastgesteld in artikel 23, lid 3, van Verordening (EG) nr. 1249/2008 van de Commissie ( 2 ) . (2) Bij Beschikking 1987/293/EG van de Commissie ( 3 ) werd het gebruik van twee methoden voor de indeling van varkenskarkassen in Ierland toegestaan. (3) Ierland heeft de Commissie verzocht de methode „Fat-O-Meat'er (FOM)” uit de lijst van toegestane methoden voor de indeling van varkenskarkassen in Ierland te schrappen, aangezien die niet langer wordt gebruikt, toestemming te verlenen voor drie nieuwe methoden voor de indeling van varkenskarkassen op zijn grondgebied en de bestaande vergelijking voor het instrument „Hennessy Grading Probe 2 (HGP 2)” te actualiseren. (4) Ierland heeft in het in artikel 23, lid 4, van Verordening (EG) nr. 1249/2008 bedoelde protocol een gedetailleerde beschrijving van de versnijdingsproef gegeven met opgave van de beginselen waarop die nieuwe methoden zijn gebaseerd, de resultaten van de versnijdingsproef en de vergelijkingen die worden toegepast voor de schatting van het percentage mager vlees. (5) Uit het onderzoek van dat verzoek is gebleken dat is voldaan aan de voorwaarden voor het toestaan van de nieuwe indelingsmethoden en het actualiseren van de vergelijking. Deze indelingsmethoden dienen derhalve te worden toegestaan in Ierland. (6) Ter wille van de duidelijkheid en de rechtszekerheid dient een nieuw besluit te worden vastgesteld. Beschikking 1987/293/EG moet derhalve worden ingetrokken. (7) Wijzigingen van de apparatuur of van de indelingsmethoden moeten verboden zijn, tenzij die expliciet bij een uitvoeringsbesluit van de Commissie worden toegestaan. (8) De in dit besluit vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT HET VOLGENDE BESLUIT VASTGESTELD: Artikel 1 Overeenkomstig punt B.IV.1 van bijlage IV bij Verordening (EU) nr. 1308/2013 worden in Ierland de volgende methoden voor de indeling van varkenskarkassen toegestaan: a) het „Hennessy Grading Probe 2 (HGP 2)” genaamde apparaat en de bijbehorende schattingsmethoden, die nader zijn beschreven in deel I van de bijlage; b) het „Hennessy Grading Probe 7 (HGP 7)” genaamde apparaat en de bijbehorende schattingsmethoden, die nader zijn beschreven in deel II van de bijlage; c) het „Fat-O-Meat'er II (FOM II)” genaamde apparaat en de bijbehorende schattingsmethoden, die nader zijn beschreven in deel III van de bijlage; d) het „AutoFom III” genaamde apparaat en de bijbehorende schattingsmethoden, die nader zijn beschreven in deel IV van de bijlage. Artikel 2 Wijzigingen van de toegestane apparaten of indelingsmethoden zijn verboden, tenzij die expliciet bij een uitvoeringsbesluit van de Commissie worden toegestaan. Artikel 3 Beschikking 1987/293/EG wordt ingetrokken. Artikel 4 Dit besluit is gericht tot Ierland. Gedaan te Brussel, 8 maart 2018. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 671 . ( 2 ) Verordening (EG) nr. 1249/2008 van de Commissie van 10 december 2008 tot vaststelling van de uitvoeringsbepalingen voor de communautaire indelingsschema's voor runder-, varkens- en schapenkarkassen en voor de mededeling van de prijzen daarvan ( PB L 337 van 16.12.2008, blz. 3 ). ( 3 ) Beschikking 1987/293/EG van de Commissie van 18 mei 1987 tot toelating van methoden voor de indeling van geslachte varkens in Ierland ( PB L 146 van 6.6.1987, blz. 66 ). BIJLAGE METHODEN VOOR DE INDELING VAN VARKENSKARKASSEN IN IERLAND DEEL I Hennessy Grading Probe 2 (HGP 2) 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met het „Hennessy Grading Probe 2 (HGP 2)” genaamde apparaat. 2. Het apparaat is uitgerust met een sonde met een diameter van 5,95 mm (6,3 mm bij het mes aan de punt van de sonde) met fotodiode (Siemens LED type LYU 260-EO en fotodetector type 58 MR) en heeft een meetbereik van 0 tot 120 mm. 3. Het aandeel mager vlees van een varkenskarkas wordt berekend aan de hand van de volgende formule: LMP HGP 2 = 62,89706 – 0,69952 F HGP 2 + 0,09096 M HGP 2 waarbij LMP HGP 2 = het geschatte percentage mager vlees van het varkenskarkas; F HGP 2 = de rugspekdikte (met inbegrip van het zwoerd) in millimeter, gemeten op 6 cm van de scheiding van het halve varken tussen de derde- en de vierdelaatste rib; M HGP 2 = de spierdikte in millimeter, in één handeling en op dezelfde plaats gemeten als F HGP 2 . 4. Deze formule is geldig voor varkenskarkassen met een gewicht tussen 60 en 125 kg (warm geslacht gewicht). DEEL II Hennessy Grading Probe 7 (HGP 7) 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met het „Hennessy Grading Probe 7 (HGP 7)” genaamde apparaat. 2. Het apparaat is uitgerust met een sonde met een diameter van 5,95 mm (6,3 mm bij het mes aan de punt van de sonde) met fotodiode (Siemens LED type LYU 260-EO en fotodetector type 58 MR) en heeft een meetbereik van 0 tot 120 mm. 3. Het aandeel mager vlees van een varkenskarkas wordt berekend aan de hand van de volgende formule: LMP HGP 7 = 63,72237 – 0,75369 F HGP 7 + 0,09205 M HGP 7 waarbij LMP HGP 7 = het geschatte percentage mager vlees van het varkenskarkas; F HGP 7 = de rugspekdikte (met inbegrip van het zwoerd) in millimeter, gemeten op 6 cm van de scheiding van het halve varken tussen de derde- en de vierdelaatste rib; M HGP 7 = de spierdikte in millimeter, in één handeling en op dezelfde plaats gemeten als F HGP 7 . 4. Deze formule is geldig voor varkenskarkassen met een gewicht tussen 60 en 125 kg (warm geslacht gewicht). DEEL III Fat-O-Meat'er II (FOM II) 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met het „Fat-O-Meat'er II (FOM II)” genaamde apparaat. 2. Het FOM II-apparaat bestaat uit een optische sonde met een mes, een instrument voor dieptemeting met een meetbereik van 0 tot 125 millimeter en een systeem voor de verzameling en analyse van gegevens. De meetwaarden worden door het FOM II-apparaat zelf omgerekend in een schatting van het aandeel mager vlees. 3. Het aandeel mager vlees van een varkenskarkas wordt berekend aan de hand van de volgende formule: LMP FOM II = 61,89462 – 0,73771 F FOM II + 0,10897 M FOM II waarbij LMP FOM II = het geschatte percentage mager vlees van het varkenskarkas; F FOM II = de rugspekdikte (met inbegrip van het zwoerd) in millimeter, gemeten op 6 cm van de scheiding van het halve varken tussen de derde- en de vierdelaatste rib; M FOM II = de spierdikte in millimeter, in één handeling en op dezelfde plaats gemeten als F FOM II . 4. Deze formule is geldig voor varkenskarkassen met een gewicht tussen 60 en 125 kg (warm geslacht gewicht). DEEL IV AutoFom III 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met het „AutoFOM III” genaamde apparaat. 2. Het apparaat is uitgerust met 16 ultrasone transductoren van 2 MHz (Frontmatec Smørum A/S) met een meetbereik van 25 mm tussen de transductoren. De ultrasone gegevens omvatten de gemeten rugspek- en spierdikte en gerelateerde parameters. De meetwaarden worden door een computer omgezet in een schatting van het aandeel mager vlees. 3. Het aandeel mager vlees van een varkenskarkas wordt berekend aan de hand van de volgende formule: LMP AF3 = 66,63699 – 1,06859 R2P9 – 0,78459 R2P10 + 0,06723 R3P5 waarbij LMP AF3 = het geschatte percentage mager vlees van het varkenskarkas; R2P9 = de dikte van de huid in millimeter op het punt van minimale spekdikte, waarbij de minimale spekdikte de minimale positie is van het spekprofiel na aftrek van het huidprofiel; R2P10 = minimale spekdikte van de dwarsdoorsnede in millimeter; R3P5 = maximale vleesdikte, gelijk aan de maximale ribpositie min de minimale spekpositie, omgerekend in millimeter. 4. Deze formule is geldig voor varkenskarkassen met een gewicht tussen 60 en 125 kg (warm geslacht gewicht).",
  "source": "EUR LEX"
}