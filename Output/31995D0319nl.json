{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0319:NL:HTML\">",
  "content": "EUR-Lex - 31995D0319 - NL Avis juridique important | 31995D0319 95/319/EG: Besluit van de Commissie van 12 juli 1995 inzake de instelling van een comité van hoge functionarissen van de arbeidsinspectie Publicatieblad Nr. L 188 van 09/08/1995 blz. 0011 - 0013 BESLUIT VAN DE COMMISSIE van  12 juli 1995 inzake de instelling van een comité van hoge functionarissen van de arbeidsinspectie  (95/319/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende dat sinds 1982 een \"Groep van hoge functionarissen van de arbeidsinspectie\" op  informele basis werkzaam is; Overwegende dat de Commissie in haar mededeling over haar programma inzake de veiligheid, de  hygiëne en de gezondheid op het werk  (1) haar voornemen te kennen heeft gegeven de periodieke  bijeenkomsten van deze Groep een officieel karakter te geven; Overwegende dat in de conclusies van de Raad van 21 december 1992 betreffende de daadwerkelijke  tenuitvoerlegging en toepassing van de communautaire wetgeving op sociaal gebied  (2) aan de  Lid-Staten en aan de Commissie wordt verzocht een blijvende nauwe samenwerking tussen de leden van  deze Groep aan te moedigen en te ondersteunen, met inachtneming van het subsidiariteitsbeginsel; Overwegende dat de mededeling van de Commissie  (3) inzake haar actieprogramma op het gebied van de  veiligheid, de hygiëne en de gezondheid op het werk in de formele erkenning als \"Groep van hoge  functionarissen van de arbeidsinspectie\" voorziet; Overwegende dat de resolutie van de Raad van 16 juni 1994 over de ontwikkeling van de  administratieve samenwerking bij de tenuitvoerlegging en het toezicht op de naleving van de  Gemeenschapswetgeving in de interne markt  (4) een benadering behelst voor de administratieve  samenwerking tussen de Lid-Staten onderling enerzijds en tussen de Lid-Staten en de Commissie  anderzijds, gebaseerd op de verplichting om onderlinge bijstand te verlenen en op die van  doorzichtigheid, alsmede op de beginselen van proportionaliteit en vertrouwelijkheid; Overwegende dat deze benadering ook dient te worden gevolgd bij de tenuitvoerlegging en de naleving  van de sociale Gemeenschapswetgeving op het gebied van gezondheid en veiligheid op het werk, met  name zoals vermeld in het Witboek van de Commissie inzake het Europees sociaal beleid (hoofdstuk X,  deel B) en in het Sociaal Actieprogramma voor de middellange termijn; Overwegende dat de vaststelling, analyse en oplossing van praktische problemen in verband met de  tenuitvoerlegging en het toezicht op de naleving van het afgeleide Gemeenschapsrecht inzake de  gezondheid en de veiligheid op het werk hoofdzakelijk onder de bevoegdheid van de nationale  diensten voor arbeidsinspectie valt en nauwe samenwerking tussen deze diensten en de diensten van  de Commissie vergt; Overwegende dat het \"Comité van hoge functionarissen van de arbeidsinspectie\", gelet op zijn reeds  lange ervaring, het gepaste kader biedt om, op basis van een nauwe samenwerking tussen zijn leden  en de Commissie, toe te zien op de daadwerkelijke en equivalente naleving van het afgeleide  Gemeenschapsrecht op het gebied van veiligheid en gezondheid op het werk en om de praktische  problemen in verband met het toezicht op de naleving van de wetgeving op dit gebied grondig te  analyseren; Overwegende dat dit besluit de verplichtingen van de Lid-Staten op grond van het IAO-Verdrag (nr.  81) betreffende de arbeidsinspectie van 11 juli 1947, onverlet laat, BESLUIT: Artikel 1 1.  De Commissie wordt bijgestaan door een \"Comité van hoge  functionarissen van de arbeidsinspectie\", hierna \"het Comité\" genoemd. 2.  Het Comité bestaat uit vertegenwoordigers van de arbeidsinspecties van de Lid-Staten. Artikel 2 1.  Het Comité heeft tot taak de Commissie op haar verzoek, dan wel op eigen  initiatief, te adviseren over alle vraagstukken met betrekking tot het toezicht door de Lid-Staten  op de naleving van de Gemeenschapswetgeving inzake gezondheid en veiligheid op het werk. 2.  Gelet op de uiteenlopende bevoegdheden van de nationale diensten voor arbeidsinspectie die  verder kunnen reiken dan de gezondheid en veiligheid op het werk, brengt het Comité op verzoek van  de Commissie of op eigen initiatief ook advies uit over zaken die betrekking hebben op andere  gebieden van de communautaire sociale wetgeving die een weerslag op de veiligheid en gezondheid op  het werk hebben. 3.  Het Comité legt de Commissie alle initiatieven voor die het ter bevordering van de  daadwerkelijke en gelijkwaardige naleving van de Gemeenschapswetgeving inzake de gezondheid en  veiligheid op het werk wenselijk acht, met name door een nauwere samenwerking tussen de nationale  arbeidsinspectiesystemen. Artikel 3 In zijn bijstandverlening aan de Commissie streeft het Comité ernaar de volgende  doelstelling te bereiken: 1.  vaststelling van gemeenschappelijke beginselen van de arbeidsinspectie op het gebied van  gezondheid en veiligheid op het werk, en aanpassing van de evaluatiemethoden van de nationale  systemen voor arbeidsinspectie in het licht van deze beginselen; 2.  bevordering van een betere kennis en wederzijds begrip van de verschillende nationale systemen  en praktijken van de arbeidsinspectie, alsmede van de methoden en het juridisch kader voor acties; 3.  ontwikkeling van de uitwisseling van ervaringen tussen nationale diensten voor arbeidsinspectie  met betrekking tot het toezicht op de toepassing van het afgeleide Gemeenschapsrecht inzake de  gezondheid en veiligheid op het werk, met het oog op de consistente naleving daarvan binnen de  Gemeenschap; 4.  bevordering van de uitwisseling van arbeidsinspecteurs tussen de nationale overheden en de  samenstelling van opleidingsprogramma's voor inspecteurs; 5.  opstelling en publikatie van documenten ter vergemakkelijking van de activiteiten van de  arbeidsinspecteurs; 6.  ontwikkeling van een betrouwbaar en doeltreffend systeem voor de snelle uitwisseling tussen  arbeidsinspecties van informatie met betrekking tot eventuele problemen bij het toezicht op de  naleving van de Gemeenschapswetgeving inzake de gezondheid en veiligheid op het werk; 7.  totstandbrenging van een actieve samenwerking met de arbeidsinspecties van derde landen ter  bevordering van het door de Gemeenschap op het gebied van gezondheid en veiligheid op het werk  verrichte werk en van de oplossing van eventuele grensoverschrijdende problemen; 8.  bestudering van de mogelijke weerslag van ander communautair beleid op de activiteiten van de  arbeidsinspecties op het gebied van de gezondheid en veiligheid op het werk en op dat van de  arbeidsomstandigheden. Artikel 4 Het Comité stelt een driejarig werkprogramma op waarbij de te organiseren individuele  activiteiten jaarlijks nader worden omschreven, rekening houdend met de evaluatie van de  activiteiten in het voorgaande jaar. Artikel 5 1.  Het Comité bestaat uit twee vertegenwoordigers van iedere Lid-Staat. 2.  De leden van het Comité worden op voordracht van de Lid-Staten door de Commissie benoemd. 3.  De duur van het mandaat van de leden van het Comité bedraagt drie jaar en kan worden verlengd. 4.  Binnen de periode van drie jaar neemt het mandaat van een lid een einde indien dat lid zijn  mandaat neerlegt of overlijdt of indien de betrokken Lid-Staat de Commissie ervan in kennis stelt  dat het mandaat dient te worden beëindigd. 5.  De leden ontvangen voor hun werk geen bezoldiging. Artikel 6 De lijst van de leden wordt ter informatie door de Commissie in het Publikatieblad van  de Europese Gemeenschappen gepubliceerd. Artikel 7 1.  Het Comité wordt voorgezeten door een vertegenwoordiger van de Commissie. 2.  De voorzitter wordt bijgestaan door twee vice-voorzitters die worden gekozen uit de leden van  de twee Lid-Staten die in het betrokken jaar het voorzitterschap van de Raad bekleden. 3.  De voorzitter en de twee vice-voorzitters vormen het Bureau. 4.  Het Bureau is belast met de voorbereiding en organisatie van de werkzaamheden van het Comité,  samen met de diensten van de Commissie, die het secretariaat van het Comité, van het Bureau en van  de werkgroepen, bedoeld in artikel 9, waarnemen. Artikel 8 1.  In overleg met de vertegenwoordiger van de Commissie kan het Comité personen  uitnodigen met bijzondere deskundigheid ten aanzien van een punt op de agenda om als deskundige aan  de werkzaamheden van het Comité deel te nemen. 2.  Deskundigen nemen slechts deel aan de besprekingen over het punt waarvoor zij zijn  uitgenodigd. Artikel 9 1.  In overleg met de vertegenwoordiger van de Commissie kan het Comité werkgroepen  instellen. 2.  De werkgroepen worden voorgezeten door een lid van het Comité en bestaan uit leden van het  Comité en/of, indien dit noodzakelijk wordt geacht, uit deskundigen. De werkgroepen brengen verslag  uit aan de voltallige vergadering van het Comité. Artikel 10 1.  Het Comité en het Bureau worden door de voorzitter van het Comité bijeengeroepen,  hetzij op diens initiatief of op verzoek van één derde van de leden van het Comité. Het Comité komt  ten minste tweemaal per jaar bijeen. 2.  Vertegenwoordigers van de Commissie nemen deel aan de vergaderingen van het Comité en van de  werkgroepen. Artikel 11 1.  De Commissie kan, wanneer zij het Comité om advies verzoekt, de termijn bepalen  waarbinnen het advies dient te worden uitgebracht. 2.  De beraadslagingen van het Comité worden niet gevolgd door een stemming. 3.  De conclusies van het Comité worden op schrift gesteld. Bij eventuele afwijkende standpunten  van leden van het Comité wordt de Commissie hiervan schriftelijk in kennis gesteld. Artikel 12 1.  Jaarlijks brengt het Comité aan de Commissie verslag uit over zijn activiteiten,  in het bijzonder over alle vraagstukken in verband met de toepassing van of het toezicht op de  naleving van het afgeleide Gemeenschapsrecht inzake de gezondheid en veiligheid op het werk. 2.  De Commissie legt dit verslag voor aan de Raad, het Europees Parlement, het Economisch en  Sociaal Comité en aan het Raadgevend Comité voor de veiligheid, de hygiëne en de  gezondheidsbescherming op de arbeidsplaats. Artikel 13 Onverminderd het bepaalde in artikel 214 van het Verdrag zijn de leden van het Comité  gehouden de inlichtingen die hen bij de werkzaamheden van het Comité of van de werkgroepen ervan  ter kennis zijn gekomen, niet openbaar te maken indien de Commissie of een lid van het Comité om  vertrouwelijkheid van de verstrekte inlichtingen of van het gevraagde advies verzoekt. In dergelijke gevallen nemen alleen de leden van het Comité en de vertegenwoordigers van de  Commissie aan de vergaderingen deel. Gedaan te Brussel, 12 juli 1995. Voor de Commissie Pádraig FLYNN Lid van de Commissie",
  "source": "EUR LEX"
}