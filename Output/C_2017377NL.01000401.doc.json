{
  "url": "http://www.w3.org/1999/xhtml\">",
  "content": "C_2017377NL.01000401.xml 9.11.2017 NL Publicatieblad van de Europese Unie C 377/4 ADVIES VAN DE COMMISSIE van 7 november 2017 met betrekking tot het plan voor de lozing van radioactieve afvalstoffen van de faciliteit voor de verwerking van radioactieve afvalstoffen Philippsburg RBZ-P, gelegen in de deelstaat Baden-Württemberg, Duitsland (Slechts de tekst in de Duitse taal is authentiek) (2017/C 377/03) De onderstaande evaluatie is uitgevoerd overeenkomstig de bepalingen van het Euratom-Verdrag, onverminderd eventuele aanvullende beoordelingen op grond van het Verdrag betreffende de werking van de Europese Unie en de verplichtingen die daaruit en uit het afgeleide recht voortvloeien ( 1 ) . Op 27 april 2017 heeft de Europese Commissie overeenkomstig artikel 37 van het Euratom-Verdrag van de Duitse regering algemene gegevens ontvangen betreffende het plan voor de lozing van radioactieve afvalstoffen ( 2 ) van de faciliteit voor de verwerking van radioactieve afvalstoffen Philippsburg RBZ-P. Op basis van deze gegevens brengt de Commissie, na raadpleging van de groep van deskundigen, het volgende advies uit: 1. De afstand tussen de locatie en de dichtstbijzijnde grens met een andere lidstaat, in dit geval Frankrijk, is 35 km. 2. Onder normale bedrijfsomstandigheden van de faciliteit voor de verwerking van radioactieve afvalstoffen Philippsburg RBZ-P veroorzaakt de lozing van vloeibare en gasvormige radioactieve effluenten voor de inwoners van andere lidstaten waarschijnlijk geen voor de volksgezondheid significante blootstelling aan straling, rekening houdend met de in de basisnormenrichtlijnen vastgestelde dosislimieten ( 3 ) . 3. Vaste radioactieve afvalstoffen worden tijdelijk op de locatie opgeslagen vóór transport naar een behandelings- of opslagfaciliteit binnen Duitsland waarvoor een vergunning is verleend. 4. In het geval van niet-geplande lozingen van radioactieve effluenten ten gevolge van ongevallen van het type en de omvang als bedoeld in de algemene gegevens, resulteren de door de bevolking van andere lidstaten ontvangen stralingsdoses naar verwachting niet in schadelijke effecten voor de volksgezondheid, rekening houdend met de in de basisnormenrichtlijnen vastgestelde referentieniveaus. Concluderend is de Commissie van mening dat de uitvoering van het plan voor de lozing van radioactieve afvalstoffen, in welke vorm dan ook, van de faciliteit voor de verwerking van radioactieve afvalstoffen Philippsburg RBZ-P in de deelstaat Baden-Württemberg, Duitsland, zowel in normale bedrijfsomstandigheden als bij ongevallen van het type en de omvang als bedoeld in de algemene gegevens, waarschijnlijk geen radioactieve besmetting tot gevolg heeft die voor de volksgezondheid, het water, de bodem of het luchtruim van een andere lidstaat significant is, overeenkomstig de in de basisnormenrichtlijnen vastgestelde bepalingen. Gedaan te Brussel, 7 november 2017. Voor de Commissie Miguel ARIAS CAÑETE Lid van de Commissie ( 1 ) Krachtens het Verdrag betreffende de werking van de Europese Unie, bijvoorbeeld, moeten de milieuaspecten verder worden geanalyseerd. De Commissie wil in dat verband graag de aandacht vestigen op het bepaalde in Richtlijn 2011/92/EU betreffende de milieueffectbeoordeling van bepaalde openbare en particuliere projecten, zoals gewijzigd bij Richtlijn 2014/52/EU; Richtlĳn 2001/42/EG betreffende de beoordeling van de gevolgen voor het milieu van bepaalde plannen en programma’s; Richtlijn 92/43/EEG inzake de instandhouding van de natuurlijke habitats en de wilde flora en fauna; en Richtlijn 2000/60/EG tot vaststelling van een kader voor communautaire maatregelen betreffende het waterbeleid. ( 2 ) De lozing van radioactieve afvalstoffen in de zin van punt 1 van Aanbeveling 2010/635/Euratom van de Commissie van 11 oktober 2010 betreffende de toepassing van artikel 37 van het Euratom-Verdrag ( PB L 279 van 23.10.2010, blz. 36 ). ( 3 ) Richtlijn 96/29/Euratom van de Raad van 13 mei 1996 tot vaststelling van de basisnormen voor de bescherming van de gezondheid der bevolking en der werkers tegen de aan ioniserende straling verbonden gevaren ( PB L 159 van 29.6.1996, blz. 1 ) en Richtlijn 2013/59/Euratom van de Raad van 5 december 2013 tot vaststelling van de basisnormen voor de bescherming tegen de gevaren verbonden aan de blootstelling aan ioniserende straling; tot intrekking van de Richtlijnen 89/618/Euratom, 90/641/Euratom, 96/29/Euratom, 97/43/Euratom en 2003/122/Euratom ( PB L 13 van 17.1.2014, blz. 1 ) met ingang van 6 februari 2018.",
  "source": "EUR LEX"
}