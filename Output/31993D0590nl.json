{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993D0590:NL:HTML\">",
  "content": "EUR-Lex - 31993D0590 - NL Avis juridique important | 31993D0590 93/590/EG: Beschikking van de Commissie van 5 november 1993 inzake aankoop door de Gemeenschap van mond- en klauwzeerantigeen in het kader van de communautaire maatregelen betreffende reserves van mond- en klauwzeervaccin Publicatieblad Nr. L 280 van 13/11/1993 blz. 0033 - 0034 Bijzondere uitgave in het Fins: Hoofdstuk 3 Deel 53 blz. 0178 Bijzondere uitgave in het Zweeds: Hoofdstuk 3 Deel 53 blz. 0178 BESCHIKKING VAN DE COMMISSIE van 5 november 1993 inzake aankoop door de Gemeenschap van mond- en klauwzeerantigeen in het kader van de communautaire maatregelen betreffende reserves van mond- en klauwzeervaccin (93/590/EG)DE COMMISSIE VAN  DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 93/439/EEG van de Commissie (2), en met name op artikel 14, Gelet op Beschikking 91/666/EEG van de Raad van 11 december 1991 betreffende de vorming van communautaire reserves van mond- en klauwzeervaccins (3), en met name op de artikelen 5 en 7, Overwegende dat de aankoop van antigeen, overeenkomstig Beschikking 91/666/EEG, deel uitmaakt van de maatregelen van de Gemeenschap om communautaire reserves van mond- en klauwzeervaccin aan te leggen; Overwegende dat de Commissie een aanbestedingsprocedure heeft geopend voor de levering van antigeen; Overwegende dat de Commissie de ingediende offertes heeft onderzocht, en daarbij rekening heeft gehouden met: - de technische eisen van bijlage II bij Beschikking 91/666/EEG en andere in artikel 5 van die beschikking vastgestelde criteria; - het feit dat sommige inrichtingen niet in staat zijn om het volledige aantal doses van bepaalde antigenen te leveren; - de noodzaak voor de producerende inrichting om volledig te beantwoorden aan de normen voor goede fabricagepraktijken; Overwegende dat de Commissie, in een eerste fase, Rhône-Mérieux heeft geselecteerd voor de levering van vijf miljoen doses van elk van de subtypes A5, A22, O1 Europese stam en O1 Middenoosterse stam; dat de inrichtingen die de andere virusstammen van  bijlage I bij Beschikking 91/666/EEG moeten leveren, zullen worden geselecteerd in het kader van een nieuwe aanbestedingsprocedure; Overwegende dat financiële bepalingen moeten worden vastgesteld om de Commissie de mogelijkheid te bieden deze virusstammen bij Rhône-Mérieux te kopen; Overwegende dat overeenkomstig artikel 7 van Beschikking 91/666/EEG de regels moeten worden vastgesteld voor de verdeling van de antigeenreserves over de in artikel 3 van die beschikking opgesomde banken; Overwegende dat het aanbeveling verdient elke stam in gelijke hoeveelheden over twee antigeenbanken te verdelen; dat de in elke bank opgeslagen virusstammen zich zo dicht mogelijk bij de zones moeten bevinden waar de kans op uitbraak van mond- en  klauwzeer het grootst ist; Overwegende dat overeenkomstig artikel 40 van Beschikking 90/424/EEG de controles moeten worden toegepast waarin is voorzien bij de artikelen 8 en 9 van Verordening (EEG) nr. 729/70 van de Raad van 21 april 1970 betreffende de financiering van het  gemeenschappelijk landbouwbeleid (4); dat daarnaast bepaalde specifieke bepalingen moeten worden vastgesteld; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1. De Gemeenschap koopt vijf miljoen doses van elk van de volgende virusstammen van mond- en klauwzeerantigeen: - A5 Europese stam, - A22 Middenoosterse stam, - O1 Middenoosterse stam, - O1 Europese stam voor in totaal ten hoogste 4,065 miljoen ecu. 2. Het in lid 1 vermelde antigeen wordt geleverd door Rhône-Mérieux, Pirbright Laboratory, Ash Road, in Surrey (Verenigd Koninkrijk). Artikel 2 1. Ter uitvoering van artikel 1 sluit de Commissie namens de Europese Gemeenschap een contract met Rhône-Mérieux. 2. De directeur-generaal van het Directoraat-generaal Landbouw wordt gemachtigd om het contract te ondertekenen namens de Commissie van de Europese Gemeenschappen. 3. Voor de betaling gelden de bepalingen van het in lid 1 bedoelde contract. Artikel 3 Het antigeen wordt als volgt over de vier antigeenbanken verdeeld: a) Bayer, Keulen en het Institute for Animal Health, Pirbright: elk 2,5 miljoen doses van elk van de Europese virusstammen O1 en A5; b) Laboratoire nationale de pathologie bovine, Lyon en Istituto zooprofilatico sperimentale, Brescia: elk 2,5 miljoen doses van elk van de Middenoosterse virusstammen O1 en A22. Artikel 4 Deze beschikking is gericht tot de Lid-Staten. Gedaan te Brussel, 5 november 1993. Voor de Commissie René STEICHEN Lid van de Commissie (1) PB nr. L 224 van 18. 8. 1990, blz. 19. (2) PB nr. L 203 van 13. 8. 1993, blz. 34. (3) PB nr. L 368 van 31. 12. 1991, blz. 21. (4) PB nr. L 94 van 28. 4. 1970, blz. 13.",
  "source": "EUR LEX"
}