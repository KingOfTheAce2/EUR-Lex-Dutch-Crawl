{
  "url": "http://www.w3.org/1999/xhtml\">",
  "content": "L_2021293NL.01001701.xml 16.8.2021 NL Publicatieblad van de Europese Unie L 293/17 BESLUIT (EU) 2021/1361 VAN DE COMMISSIE van 30 juni 2021 waarbij Griekenland wordt gemachtigd een termijn te verlengen die is gespecificeerd in artikel 10 van Verordening (EU) 2021/267 van het Europees Parlement en de Raad (Kennisgeving geschied onder nummer C(2021) 4650) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Verordening (EU) 2021/267 van het Europees Parlement en de Raad van 16 februari 2021 tot vaststelling van specifieke en tijdelijke maatregelen naar aanleiding van het voortduren van de COVID-19-crisis in verband met de vernieuwing of verlenging van bepaalde certificaten, getuigschriften en vergunningen, het uitstel van bepaalde periodieke controles en periodieke opleidingen op bepaalde gebieden van de vervoerswetgeving, en de verlenging van bepaalde in Verordening (EU) 2020/698 ( 1 ) , en met name artikel 10, lid 4, bedoelde perioden. Overwegende hetgeen volgt: (1) Bij artikel 10, lid 1, van Verordening (EU) 2021/267 worden de termijnen voor de vernieuwing van de in artikel 10, lid 5, van Richtlijn 2004/49/EG ( 2 ) bedoelde veiligheidscertificaten die anders zouden zijn verstreken of zouden verstrijken tussen 1 september 2020 en 30 juni 2021, verlengd. (2) Bij brief van 26 mei 2021 heeft Griekenland een met redenen omkleed verzoek ingediend om de in artikel 10, lid 1, van Verordening (EU) 2021/267 gespecificeerde termijn van 1 september 2020 tot en met 30 juni 2021, met een maand te mogen verlengen. Griekenland heeft op 8 en 17 juni 2021 aanvullende informatie verstrekt ter ondersteuning van zijn verzoek. (3) Volgens de door Griekenland verstrekte informatie zal het door de maatregelen die het land heeft genomen om de verspreiding van COVID-19 te voorkomen of in te dammen, ook na 30 juni 2021 wellicht onmogelijk blijven om de in artikel 10, lid 5, van Richtlijn 2004/49/EG bedoelde veiligheidscertificaten te vernieuwen. (4) Enkele maatregelen die Griekenland op 7 november 2020 heeft genomen, is de verplichting om minstens 50 % te telewerken, maatregelen ter bescherming van kwetsbare groepen en een isolatieverplichting voor personen die ziek waren of contact hadden met bevestigde COVID-19-gevallen. (5) Volgens Griekenland hebben deze maatregelen tot verschillende problemen en vertragingen geleid, met name bij de bevoegde Griekse veiligheidscertificeringsinstantie, waarvan de taken worden uitgevoerd door de regelgevende autoriteit voor de spoorwegen (“RAS”). Deze administratieve autoriteit, die volgens Griekenland reeds onderbezet was ten gevolge van rekruteringsmaatregelen, had aanzienlijk te lijden onder de nationale maatregelen inzake verplicht telewerken, waardoor het personeel slechts beperkte toegang had tot relevante administratieve dossiers en het langer duurde om relevante gevallen administratief te onderzoeken. (6) Voor de vernieuwing van een uniek veiligheidscertificaat moet de veiligheidscertificeringsinstantie bovendien inspecties ter plaatse uitvoeren om te waarborgen dat de door de spoorwegonderneming voorgestelde procedures doeltreffend zijn en dat de aan die spoorwegneming voorgestelde wijzigingen worden beoordeeld. Door de bovengenoemde maatregelen om de verspreiding van COVID-19 in te dammen is het moeilijk om die inspecties ter plaatse uit te voeren. (7) Bovendien werd het verzoek om verlenging van één specifiek veiligheidscertificaat, dat momenteel door de veiligheidscertificeringsinstantie wordt geanalyseerd, kort voor de vervaldatum ingediend. Hoewel de bevoegde certificeringsinstantie alles in het werk heeft gesteld om haar verplichtingen binnen de toepasselijke termijnen na te komen, kan die instantie onmogelijk de nodige procedures voor de verlenging van het veiligheidscertificaat uitvoeren vóór de vervaldatum ervan, rekening houdend met de bovengenoemde moeilijkheden die worden veroorzaakt door de maatregelen die zijn genomen om de verspreiding van COVID-19 in te perken. (8) De gevraagde verlenging van de periode met een maand blijft beperkt tot wat nodig is om de veiligheidscertificeringsinstantie in staat te stellen de noodzakelijke administratieve formaliteiten voor de vernieuwing van het desbetreffende certificaat uit te voeren. (9) Volgens de door Griekenland verstrekte informatie blijkt uit de meest recente veiligheidsrapporten van de spoorwegonderneming die om verlenging van het genoemde veiligheidscertificaat heeft gevraagd, dat er geen voorval is geregistreerd voor het gedeelte van de spoorweginfrastructuur waarop die onderneming actief is, behalve een zelfmoordpoging in 2019. Bovendien heeft de veiligheidscertificeringsinstantie geen risico’s of gevallen van niet-naleving geconstateerd tijdens de inspecties en monitoringactiviteiten die sinds de afgifte van het veiligheidscertificaat zijn uitgevoerd. Om deze redenen, en gezien het feit dat Griekenland vraagt om de in artikel 10, lid 1, van Verordening (EU) 2021/267 vastgestelde periode tussen 1 september 2020 en 30 juni 2021 met slechts één maand te verlengen, zal de gevraagde verlenging niet leiden tot onevenredige risico’s op het gebied van de veiligheid en beveiliging van het vervoer. (10) Griekenland moet derhalve worden gemachtigd de in artikel 10, lid 1, van Verordening (EU) 2021/267 gespecificeerde termijn van 1 september 2020 tot en met 30 juni 2021, met een maand te verlengen. (11) Griekenland heeft ermee ingestemd dat dit besluit wordt vastgesteld en ter kennis gebracht in het Engels, HEEFT HET VOLGENDE BESLUIT VASTGESTELD: Artikel 1 Griekenland wordt gemachtigd de termijn van 1 september 2020 tot en met 30 juni 2021, als gespecificeerd in artikel 10, lid 1, van Verordening (EU) 2021/267, met een maand te verlengen. Artikel 2 Dit besluit is gericht tot de Helleense Republiek. Gedaan te Brussel, 30 juni 2021. Voor de Commissie Adina-Ioana VĂLEAN Lid van de Commissie ( 1 ) PB L 60 van 22.2.2021, blz. 1 . ( 2 ) Richtlijn 2004/49/EG van het Europees Parlement en de Raad van 29 april 2004 inzake de veiligheid op de communautaire spoorwegen en tot wijziging van Richtlijn 95/18/EG van de Raad betreffende de verlening van vergunningen aan spoorwegondernemingen, en van Richtlijn 2001/14/EG van de Raad inzake de toewijzing van spoorweginfrastructuurcapaciteit en de heffing van rechten voor het gebruik van spoorweginfrastructuur alsmede inzake veiligheidscertificering (spoorwegveiligheidsrichtlijn) ( PB L 164 van 30.4.2004, blz. 44 ).",
  "source": "EUR LEX"
}