{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994D0006:NL:HTML\">",
  "content": "EUR-Lex - 31994D0006 - NL Avis juridique important | 31994D0006 94/6/EGKS: Beschikking van de Commissie van 21 december 1993 tot goedkeuring van gemeenschappelijke financiële voorzieningen met het oog op de uitvoering van programma's voor de individuele stillegging van produktiecapaciteit van de communautaire ijzer- en staalindustrie voor zware profielen, bandstaal en warmgewalst breedband alsmede kwartoplaat (Slechts de teksten in de Spaanse, Deense, Duitse, Engelse, Franse, Italiaanse en de Nederlandse taal zijn authentiek) Publicatieblad Nr. L 006 van 08/01/1994 blz. 0030 - 0034 BESCHIKKING VAN DE COMMISSIE van 21 december 1993 tot goedkeuring van gemeenschappelijke financiële voorzieningen met het oog op de uitvoering van programma's voor de individuele stillegging van produktiecapaciteit van de communautaire ijzer- en  staalindustrie voor zware profielen, bandstaal en warmgewalst breedband alsmede kwartoplaat (Slechts de tekst in de Franse, de Engelse, de Duitse, de Nederlandse, de Italiaanse, de Deense en de Spaanse taal is authentiek) (94/6/EGKS) DE  COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap voor Kolen en Staal, inzonderheid op artikel 53, eerste alinea, onder a), Gezien het verzoek dat op 14 juli 1993 door Eurofer, de Europese Vereniging van ijzer- en staalproducerende industrieën, te Brussel is ingediend namens 17 ondernemingen uit de ijzer- en staalindustrie in de Gemeenschap, Na raadpleging van het Raadgevend Comité en van de Raad, Overwegende hetgeen volgt: I. DE FEITEN  De ijzer- en staalindustrie in de Gemeenschap maakt sinds meer dan een jaar algemeen een periode van afzetverlies en lage prijzen door. Verscheidene factoren liggen ten grondslag aan deze situatie, waarin zich conjuncturele en structurele  moeilijkheden voordoen. In de mededeling van de Commissie aan de Raad en het Europees Parlement van 23 november 1992 is het bestaan van produktieovercapaciteit als een van de redenen van de structurele moeilijkheden benadrukt. Zo is van 1986 tot 1991 3  miljoen ton nieuwe warmbreedbandcapaciteit aan de bestaande capaciteit toegevoegd. Om vast te stellen voor welke produkten en hoeveelheden een sanering zou kunnen plaatsvinden, heeft de Commissie in overeenstemming met de Raad en in aansluiting op individueel overleg met een groot aantal bestuurders van ijzer- en staalbedrijven  verzocht om een verslag over de inspanningen die voor terugbrenging van de produktiecapaciteit gedaan moeten worden. Dit verslag is ingediend op de Raad van 25 februari 1993, die gewijd was aan de herstructurering van de ijzer- en staalindustrie. De Raad was voornemens snel een besluit te nemen over de procedures voor toezicht op staatssteun die, in het kader van  artikel 95 van het Verdrag, stillegging van produktiecapaciteit met zich bracht, en nam er nota van dat het rapport wees op de noodzaak van aanvullende inspanningen door de ondernemingen om de produktiecapaciteit te verminderen en de ondernemingen  rendabel te maken. De Raad verwelkomde het voornemen van de Commissie deze inspanningen te onderzoeken in het kader van de in artikel 53, eerste alinea, onder a), van het Verdrag bedoelde gemeenschappelijke financiële voorzieningen. Door bemiddeling van Eurofer hebben drie groepen ondernemingen, die drie afzonderlijke categorieën produkten vertegenwoordigen, op 14 juli 1993 een verzoek om goedkeuring van een gemeenschappelijke financiële voorziening ingediend met het oog op de  uitvoering van programma's voor de individuele en unilaterale stillegging van produktiecapaciteit voor zware profielen, bandstaal en warmgewalst breedband alsmede kwartoplaat. In haar mededeling aan de Raad en het Raadgevend Comité EGKS van 8 september 1993 krachtens artikel 53, eerste alinea, onder a), van het Verdrag, verzocht de Commissie om het advies van de Raad en het Comité en stelde het deze op de hoogte van de  richtsnoeren die zij voornemens was aan te geven ter goedkeuring van de financiële voorziening. De kenmerken van deze voorziening zijn: - De partijen die aan de financiële voorziening deelnemen en die hun produktiecapaciteit niet stilleggen of verminderen (hierna  \"andere partijen\" te noemen), dragen bij tot de financiering van de vermindering van de capaciteit van partijen die voor  stillegging kiezen (hierna  \"stilleggende partijen\" te noemen); de doelstelling is een vermindering met 2,5 miljoen ton van de capaciteit voor zware profielen, 6 miljoen ton voor bandstaal en warmbreedband en 2 miljoen ton voor kwartoplaat. - Het als forfaitaire referentie voor de industriële kosten van de stillegging van in aanmerking komende capaciteit op het niveau van de walserijen gekozen eenheidsbedrag is 60 ecu per ton voor bandstaal en warmbreedband en kwartoplaat, en 40 ecu per  ton voor zware profielen. In het geval van een daarmee verband houdende stillegging van in het produktieproces voorafgaande installaties kunnen worden toegevoegd: 50 ecu per ton in het geval van elektrostaalfabrieken en 100 ecu per ton voor  oxystaalfabrieken en andere voorafgaande installaties. - De capaciteit die in aanmerking komt voor een deelneming in de dekking van de kosten door de andere partijen wordt bepaald op grond van de in vragenlijst 2-61 van de Commissie aangemelde produktiecapaciteit, van de bezettingsgraad in 1991 en 1992, en  eventueel van de resterende capaciteit van de stilleggende onderneming. - De stilleggingen van installaties worden als definitief beschouwd wanneer zij tot stand zijn gebracht overeenkomstig artikel 8 van Beschikking nr. 3010/91/EGKS van de Commissie (1). De herinrichting op een plaats waarvandaan eventuele uitvoer naar de  markt van de Gemeenschap onwaarschijnlijk is, kan worden gelijkgesteld met definitieve stillegging. - De stilleggende partijen nemen de verplichting op zich hun resterende capaciteit voor de betrokken produkten waarop een financiële voorziening van toepassing is, gedurende vijf jaar niet uit te breiden, zulks op straffe van een aan de andere partijen  te betalen boete van 100 ecu per ton extra capaciteit. Capaciteitsverhogingen ten gevolge van onderhoudswerkzaamheden of lopende produktiviteitsverhogende investeringen worden beperkt tot 2 % per jaar gedurende vijf jaar. Investeringen in nieuwe  technologie zijn niet verboden voor zover zij in de plaats komen van bestaande capaciteit en er geen sprake is van netto-capaciteitsvergroting. - Het programma voor de individuele sluiting van produktiecapaciteit zal bij de Commissie worden aangemeld met opgave van de inrichtingen die in beginsel vóór 31 december 1994 zullen worden gesloten. II. BEOORDELING  Overeenkomstig artikel 2, tweede alinea, van het Verdrag moet de Gemeenschap toezien op de schepping van de omstandigheden die uit zichzelf de meest rationele verdeling van de produktie op een zo hoog mogelijk peil verzekeren. De vermelde financiële voorzieningen zijn noodzakelijk voor de uitvoering van de in artikel 3 van het Verdrag omschreven taken. Te dien einde kan elk programma voor de individuele stillegging van produktiecapaciteit in het kader van de financiële  voorziening bijdragen tot de verbetering van de normale opbrengstmogelijkheden van een deel van het in de ijzer- en staalindustrie geïnvesteerde kapitaal, dank zij het hogere produktiviteitsniveau dat, ingeval de vraag niet afneemt, voor de in stand  gehouden installaties kan voortvloeien uit de stillegging van bepaalde andere installaties. Op het gebied van de produktie maakt de Commissie conform artikel 5, tweede alinea, derde streepje, en artikel 57 van het Verdrag bij voorkeur gebruik van indirecte actiemiddelen en niet van rechtstreeks ingrijpen. Het optreden van de Commissie moet  beperkt zijn en kan in samenwerking met de belanghebbenden plaatsvinden; dit maakt het mogelijk gunstig te reageren op het initiatief van de ondernemingen om mee te werken aan het anti-crisisbeleid van de Gemeenschap, dat gebaseerd is op het  solidariteitsbeginsel. De financiële voorzieningen van artikel 53 zijn een vorm van gebruik van indirecte middelen in de zin van artikel 57 van het Verdrag voor zover zij slechts indirect het aanbod of de vraag naar produkten beïnvloeden; dit is met name het geval bij een  financiële voorziening waarbij de andere partijen voornemens zijn op vrijwillige basis het programma voor individuele stillegging van produktiecapaciteit door de andere ondernemingen gemeenschappelijk te financieren, om de industriële kosten die zulks  met zich brengt, te compenseren en de overcapaciteit voor het betrokken produkt in de Gemeenschap te verminderen. Om verenigbaar te zijn met de voorschriften van het Verdrag en met name met artikel 4, onder d), en met artikel 65 mogen de betrokken programma's de deelnemers niet de mogelijkheid bieden de prijzen gemeenschappelijk te bepalen of hun produktie-,  investerings- of afzetbeleid onderling af te stemmen. Te dien einde dienen de deelnemende ondernemingen te worden onderworpen aan de volgende voorwaarde en verplichtingen: 1. De ondernemingen mogen in het kader van de financiële voorziening geen overeenkomsten sluiten of onderling feitelijke gedragingen afstemmen, of unilateraal verklaringen afleggen betreffende de prijzen, de bezettingsgraad van de capaciteit of het  produktieniveau waarvoor elk der partijen na de stilleggingen zal beschikken; gedurende de looptijd van de financiële voorziening nemen deze leden niet deel aan onderling afgestemde feitelijke gedragingen of overeenkomsten tot uitwisseling van  informatie waardoor de concurrentie zou kunnen worden beperkt, zonder de Commissie daarvan vooraf in kennis te stellen. 2. Ieder programma voor de stillegging van installaties en de specifieke financiering daarvan moet de Commissie ter kennis gebracht worden voor onderzoek, zulks uiterlijk drie maanden nadat de onderhavige beschikking door de Commissie aan de  belanghebbenden ter kennis gebracht is. De Commissie zal de conformiteit van de stillegging van installaties toetsen aan de bepalingen van artikel 8 van Beschikking nr. 3010/91/EGKS. 3. De Commissie dient toegang te hebben tot alle inlichtingen die nodig zijn voor de verificatie van de werking van elk stilleggingsprogramma en de financiële voorziening. Zij zal verslagen over de activiteiten verlangen en kan met name aan de  stilleggende partijen om aanvullende inlichtingen verzoeken. De Commissie zal een permanente controle uitoefenen om na te gaan of de betrokkenen de grenzen van de aan hen verleende goedkeuring nakomen, en met name of de gestelde voorwaarde en verplichtingen nagekomen worden en of de door de betrokkenen genomen  maatregelen als geheel geen beperkender effect op de concurrentie hebben dan hun doel vereist, dan wel strijdig zijn met andere bepalingen van het Verdrag, HEEFT DE VOLGENDE BESCHIKKING GEGEVEN: Artikel 1 De financiële voorziening voor de gemeenschappelijke financiering door de deelnemende ondernemingen binnen elk van de drie groepen produktcategorieën van een vermindering door stillegging van respectievelijk 2,5 miljoen ton  produktiecapaciteit voor zware profielen, 6 miljoen ton voor bandstaal en warm breedband en 2 miljoen ton produktiecapaciteit voor kwartoplaat, wordt goedgekeurd. Artikel 2 Iedere deelnemende stilleggende onderneming geeft de Commissie, aan de hand van een formulier waarvan het model is opgenomen in bijlage II, binnen drie maanden na dagtekening van de kennisgeving van deze beschikking, kennis van haar programma  tot stillegging van produktiecapaciteit voor het betrokken produkt. De Commissie maakt het wezenlijke gedeelte van de inhoud van het verzoek bekend. Indien de Commissie de betrokken ondernemingen niet binnen twee maanden na de datum van publikatie in  het Publikatieblad van de Europese Gemeenschappen meedeelt dat er twijfels bestaan met betrekking tot de conformiteit van deze programma's met de onderhavige beschikking, worden deze geacht te zijn goedgekeurd. Indien de Commissie na deze termijn constateert dat deze programma's, eventueel door de deelnemers gewijzigd, aan de in deze beschikking gestelde voorwaarden voldoen, kan zij daarvoor uitdrukkelijk goedkeuring verlenen. Artikel 3 Aan de goedkeuring is de voorwaarde verbonden dat de ondernemingen in het kader van de financiële voorziening geen overeenkomsten sluiten of onderling feitelijke gedragingen afstemmen, of unilateraal verklaringen afleggen betreffende de  prijzen, de bezettingsgraad van de capaciteit of het produktieniveau waarover elk der partijen na de stilleggingen zal beschikken, en dat deze leden gedurende de looptijd van deze voorziening niet deelnemen aan onderling afgestemde feitelijke  gedragingen of overeenkomsten tot uitwisseling van informatie waardoor de mededinging kan worden beperkt, zonder de Commissie daarvan voorafgaand in kennis te stellen. Artikel 4 Aan de goedkeuring is de verplichting verbonden voor de in artikel 6 genoemde vereniging en ondernemingen, met inbegrip van hun moederondernemingen en de door hun gecontroleerde dochterondernemingen, elke door de Commissie noodzakelijk  geachte verificatie van de juiste toepassing van de financiële voorziening en van de programma's tot stillegging van capaciteit te aanvaarden, in overeenstemming met artikel 8 van Beschikking nr. 3010/91/EGKS. Artikel 5 De Commissie kan de verleende goedkeuring ten behoeve van een programma tot stillegging van capaciteit intrekken, indien zij vaststelt dat de stilleggende onderneming en de andere ondernemingen die aan de financiële voorziening deelnemen, de  onderhavige beschikking niet hebben nageleefd. Artikel 6 Deze beschikking is gericht tot de Europese Vereniging van ijzer- en staalproducerende industrieën en tot de in bijlage I genoemde ondernemingen. Gedaan te Brussel, 21 december 1993. Voor de Commissie Karel VAN MIERT Lid van de Commissie (1) PB nr. L 286 van 16. 10. 1991, blz. 20. BIJLAGE I \"\" ID=\"1\">British Steel plc 9 Albert Embankment London SE1 7SN> ID=\"2\">×> ID=\"3\">×> ID=\"4\">×\"> ID=\"1\">Preussag Stahl AG Eisenhuettenstrasse 99 D-38223 Salzgitter> ID=\"2\">×> ID=\"3\">×> ID=\"4\">×\"> ID=\"1\">Acciaierie e Ferriere lombarde Falck SpA Via  Giorgio Enrico Falck, 63 I-20099 Sesto San Giovanni (Milano)> ID=\"2\">×> ID=\"3\">×\"> ID=\"1\">Thyssen Stahl AG Kaiser-Wilhelm-Strasse 100 D-47166 Duisburg> ID=\"2\">×> ID=\"3\">×\"> ID=\"1\">Arbed SA avenue de la Liberté 19 L-2930 Luxembourg> ID=\"2\">×>  ID=\"4\">×\"> ID=\"1\">Cockerill-Sambre SA Terhulpsesteenweg 187-189 B-1170 Brussel> ID=\"2\">×\"> ID=\"1\">Hoesch Hohenlimburg GmbH Langenkamstrasse 14, D-58103 Hagen> ID=\"2\">×\"> ID=\"1\">Hoogovens NV Vondellaan 10 Beverwijk PB 10 000 NL-1970 CA IJmuiden>  ID=\"2\">×\"> ID=\"1\">Kloeckner Stahl GmbH Kloecknerstrasse 29 D-47057 Duisburg> ID=\"2\">×\"> ID=\"1\">Krupp Hoesch Stahl AG Postfach 10 50 42 D-44120 Dortmund> ID=\"2\">×\"> ID=\"1\">Eisen- und Stahlwalzwerke Roetzel GmbH Josefstrasse 82 D-41334 Nettetal> ID=\"2\">×\">  ID=\"1\">Sollac SA Immeuble Élysées-La Défense 29, Le Parvis Cedex 34 F-92072 Paris-La Défense> ID=\"2\">×\"> ID=\"1\">Det Danske Staalvalsevaerk A/S M. K. Stauholm-Pedersen Managing Director DK-3300 Frederiksvaerk> ID=\"3\">×\"> ID=\"1\">AG der Dillinger  Huettenwerke Postfach 1580 D-66748 Dillingen/Saar> ID=\"3\">×\"> ID=\"1\">GTS Industries Immeuble Élysées-La Défense 29, Le Parvis Cedex 34 F-92072 Paris-La Défense> ID=\"3\">×\"> ID=\"1\">Walzwerk Ilsenburg GmbH Veckenstedter Weg D-38871 Ilsenburg> ID=\"3\">×\">  ID=\"1\">Aristrain SA Carretera Madrid-Irún s/n Apartado 8 Beasaín E-20212 Olaberria (Guipúzcoa)> ID=\"4\">×\"> BIJLAGE II VERKLARING VAN DEFINITIEVE STILLEGGING  Dit formulier moet worden ingediend door de onderneming die besluit tot stillegging van capaciteit in het kader van de financiële voorziening die is getroffen overeenkomstig Beschikking nr. 94/6/EGKS van de  Commissie, inzonderheid artikel 2. Het formulier dient in tweevoud te worden teruggezonden aan de volgende adressen: Commissie van de Europese Gemeenschappen  Directoraat-generaal XVIII Krediet en Investeringen, B.1 Rue Alcide de Gasperi L-2920 Luxemburg en Directoraat-generaal IV Concurrentie, D.1 Kortenberglaan 158 B-1049 Brussel PRODUKTSECTOR  1. Algemene inlichtingen 1.1. Onderneming en groep 1.2. Bedrijf en identificatienummer 1.3. Datum van definitieve stillegging van de installatie 1.4. Ondertekening en stempel van de onderneming 2. Specifieke inlichtingen over het project 2.1. Motivering van de stillegging van installaties 2.2. Volledige en nauwkeurige beschrijving van de stil te leggen installaties 2.3. Geschatte liquidatiewaarde 2.4. Bestemming van de installaties (sloop, verkoop, anders) 2.5. Bepaalde datum van stillegging (vóór 31 december 1994) 2.6. Feitelijke produktie van de installatie in 1991, 1992 en 1993 (voorlopig) 2.7. Gevolgen voor de maximaal mogelijke produktie van de betrokken installaties 2.8. Opgeheven arbeidsplaatsen en inlichtingen over de gevolgen voor het personeelsbestand 3. Financiering van de sluiting 3.1. Van de  \"andere partijen\" te ontvangen bedrag ter compensatie van de industriële kosten van de sluiting 3.2. Lijst van de zogenoemde  \"andere partijen\" die deelnemen in de financiering, met vermelding van hun bijdragen, alsmede de teksten van de documenten waarmee de financiering verstrekt wordt 3.3. Hebben de deelnemers aan de financiële voorziening eventueel belangstelling voor voorfinanciering door de EGKS? 3.4. Officiële verklaring betreffende het niet hebben of zullen ontvangen van enigerlei wederprestatie voor de stillegging in de vorm van: - staatssteun (artikel 95 van het EGKS-Verdrag); - kwijtschelding van schulden door toepassing van regelgeving en/of akkoorden in het kader van procedures zoals faillissement, gerechtelijk akkoord, privatisering van openbare bedrijven, enz.; - een positief advies dat is uitgebracht dank zij stilleggingen die zijn aangeboden in ruil voor verhoging van de maximaal mogelijke produktie in verband met een investering.",
  "source": "EUR LEX"
}