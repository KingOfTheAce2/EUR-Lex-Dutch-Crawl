{
  "url": "http://www.w3.org/1999/xhtml\">",
  "content": "L_2012333NL.01003701.xml 5.12.2012 NL Publicatieblad van de Europese Unie L 333/37 VERORDENING (EU) Nr. 1148/2012 VAN DE COMMISSIE van 4 december 2012 tot wijziging van bijlage II bij Verordening (EG) nr. 1333/2008 van het Europees Parlement en de Raad wat betreft het gebruik van zwaveldioxide-sulfieten (E 220-228) en propyleenglycolalginaat (E 405) in gefermenteerde dranken op basis van druivenmost (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, en artikel 30, lid 5, Overwegende hetgeen volgt: (1) Bijlage II bij Verordening (EG) nr. 1333/2008 bevat een EU-lijst van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) Die lijst kan worden gewijzigd volgens de procedure van Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) . (3) Overeenkomstig artikel 3, lid 1, van Verordening (EG) nr. 1333/2008 kan de EU-lijst van levensmiddelenadditieven hetzij op initiatief van de Commissie, hetzij ingevolge een aanvraag worden bijgewerkt. (4) Op 30 juni 2011 is een aanvraag ingediend voor de goedkeuring van het gebruik van zwaveldioxide-sulfieten (E 220-228) en propyleenglycolalginaat (E 405), die ter kennis van de lidstaten is gebracht. (5) Er bestaat een technologische noodzaak voor het gebruik van zwaveldioxide-sulfieten (E 220-228) en propyleenglycolalginaat (E 405) in gefermenteerde dranken op basis van druivenmost. Zwaveldioxide-sulfieten (E 220-228) worden toegevoegd om de oxidatie te stoppen en de groei van micro-organismen te remmen. De stof voorkomt ook de groei van ongewenste gisten tijdens de tweede gisting in flessen. Propyleenglycolalginaat (E 405) wordt toegevoegd om het schuim te stabiliseren zodat de kooldioxidebelletjes niet verdwijnen en de schuimkraag romiger wordt en langer blijft staan. (6) Door het Wetenschappelijk Comité voor de menselijke voeding zijn aanvaardbare dagelijkse innames voor zwaveldioxide-sulfieten (E 220-228) ( 3 ) en propyleenglycolalginaat (E 405) vastgesteld ( 4 ) . Gefermenteerde dranken op basis van druivenmost zijn alcoholhoudende dranken die door hun eigenschappen vergelijkbaar zijn met andere alcoholhoudende dranken zoals bier en moutdranken. De consumptie van deze dranken kan bijgevolg worden beschouwd als een alternatief voor de consumptie van andere alcoholische dranken, met name bier en moutdranken. De bijkomende blootstelling aan zwaveldioxide-sulfieten (E 220-228) en propyleenglycolalginaat (E 405), gebaseerd op dit nieuwe gebruik, zal beperkt blijven en niet leiden tot een toename van de algemene inname. Daarom moet het gebruik van zwaveldioxide-sulfieten (E 220-228) en propyleenglycolalginaat (E 405) als schuimstabilisator in gefermenteerde dranken op basis van druivenmost worden toegestaan. (7) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de Europese Autoriteit voor voedselveiligheid inwinnen met het oog op de bijwerking van de EU-lijst van levensmiddelenadditieven in bijlage II bij Verordening (EG) nr. 1333/2008, tenzij die bijwerking waarschijnlijk geen gevolgen zal hebben voor de gezondheid van de mens. Aangezien het bij de toelating van het gebruik van zwaveldioxide-sulfieten (E 220-228) als conserveermiddelen en propyleenglycolalginaat (E 405) als schuimstabilisator in gefermenteerde dranken op basis van druivenmost gaat om een bijwerking van die lijst die waarschijnlijk geen gevolgen zal hebben voor de gezondheid van de mens, hoeft het advies van de Europese Autoriteit voor voedselveiligheid niet te worden ingewonnen. (8) Overeenkomstig de overgangsbepalingen van Verordening (EU) nr. 1129/2011 van de Commissie ( 5 ) is de lijst van levensmiddelenadditieven in bijlage II bij Verordening (EG) nr. 1333/2008 in beginsel vanaf 1 juni 2013 van toepassing. Om het gebruik van zwaveldioxide-sulfieten (E 220-228) en propyleenglycolalginaat (E 405) in gefermenteerde dranken op basis van druivenmost vóór die datum toe te staan, moet voor dit gebruik van die levensmiddelenadditieven een eerdere datum van toepassing worden vastgesteld. (9) Bijlage II bij Verordening (EG) nr. 1333/2008 moet daarom dienovereenkomstig worden gewijzigd. (10) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, en het Europees Parlement noch de Raad heeft zich daartegen verzet, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 december 2012. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) http://ec.europa.eu/food/fs/sc/scf/reports/scf_reports_35.pdf ( 4 ) http://ec.europa.eu/food/fs/sc/scf/reports/scf_reports_32.pdf ( 5 ) PB L 295 van 12.11.2011, blz. 1 . BIJLAGE In deel E van bijlage II bij Verordening (EG) nr. 1333/2008 worden de volgende vermeldingen in numerieke volgorde ingevoegd in de levensmiddelencategorie 14.2.8 „Andere alcoholhoudende dranken, inclusief mengsels van alcoholhoudende dranken met niet-alcoholhoudende dranken, en gedistilleerde dranken met een alcoholgehalte van minder dan 15 %”: „E 220-228 Zwaveldioxide-sulfieten 20 (3) alleen in gefermenteerde dranken op basis van druivenmost Toepassingsperiode: Met ingang van 25 december 2012 E 405 Propyleenglycolalginaat 100 alleen in gefermenteerde dranken op basis van druivenmost Toepassingsperiode: Met ingang van 25 december 2012 (3): De maxima worden uitgedrukt als SO 2 -totaal uit alle bronnen; een SO 2 -gehalte van niet meer dan 10 mg/kg of 10 mg/l wordt verwaarloosbaar geacht.”",
  "source": "EUR LEX"
}