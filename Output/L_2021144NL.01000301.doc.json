{
  "url": "http://www.w3.org/1999/xhtml\"><!--",
  "content": "L_2021144NL.01000301.xml 27.4.2021 NL Publicatieblad van de Europese Unie L 144/3 UITVOERINGSBESLUIT (EU) 2021/676 VAN DE RAAD van 23 april 2021 tot wijziging van Uitvoeringsbesluit (EU) 2020/1352 tot toekenning van tijdelijke steun uit hoofde van Verordening (EU) 2020/672 aan de Republiek Malta om het risico op werkloosheid in de noodtoestand als gevolg van de COVID-19-uitbraak te beperken DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2020/672 van de Raad van 19 mei 2020 betreffende de instelling van een Europees instrument voor tijdelijke steun om het risico op werkloosheid te beperken in een noodtoestand (SURE) als gevolg van de COVID-19-uitbraak ( 1 ) , en met name artikel 6, lid 1, Gezien het voorstel van de Europese Commissie, Overwegende hetgeen volgt: (1) Naar aanleiding van een verzoek van Malta op 7 augustus 2020 heeft de Raad op 25 september 2020 financiële bijstand aan Malta toegekend in de vorm van een lening van maximaal 243 632 000 EUR met een gemiddelde looptijd van ten hoogste 15 jaar, als aanvulling op de nationale inspanningen van Malta om het hoofd te bieden aan de gevolgen van de COVID-19-uitbraak en aan de sociaal-economische gevolgen daarvan voor werknemers en zelfstandigen. (2) De lening diende door Malta te worden gebruikt ter financiering van de werktijdverkortingsregelingen, soortgelijke maatregelen en maatregelen op gezondheidsgebied als bedoeld in artikel 3 van Uitvoeringsbesluit (EU) 2020/1352 van de Raad ( 2 ) . (3) Door de COVID-19-uitbraak is een aanzienlijk deel van de beroepsbevolking in Malta nog steeds inactief. Dit heeft geleid tot een plotse en sterke stijging van de overheidsuitgaven in Malta ten aanzien van de in artikel 3, punt a), van Uitvoeringsbesluit (EU) 2020/1352 bedoelde maatregelen. (4) De COVID-19-uitbraak en de buitengewone maatregelen die Malta in 2020 en 2021 heeft getroffen om de uitbraak en de sociaal-economische en gezondheidseffecten daarvan in te perken, hadden en hebben nog steeds een dramatisch effect op de overheidsfinanciën. Volgens de najaarsprognose 2020 van de Commissie zou Malta tegen het einde van 2020 een overheidstekort van 9,4 % van het bruto binnenlands product (bbp) en een overheidsschuld van 55,2 % van het bbp hebben. In 2021 zal het overheidstekort van Malta naar verwachting dalen tot 6,3 % van het bbp, terwijl de overheidsschuld zal toenemen tot 60,0 % van het bbp. Volgens de tussentijdse winterprognose 2021 van de Commissie zou het bbp van Malta in 2021 met 4,5 % toenemen. (5) Op 10 maart 2021 heeft Malta de Unie om 177 185 000 EUR aan verdere financiële bijstand verzocht als aanvulling op zijn in 2020 en 2021 gedane nationale inspanningen om het hoofd te bieden aan de gevolgen van de COVID-19-uitbraak en aan de sociaal-economische gevolgen daarvan voor werknemers en zelfstandigen. Hierbij gaat het met name om de in de overweging 6 beschreven maatregel. (6) Bij de “Malta Enterprise Act (Chap. 463 of the Laws of Malta)/L-Att dwar il-Korporazzjoni għall-Intrapriża ta” Malta (Kap. 463 tal-Liġijiet ta” Malta)” en de “Government Notice No. 389 van 13 april 2020/Notifikazzjoni tal-Gvern Nru 389 tat-13 ta” April 2020”, waarnaar in artikel 3, punt a), van Uitvoeringsbesluit (EU) 2020/1352 wordt verwezen, is een loontoeslag wegens COVID-19 ingevoerd voor werknemers en zelfstandigen om de door de COVID-19-uitbraak veroorzaakte verstoring op te vangen. In de periode maart-juni 2020 kwamen werknemers met een voltijdse baan uit de in bijlage A opgenomen lijst van sectoren die het hardst door de crisis zijn getroffen en waarnaar in “Government Notice nr. 389” werd verwezen, in aanmerking voor een loontoeslag van 800 EUR per maand. Werknemers met een voltijdse baan uit de in bijlage B opgenomen lijst van sectoren die minder hard getroffen zijn en waarnaar in “Government Notice nr. 389” werd verwezen, konden 160 EUR per maand ontvangen. Er was ook steun beschikbaar voor werknemers met een deeltijdse baan, voor een lager bedrag. In juli 2020 zijn de lijsten van sectoren in de twee bijlagen herzien. In sectoren die eerder onder de regeling vielen maar niet in de herziene bijlagen A of B zijn opgenomen, werd een loontoeslag van 600 EUR verleend voor werknemers met een voltijdse baan. De regeling, met deze voorwaarden, werd verlengd tot eind 2020. Sinds januari 2021 weerspiegelt de loontoeslag een daling van de verkoop tussen maart en oktober 2020 ten opzichte van de omzet die werd aangegeven voor de periode van zes maanden tussen maart en oktober 2019. Indien geen btw-gegevens beschikbaar zijn, wordt de loontoeslag uitgekeerd op basis van de criteria die van toepassing waren in 2020. De regeling zal naar verwachting lopen tot eind 2021. In de tweede helft van 2021 blijft de steun van kracht voor activiteiten inzake accommodatie en catering in overeenstemming met de vastgestelde parameters. Voor andere in aanmerking komende activiteiten daalt de steun tot 66 % in het derde kwartaal van 2021 en verder tot 33 % in het laatste kwartaal van het jaar. De regeling blijft enkel beschikbaar voor de ondernemingen die al bij de vorige regeling voor steun in aanmerking kwamen. Momenteel wordt de regeling in de praktijk toegepast door “Malta Enterprise” en zij zal worden gespecificeerd in een volgende “Government Notice”. Volgens de nieuwe regels dekt de regeling ook de vervanging van werknemers (d.w.z. de vervanging van werknemers die hun contract na juni 2020 vrijwillig beëindigd hebben), zolang het aantal werknemers van eind mei 2020 niet wordt overschreden. De autoriteiten hebben enkel een verzoek ingediend voor het gedeelte van de overheidsuitgaven in verband met de werknemers die ononderbroken in dienst bleven, zonder het gedeelte voor de nieuw in dienst genomen werknemers. (7) Malta voldoet aan de voorwaarden van artikel 3 van Verordening (EU) 2020/672 om financiële bijstand te kunnen aanvragen. Malta heeft de Commissie het nodige bewijsmateriaal verschaft dat de werkelijke en geplande overheidsuitgaven sinds 1 februari 2020 met 427 961 805 EUR zijn gestegen als gevolg van de nationale maatregelen om de sociaal-economische gevolgen van de COVID-19-uitbraak het hoofd te bieden. Dit is een plotse en sterke stijging omdat zij rechtstreeks verband houdt met de verlenging van een bestaande nationale arbeidsmaatregel die vergelijkbaar is met de werktijdverkortingsregeling die een aanzienlijk deel van de ondernemingen en de beroepsbevolking in Malta bestrijken. Malta heeft 7 144 805 EUR van de extra overheidsuitgaven met eigen middelen gefinancierd. (8) De Commissie heeft, overeenkomstig artikel 6 van Verordening (EU) 2020/672, Malta geraadpleegd en heeft de plotse en sterke stijging geverifieerd van de werkelijke en geplande overheidsuitgaven die rechtstreeks verband houden met een maatregel die vergelijkbaar is met de werktijdverkortingsregeling, waarvan sprake is in het verzoek van Malta van 10 maart 2021. (9) Daarom moet financiële bijstand worden verleend om Malta te helpen het hoofd te bieden aan de sociaal-economische gevolgen van de ernstige economische verstoring als gevolg van de COVID-19-uitbraak. De Commissie moet de besluiten inzake de looptijd, omvang en vrijgave van de tranches en deeltranches in nauwe samenwerking met de nationale autoriteiten nemen. (10) Malta en de Commissie moeten in de in artikel 8, lid 2, van Verordening (EU) 2020/672 bedoelde leningsovereenkomst met dit besluit rekening houden. (11) Dit besluit moet de uitkomst onverlet laten van eventuele procedures met betrekking tot verstoringen van de werking van de interne markt, met name uit hoofde van de artikelen 107 en 108 van het Verdrag. Het doet geen afbreuk aan het vereiste dat de lidstaten, uit hoofde van artikel 108 van het Verdrag, de Commissie op de hoogte brengen van voorgenomen steunmaatregelen. (12) Malta moet de Commissie op regelmatige basis informeren over de tenuitvoerlegging van de geplande overheidsuitgaven, zodat de Commissie kan beoordelen in hoeverre Malta die uitgaven ten uitvoer heeft gelegd. (13) Bij het nemen van het besluit om financiële bijstand te verlenen is rekening gehouden met de bestaande en verwachte behoeften van Malta en met verzoeken om financiële bijstand op grond van Verordening (EU) 2020/672 die reeds door andere lidstaten zijn ingediend of gepland, met toepassing van de beginselen inzake gelijke behandeling, solidariteit, evenredigheid en transparantie, HEEFT HET VOLGENDE BESLUIT VASTGESTELD: Artikel 1 Uitvoeringsbesluit (EU) 2020/1352 wordt als volgt gewijzigd: 1) Artikel 2 wordt als volgt gewijzigd: a) lid 1 wordt vervangen door: “1.   De Unie stelt Malta een lening van maximaal 420 817 000 EUR beschikbaar. De lening heeft een gemiddelde looptijd van ten hoogste 15 jaar.”; b) lid 4 wordt vervangen door: “4.   De vrijgave van de eerste tranche hangt af van de inwerkingtreding van de in artikel 8, lid 2, van Verordening (EU) 2020/672 bedoelde leningsovereenkomst. Eventuele verdere tranches worden vrijgegeven overeenkomstig de voorwaarden van die leningsovereenkomst of zijn, in voorkomend geval, onderworpen aan de inwerkingtreding van een addendum bij die overeenkomst of van een gewijzigde leningsovereenkomst.”. 2) Artikel 3 wordt vervangen door: “Artikel 3 Malta mag de volgende maatregelen financieren: a) de loontoeslag wegens COVID-19, waarin wordt voorzien door de “Malta Enterprise Act (Chap 463. of the Laws of Malta)/L-Att dwar il-Korporazzjoni għall-Intrapriża ta” Malta (Kap. 463 tal-Liġijiet ta” Malta)” en “Government Notice nr. 389 van 13 april 2020/Notifikazzjoni tal-Gvern Nru. 389 tat-13 ta” April 2020”, zoals verlengd en gewijzigd in 2020 en 2021; b) de invaliditeitsuitkering wegens COVID-19, waarin wordt voorzien door “Government Notice nr. 331 van 25 maart 2020/Notifikazzjoni tal-Gvern Nru 331 tal-25 ta” Marzu 2020”; c) de ouderschapsuitkering wegens COVID-19, waarin wordt voorzien door “Government Notice nr. 330 van 25 maart 2020/Notifikazzjoni tal-Gvern Nru 330 tal-25 ta” Marzu 2020”; d) de uitkering op medische grond wegens COVID-19, waarin wordt voorzien door “Government Notice nr. 353 van 30 maart 2020/Notifikazzjoni tal-Gvern Nru 353 tat-30 ta” Marzu 2020”.”. 3) Artikel 4 wordt vervangen door: “Artikel 4 1.   Malta stelt de Commissie uiterlijk op 30 maart 2021, en nadien om de zes maanden, in kennis van de tenuitvoerlegging van de geplande overheidsuitgaven totdat die geplande overheidsuitgaven volledig ten uitvoer zijn gelegd. 2.   Voor zover de in artikel 3 bedoelde maatregelen zijn gebaseerd op geplande overheidsuitgaven en onderworpen zijn aan een uitvoeringsbesluit tot wijziging van Uitvoeringsbesluit (EU) 2020/1352, stelt Malta de Commissie binnen zes maanden na de vaststelling van dat gewijzigde uitvoeringsbesluit, en nadien om de zes maanden, in kennis van de tenuitvoerlegging van de geplande overheidsuitgaven totdat die geplande overheidsuitgaven volledig ten uitvoer zijn gelegd.”. Artikel 2 Dit besluit is gericht tot de Republiek Malta. Dit besluit wordt van kracht op de datum van de kennisgeving ervan aan de geadresseerde. Artikel 3 Dit besluit wordt bekendgemaakt in het Publicatieblad van de Europese Unie . Gedaan te Brussel, 23 april 2021. Voor de Raad De voorzitter A.P. ZACARIAS ( 1 ) PB L 159 van 20.5.2020, blz. 1 . ( 2 ) Uitvoeringsbesluit (EU) 2020/1352 van de Raad van 25 september 2020 tot toekenning van tijdelijke steun uit hoofde van Verordening (EU) 2020/672 aan de Republiek Malta om het risico op werkloosheid in de noodtoestand als gevolg van de COVID-19-uitbraak te beperken ( PB L 314 van 29.9.2020, blz. 42 ).",
  "source": "EUR LEX"
}