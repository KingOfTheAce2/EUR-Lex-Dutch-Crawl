{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31985D0564:NL:HTML\">",
  "content": "EUR-Lex - 31985D0564 - NL Avis juridique important | 31985D0564 85/564/EEG: Beschikking van de Commissie van 13 december 1985 inzake een procedure op grond van artikel 85 van het EEG-Verdrag (IV/27.591 - London Cocoa Terminal Market Association Limited) (Slechts de tekst in de Engelse taal is authentiek) Publicatieblad Nr. L 369 van 31/12/1985 blz. 0028 - 0030 BESCHIKKING VAN DE  COMMISSIE van 13 december 1985 inzake een procedure op grond van artikel 85 van het  EEG-Verdrag (IV/27.591   London Cocoa Terminal Market Association Limited) (Slechts de tekst in de  Engelse taal is authentiek) (85/564/EEG) DE COMMISSIE VAN DE EUROPESE  GEMEENSCHAPPEN,Gelet op het Verdrag tot oprichting van de Europese Economische Gemeenschap,Gelet op  Verordening nr. 17 van de Raad van 6 februari 1962, eerste verordening over de toepassing van de  artike- len 85 en 86 van het Verdrag (1), laatstelijk gewijzigd bij de Akte van Toetreding van  Griekenland, en met name op artikel 2,Gezien de aanmelding en het verzoek om een negatieve  verklaring, op 29 juni 1973 en op 20 mei 1985 ingediend door de \"London Cocoa Terminal Market  Association'' betreffende de reglementen (\"Rules and Regulations'') van de vereniging,Gezien de  bekendmaking van het essentiële gedeelte van de aanmelding (2) overeenkomstig artikel 19, lid 3,  van Verordening nr. 17,Na raadpleging van het adviescomité voor mededingingsregelingen en  economische machtsposities,Overwegende hetgeen volgt:I. DE FEITENDe \"London Cocoa Terminal Market  Association'' (LCTMA) is één van de vele goederenmarkten (\"Commodity Markets'') die in Londen  gevestigd zijn. \"Commodity Markets'' zijn zelf-regulerende organisaties, geleid door  bestuurscomités (\"Committees of Management'') die door de leden uit eigen midden zijn gekozen en  door secretariaten worden bijgestaan en die gebruik maken van bevoegdheden welke daaraan door de  leden ervan in marktregelingen (\"market rule books'') zijn toegekend. Hoewel de markten  zelf-regulerend zijn, is er een zekere mate van toezicht door de \"Bank of England''.De LCTMA heeft  ten doel in Londen een termijnmarkt voor cocoa op te richten en deze te beheren. Een termijnmarkt  stelt faciliteiten ter beschikking voor het sluiten van overeenkomsten voor de aankoop en verkoop  van een goed dat op aangegeven tijdstippen in de toekomst moet worden gele- verd. Termijnmarkten  zijn voornamelijk ontwikkeld om diegenen die aan goederenhandel doen tegen de risico's van  ongunstige prijsbewegingen bescherming te bieden.De LCTMA stelt voor handel en prijsvorming een  marktruimte (\"floor'') ter beschikking, beslist over uiteenlopende technische vraagstukken zoals  toelaatbare leveringsmaanden en condities voor standaardovereenkomsten en biedt \"clearings''- en  afwikkelingsfaciliteiten. De handel geschiedt op de \"floor'' waar de handelaren elkaar ontmoeten  met offerten en biedingen in een stelsel dat als \"open outcry'' (open afroep) bekend  staat.Momenteel worden op de cacaomarkt contracten gesloten voor 10 ton of veelvoud ervan, voor  cacaobonen van een grootte en kwaliteit als nader omschreven in artikel 4 van de \"Rules'' van de  LCTMA, geleverd tegen overeengekomen prijs af-entrepot erkend door de LCTMA in het Verenigd  Koninkrijk, of geleverd in erkende entrepots in Amsterdam, Antwerpen, Hamburg of Rotterdam. De  handel vindt plaats ten hoogste 15 maanden vóór de leverantiemaanden: maart, mei, juli, september  en december.Alle op de London Cocoa Terminal Market gesloten contracten moeten worden geregistreerd  bij het \"International Commodities Clearing House Limited'' (ICCH), een onafhankelijke  dienstverlenende onderneming die de LCTMA \"clearing'' en afwikkelingsfaciliteiten verschaft. Het  ICCH beschikt over een omvangrijk kapitaal en grote reserves en is het eigendom van zes \"clearing''  banken. De voornaamste functies van het ICCH zijn de instandhouding en organisatie van een  \"dagelijkse clearing'' van alle transacties en het verlenen van garantie voor de nakoming van  overeenkomsten, volgens de regels van de LCTMA, voor \"Clearing Members'' in wier naam deze  overeenkomsten worden geregistreerd.Er zijn vier categorieën leden van de LCTMA. De eerste twee  categorieën van leden met stemrecht zijn \"Broker Members'' en \"Home Members'' die op de \"floor''  mogen handelen. Volgens de reglementen mogen maximaal 18 \"Broker Members'' en 36 \"Home Members''  worden toegelaten. De twee andere groepen zijn \"Trade Members'' en \"Non Trade Members'', beide  zonder stemrecht. Het ledental daarvan is niet beperkt. De criteria neergelegd in de statuten van  het lidmaatschap van de \"Broker Members'' en de \"Home Members'' zijn grotendeels gelijk; op grond  hiervan moeten gegadigden aan bepaalde financiële minimumvereisten voldoen. De \"Broker Members''  zijn natuurlijke personen, \"Home Members'' zijn daarentegen vennootschappen of firma's. Om \"Broker  Member'' te kunnen worden moet een gegadigde aan het Comité aantonen dat hij te Londen handelaar in  cacao is. Om een \"Home Member'' te kunnen worden moet de kandidaat \"Trade Member'' zijn (of voldoen  aan de thans voor \"trade membership'' geldende criteria).Alle leden met stemrecht moeten lid zijn  van het ICCH en moeten hun overeenkomsten bij het ICCH laten registreren dat als tegenprestatie  voor zijn honorering de tenuitvoerlegging van de overeenkomsten garandeert. Lidmaatschap met  stemrecht kan worden overgedragen, met dien verstande dat de onderneming waaraan het wordt  overgedragen, wordt gekozen volgens de statuten. Lidmaatschap zonder stemrecht kan niet worden  overgedragen.\"Non-Trade Members'' dienen vennootschappen, firma's of natuurlijke personen te zijn  die niet voor \"Trade Membership'' in aanmerking komen maar die volgens het Comité regelmatige  gebruikers zijn van de London Cocoa Terminal Market.Een beroepsprocedure is van toepassing indien  het \"Committee of Management'' een lidmaatschapsaanvrage afwijst, toestemming weigert voor de  overdracht van het lidmaatschap van een lid of een verandering niet accepteert in het bestuur van  of in het bedrijfsdoel van de firma of vennootschap van één der leden. De procedure is ook  toepasselijk indien een lid wordt uitgestoten of geschorst en het betreffende lid geen genoegen  neemt met het besluit van het comité. De kandidaat of het lid kan het comité verzoeken zijn besluit  te heroverwegen en daarbij alle door hem relevant geachte opmerkingen maken en informatie  overleggen.Transacties die op de \"floor'' tussen \"Broker Members'' en \"Home Members'' worden  gesloten, zijn vrij van commissielonen. Er moet echter een commissie worden berekend over alle  andere transacties tussen leden of tussen leden en niet-leden. Over het tarief van het  commissieloon kan vrij worden onderhandeld. De vrijstelling voor de \"Broker Members'' en \"Home  Members'' van de verplichting een commissieloon te berekenen wordt verklaard door het feit dat zij  de eigenaren van de LCTMA zijn. Dit brengt een hoeveelheid extra kosten met zich die de andere  categorieën leden niet dragen omdat zij niet mede-eigenaar van de LCTMA zijn. Een extra  commissieloon is verschuldigd (gelijk aan het oorspronkelijke commissieloon op de verkoop) wanneer  ter uitvoering van een overeenkomst cacao wordt aangeboden door een leverancier die niet een  \"Clearing Member'' van het ICCH is op wiens naam de overeenkomst is geregistreerd. Dit extra  commissieloon wordt betaald aan de \"Clearing Member'' op wiens naam de overeenkomst bij het ICCH is  geregistreerd. Indien echter overeenkomsten op dezelfde dag worden opengesteld en gesloten, wordt  op de sluitingstransactie geen commissieloon in rekening gebracht.Voor administratieve doeleinden  kan het ICCH namens zijn leden een commissieloon innen over alle commissies die verschuldigd zijn  over bij het ICCH voor registratie in aanmerking komende contracten. Het ICCH kan daarvoor op  gezette tijden zijn leden de commissietarieven mededelen welke door het ICCH op overeenkomsten  welke bij het ICCH moeten worden geregistreerd, zullen worden toegepast.De internationale  termijnmarkten te Londen zijn de voornaamste markten waarvan in de internationale goederenhan- del  gebruik wordt gemaakt en zij dragen bij tot stabiliteit en vlotte afwikkeling van de wereldhandel  en tot de prijsvorming in de wereld. Ze zijn bovendien zeer groot. Voor cacao blijkt uit de  onderstaande cijfers de omvang van de LCTMA ten opzichte van haar twee voornaamste concurrenten, de  termijnmarkten voor cacao te Parijs en te New York.>RUIMTE VOOR DE TABEL> II. JURIDISCHE  BEOORDELING(1)De aangemelde \"Rules and Regulations'' van de LCTMA moeten worden beschouwd als  overeenkomsten in de zin van artikel 85 van het EEG-Verdrag.(2)In de \"Rules and Regulations'' zoals  zij oorspronkelijk werden aangemeld, werden de minimum-nettotarieven van de commissielonen  vastgelegd welke door een lid konden worden berekend. Het Comité bezat de bevoegdheid om leden die  daarop inbreuk maakten, te schorsen of uit te stoten. De commissietarieven wisselden naar gelang  van degene die het loon betaalde en die het ontving en naar gelang de overeenkomst al dan niet op  naam van de klant was geregistreerd. De tarieven waren lager wanneer de overeenkomst op eigen naam  van de klant bij het ICCH werd geregistreerd, en waar een \"Trade Member'' of \"Non-Trade Member'' in  plaats van een niet-lid de betaler was. De tarieven waren nog lager indien een \"Home Member'' de  betaler was, en het laagst voor \"Broker Members'' en een ondercategorie van de \"Home Members'', de  zogeheten \"City Home Members''. \"Broker Members'' hebben het recht zonder commissieloon te  handelen, maar moesten in transacties met \"Home'', \"Trade'', \"Non-Trade Member'' of niet-leden in het verleden de aangegeven minimum-commissietarieven  berekenen. Indien de \"Broker Member'' geen transacties verrichtte op de \"floor'' doch via een  andere \"Broker Member'', moest hij aan deze het vastgestelde minimum-commissietarief betalen. \"Home  Members'' mogen op de \"floor'' zonder commissieloon handelen, doch mogen geen transacties sluiten  voor elkaar. Zij kunnen personeel aanstellen om als hun vertegenwoordigers op de markt op te  treden. Indien zij niet op de \"floor'' handelen moeten transacties worden gesloten door bemiddeling  van een \"Broker Member'' en zij moesten in het verleden aan deze het betrokken  minimum-commissietarief betalen. \"Trade Members'' en \"Non-Trade Members'' konden slechts met  elkaar handelen tegen tenminste het vastgestelde minimum-commissietarief. In de \"Rules'' werd  bepaald dat \"Trade Members'' en \"Non-Trade Members'' konden worden geregistreerd als agenten die  opdrachten konden plaatsen namens \"Trade Members'' en \"Non-Trade Members'' bij \"Broker Members'' en  \"Home Members''; laatstgenoemden mochten onder bepaalde voorwaarden een gedeelte van het  commissieloon terugbetalen aan de agent. Op grond van de \"Rules'' kon een ondercategorie \"Home  Members'', de \"City Home Members'', tegen verminderd commissietarief via \"Broker Members''  handelen. De Commissie beschouwde de hierboven beschreven regeling van aangegeven  minimum-commissietarieven als een vorm van prijsvaststelling die inbreuk maakte op artikel 85, lid  1, van het EEG-Verdrag. De LCTMA werd gezocht de regeling van vaste minimumtarieven op te geven.  Deze regeling is thans als zodanig afgeschaft. Verwijzingen naar de regeling in de \"Rules and  Regulations'' zijn geschrapt. Daarin is thans bepaald dat transacties die op de \"floor'' tussen  \"Broker Members'' en \"Home Members'' worden gesloten, vrij van commissieloon mogen zijn. Over alle  andere transacties tussen leden of tussen leden en niet-leden moet commissieloon worden berekend.  De Commissie meent dat deze verplichting de mededinging niet op merkelijke wijze beperkt omdat het  slechts de verplichting bevat \"een'' commissie te berekenen zonder enige verwijzing naar het  tarief. Hieruit volgt dat er volledige vrijheid bestaat over het feitelijke commissietarief te  onderhandelen. (3)Voorts zijn als gevolg van de opmerkingen van de Commissie nog wijzigingen aangebracht in de  regels inzake het lidmaatschap zodat uit de statuten thans naar voren komt dat het lidmaatschap  open is en dat de criteria die voor lidmaatschapsaanvragen gelden, objectief zijn. (zie I. De  feiten, zevende paragraaf hierboven). Het \"Committee of Management'' moet thans redenen aanvoeren  wanneer het besluiten neemt met betrekking tot de rechten van de leden samenhangend met het  lidmaatschap. Ter bescherming van de rechten van bestaande of potentiële leden is  een beroepsprocedure ingevoerd. In laatste instantie kan een appellant volgens Engels recht bij de  gewone rechter in beroep gaan.(4)Naar aanleiding van de bekendmaking in het Publikatieblad van de  Europese Gemeenschappen overeenkomstig artikel 19, lid 3, van Verordening nr. 17 zijn geen  opmerkingen binnengekomen.(5)De aangemelde statuten en \"Rules and Regulations'' bevatten in hun  gewijzigde vorm geen bepalingen meer die merkelijke concurrentiebeperkingen binnen de  gemeenschappelijke markt opleveren. De Commissie heeft derhalve op grond van de haar bekende feiten  geen aanleiding om uit hoofde van artikel 85, lid 1, op te treden. De Commissie kan derhalve uit  hoofde van artikel 2 van Verordening nr. 17 een negatieve verklaring afgeven,HEEFT DE VOLGENDE  BESCHIKKING GEGEVEN: Artikel 1 Op grond van de haar bekende feiten is er voor de  Commissie geen aanleiding om krachtens artikel 85, lid 1, van het EEG-Verdrag op te treden tegen de  \"Rules and Regulations'' van de \"London Cocoa Terminal Market Association'', zoals laatstelijk  aangemeld op 20 mei 1985. Artikel 2 Deze beschikking is gericht tot de \"London Cocoa Terminal  Market Association Limited'' kantoor houdende in Cereal House, 58 Mark Lane, Londen EC3, Verenigd  Koninkrijk. Gedaan te Brussel, 13 december 1985.Voor de Commissie Peter  SUTHERLAND Lid van de Commissie (1) PB nr. 13 van 21. 2. 1962, blz. 204/62. (2) PB nr. C 204 van 13. 8. 1985, blz. 7.",
  "source": "EUR LEX"
}