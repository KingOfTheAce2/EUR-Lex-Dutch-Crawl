{
  "url": "http://www.w3.org/1999/xhtml\">",
  "content": "L_2013109NL.01002201.xml 19.4.2013 NL Publicatieblad van de Europese Unie L 109/22 UITVOERINGSVERORDENING (EU) Nr. 357/2013 VAN DE COMMISSIE van 18 april 2013 tot wijziging van Verordening (EG) nr. 903/2009 en Uitvoeringsverordening (EU) nr. 373/2011 wat betreft het minimumgehalte van een preparaat van Clostridium butyricum (FERM BP-2789) als toevoegingsmiddel voor diervoeding voor mestkippen en voor kleine vogelsoorten (met uitzondering van legvogels) (vergunninghouder Miyarisan Pharmaceutical Co. Ltd, vertegenwoordigd door Miyarisan Pharmaceutical Europe S.L.U.) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 13, lid 3, Overwegende hetgeen volgt: (1) Voor het gebruik van een preparaat van Clostridium butyricum (FERM BP-2789), dat behoort tot de categorie „zoötechnische toevoegingsmiddelen”, werd bij Verordening (EG) nr. 903/2009 van de Commissie ( 2 ) voor tien jaar een vergunning verleend voor gebruik als toevoegingsmiddel voor diervoeding voor mestkippen en bij Uitvoeringsverordening (EU) nr. 373/2011 van de Commissie ( 3 ) voor gebruik als toevoegingsmiddel voor diervoeding voor kleine vogelsoorten (met uitzondering van legvogels), gespeende biggen en gespeende kleine varkenssoorten. (2) De vergunninghouder heeft overeenkomstig artikel 13, lid 3, van Verordening (EG) nr. 1831/2003 voorgesteld de voorwaarden van de vergunning voor het desbetreffende preparaat te wĳzigen door het minimumgehalte te verminderen van 5 × 10 8 CFU/kg tot 2,5 × 10 8 CFU/kg volledig diervoeder voor gebruik bij mestkippen en kleine vogelsoorten (met uitzondering van legvogels). Bij de aanvraag waren de relevante ondersteunende gegevens gevoegd. De Commissie heeft de aanvraag naar de Europese Autoriteit voor Voedselveiligheid (de EFSA) doorgestuurd. (3) In haar advies van 11 december 2012 ( 4 ) heeft de EFSA geconcludeerd dat het desbetreffende preparaat onder de nieuwe voorgestelde gebruiksvoorwaarden de prestaties van mestkippen en kleine vogelsoorten (met uitzondering van legvogels) kan verbeteren bij de voorgestelde minimumdosis van 2,5 × 10 8 CFU/kg. Specifieke eisen voor toezicht na het in de handel brengen acht de EFSA niet nodig. De EFSA heeft ook het rapport over de analysemethode voor het toevoegingsmiddel voor diervoeding geverifieerd dat door het bij Verordening (EG) nr. 1831/2003 ingestelde referentielaboratorium was ingediend. (4) Aan de voorwaarden van artikel 5 van Verordening (EG) nr. 1831/2003 is voldaan. (5) Verordening (EG) nr. 903/2009 en Uitvoeringsverordening (EU) nr. 373/2011 moeten daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 In de bijlage bij Verordening (EG) nr. 903/2009 worden in de kolom „Minimumgehalte” de woorden „5 × 10 8 CFU” vervangen door de woorden „2,5 × 10 8 ”. Artikel 2 In de bijlage bij Uitvoeringsverordening (EU) nr. 373/2011 worden in de kolom „Minimumgehalte” voor kleine vogelsoorten (met uitzondering van legvogels) de woorden „5 × 10 8 CFU” vervangen door de woorden „2,5 × 10 8 ” en voor gespeende biggen en kleine gespeende varkenssoorten de woorden „5 × 10 8 CFU” door de woorden „2,5 × 10 8 ”. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 april 2013. Voor de Commissie De voorzitter José Manuel BARROSO ( 1 ) PB L 268 van 18.10.2003, blz. 29 . ( 2 ) PB L 256 van 29.9.2009, blz. 26 . ( 3 ) PB L 102 van 16.4.2011, blz. 10 . ( 4 ) EFSA Journal 2013; 11(1):3040.",
  "source": "EUR LEX"
}