{
  "url": "http://www.w3.org/1999/xhtml\">",
  "content": "L_2022100NL.01000701.xml 28.3.2022 NL Publicatieblad van de Europese Unie L 100/7 UITVOERINGSVERORDENING (EU) 2022/489 VAN DE COMMISSIE van 25 maart 2022 tot wijziging van Uitvoeringsverordening (EU) nr. 540/2011 wat betreft de geldigheidsduur van de goedkeuring voor de werkzame stoffen flubendiamide, L-ascorbinezuur, spinetoram, spirotetramat (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 17, eerste alinea, Overwegende hetgeen volgt: (1) In deel B van de bijlage bij Uitvoeringsverordening (EU) nr. 540/2011 van de Commissie ( 2 ) zijn de werkzame stoffen opgenomen die zijn goedgekeurd uit hoofde van Verordening (EG) nr. 1107/2009. (2) Bij Uitvoeringsverordening (EU) 2020/2007 van de Commissie ( 3 ) is de geldigheidsduur van de goedkeuring voor de werkzame stof spirotetramat verlengd van 30 april 2024 tot en met 31 juli 2024, voor spinetoram en L-ascorbinezuur van 30 juni 2024 tot en met 30 september 2024 en voor flubendiamide van 31 augustus 2024 tot en met 30 november 2024. De verlengingen waren nodig omdat bij Uitvoeringsverordening (EU) 2020/1740 van de Commissie ( 4 ) de datum van indiening van de dossiers ter ondersteuning van de verlenging van de goedkeuring met drie maanden is vervroegd. Daarom moest de datum van indiening van het dossier overeenkomstig Uitvoeringsverordening (EU) nr. 844/2012 van de Commissie ( 5 ) worden gehandhaafd, terwijl de aanvragers de tijd moesten krijgen om de dossiers in het vereiste formaat op te stellen en in te dienen. (3) Wat flubendiamide, L-ascorbinezuur, spinetoram en spirotetramat betreft, zijn er binnen drie jaar vóór de respectieve in de bijlage bij deze verordening vastgestelde data van goedkeuring geen aanvragen tot verlenging van de goedkeuring ingediend overeenkomstig artikel 5, lid 1, van Uitvoeringsverordening (EU) 2020/1740. (4) De bij Uitvoeringsverordening (EU) 2020/2007 vastgestelde verlengingen van de geldigheidsduur van de goedkeuring voor die werkzame stoffen zijn niet langer gerechtvaardigd. Daarom moet worden bepaald dat de goedkeuringen van deze stoffen vervallen op de datum waarop zij zonder de verlenging zouden vervallen. (5) Uitvoeringsverordening (EU) nr. 540/2011 moet daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 maart 2022. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 3 ) Uitvoeringsverordening (EU) 2020/2007 van de Commissie van 8 december 2020 tot wijziging van Uitvoeringsverordening (EU) nr. 540/2011 wat betreft de verlenging van de goedkeuringsperiode van de werkzame stoffen 1-decanol, 1,4-dimethylnaftaleen, 6-benzyladenine, acequinocyl, Adoxophyes orana granulovirus , aluminiumsulfaat, amisulbrom, Aureobasidium pullulans (stammen DSM 14940 en DSM 14941), azadirachtine, Bacillus pumilus QST 2808, benalaxyl-M, bixafen, bupirimaat, Candida oleophila stam O, chlorantraniliprole, dinatriumfosfonaat, dithianon, dodine, emamectine, flubendiamide, fluometuron, fluxapyroxad, flutriafol, hexythiazox, imazamox, ipconazool, isoxaben, L-ascorbinezuur, Californische pap, sinaasappelolie, Paecilomyces fumosoroseus stam FE9901, pendimethalin, penflufen, penthiopyrad, kaliumfosfonaten, prosulfuron, Pseudomonas sp. stam DSMZ 13134, pyridalyl, pyriofenon, pyroxsulam, quinmerac, S-abscisinezuur, sedaxaan, sintofen, natriumzilver-thiosulfaat, spinetoram, spirotetramaat, Streptomyces lydicus stam WYEC 108, tau-fluvalinaat, tebufenozide, tembotrion, thiencarbazon, valifenalaat, zinkfosfide ( PB L 414 van 9.12.2020, blz. 10 ). ( 4 ) Uitvoeringsverordening (EU) 2020/1740 van de Commissie van 20 november 2020 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad, en tot intrekking van Uitvoeringsverordening (EU) nr. 844/2012 van de Commissie ( PB L 392 van 23.11.2020, blz. 20 ). ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). BIJLAGE Deel B van de bijlage bij Uitvoeringsverordening (EU) nr. 540/2011 wordt als volgt gewijzigd: 1) In rij 60 (Spirotetramat), zesde kolom (Geldigheidsduur), wordt de datum vervangen door “30 april 2024”. 2) In rij 66 (L-ascorbinezuur), zesde kolom (Geldigheidsduur), wordt de datum vervangen door “30 juni 2024”. 3) In rij 67 (Spinetoram), zesde kolom (Geldigheidsduur), wordt de datum vervangen door “30 juni 2024”. 4) In rij 74 (Flubendiamide), zesde kolom (Geldigheidsduur), wordt de datum vervangen door “31 augustus 2024”.",
  "source": "EUR LEX"
}