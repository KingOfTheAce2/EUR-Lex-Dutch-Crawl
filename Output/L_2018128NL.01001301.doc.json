{
  "url": "http://www.w3.org/1999/xhtml\"><!--",
  "content": "L_2018128NL.01001301.xml 24.5.2018 NL Publicatieblad van de Europese Unie L 128/13 BESLUIT (EU) 2018/757 VAN DE RAAD van 14 mei 2018 houdende opzegging van de Partnerschapsovereenkomst inzake visserij tussen de Europese Gemeenschap en de Unie van de Comoren DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 6, tweede alinea, onder a), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Verordening (EG) nr. 1563/2006 van de Raad ( 2 ) betreft de sluiting van een Partnerschapsovereenkomst inzake visserij tussen de Europese Gemeenschap en de Unie van de Comoren („de partnerschapsovereenkomst inzake visserij tussen de EU en de Comoren”). (2) Een van de doelstellingen van de partnerschapsovereenkomst inzake visserij tussen de EU en de Comoren bestaat erin de doeltreffendheid van de maatregelen op het gebied van instandhouding en beheer van de visbestanden te verzekeren en illegale, ongemelde en ongereglementeerde visserij („IOO-visserij”) te bestrijden. (3) Krachtens artikel 11 van de partnerschapsovereenkomst inzake visserij tussen de EU en de Comoren is de overeenkomst van toepassing gedurende zeven jaar vanaf de datum van inwerkingtreding ervan en kan zij voor een periode van telkens zeven jaar worden verlengd, tenzij zij door een van de partijen wordt beëindigd. (4) Krachtens artikel 12 van de partnerschapsovereenkomst inzake visserij tussen de EU en de Comoren kan de overeenkomst door elke partij wegens ernstige omstandigheden worden beëindigd, bijvoorbeeld wanneer de door de partijen aangegane verbintenissen tot het bestrijden van IOO-visserij niet worden nagekomen. De betrokken partij moet de andere partij ten minste zes maanden vóór het einde van de eerste periode van zeven jaar of van iedere volgende periode schriftelijk in kennis stellen van haar voornemen om de overeenkomst te beëindigen, en na de kennisgeving moeten beide partijen in onderhandeling treden. (5) Overeenkomstig artikel 31 van Verordening (EG) nr. 1005/2008 van de Raad ( 3 ) („de IOO-verordening”) moet de Commissie derde landen identificeren die naar haar mening niet meewerken bij de bestrijding van IOO-visserij. Een derde land kan als niet-meewerkend derde land worden aangemerkt indien het zich niet kwijt van de taken die het krachtens internationaal recht als vlaggen-, haven-, kust- of marktstaat dient te vervullen wat betreft de te ondernemen actie om IOO-visserij te voorkomen, tegen te gaan en te beëindigen. (6) Overeenkomstig een door de Commissie op 1 oktober 2015 vastgesteld besluit ( 4 ) is de Unie van de Comoren in kennis gesteld van de mogelijkheid dat zij door de Commissie worden aangemerkt als een derde land dat niet meewerkt bij de bestrijding van IOO-visserij vanwege het door de Comorese autoriteiten gevoerde goedkopevlagbeleid; bewijs van illegale visserijactiviteiten door de Comorese vloot; de gebrekkige of ontbrekende monitoring- en controlecapaciteit van de Comorese autoriteiten, en het verouderde Comorese rechtskader voor de visserij. (7) Bij dat besluit heeft de Commissie een dialoog met de Unie van de Comoren geopend die is gevoerd overeenkomstig de in artikel 32 van de IOO-verordening vastgestelde procedurele vereisten. De Unie van de Comoren heeft niet binnen een redelijke termijn de nodige corrigerende maatregelen genomen. (8) Gezien het aanhoudende verzuim van de Unie van de Comoren om zich te kwijten van hun taken die zij krachtens internationaal recht als vlaggen-, haven-, kust- of marktstaat dienen te vervullen, en om maatregelen te nemen om IOO-visserij te voorkomen, tegen te gaan en te beëindigen, is de Unie van de Comoren overeenkomstig artikel 31 van de IOO-verordening bij Uitvoeringsbesluit (EU) 2017/889 van de Commissie ( 5 ) aangemerkt als een derde land dat niet meewerkt bij de bestrijding van IOO-visserij. Na deze aanmerking heeft de Unie van de Comoren nog steeds niet de nodige corrigerende maatregelen genomen. (9) Overeenkomstig artikel 33 van de IOO-verordening is de Unie van de Comoren bij Uitvoeringsbesluit (EU) 2017/1332 van de Raad ( 6 ) toegevoegd aan de bij Uitvoeringsbesluit 2014/170/EU van de Raad ( 7 ) vastgestelde lijst van niet-meewerkende derde landen. (10) Krachtens artikel 38, lid 8, van de IOO-verordening moet de Commissie de opzegging voorstellen van alle bestaande bilaterale visserijovereenkomsten of partnerschapsovereenkomsten inzake visserij met een niet-meewerkend derde land die voorzien in de beëindiging van de overeenkomst wanneer dat land zijn verplichtingen inzake de bestrijding van IOO-visserij niet nakomt. (11) Het is derhalve passend de Partnerschapsovereenkomst inzake visserij tussen de Europese Gemeenschap en de Unie van de Comoren op te zeggen. (12) De Commissie moet, namens de Europese Unie, de Unie van de Comoren in kennis stellen van de opzegging. (13) De opzegging dient zes maanden na deze kennisgeving van kracht te worden. (14) Indien de Unie van de Comoren echter door de Raad van de in artikel 33 van de IUU-verordening genoemde lijst van niet-meewerkende derde landen wordt geschrapt voordat de opzegging van kracht wordt, moet de opzegging worden ingetrokken en dient de Commissie de Unie van de Comoren daarvan onverwijld in kennis te stellen, HEEFT HET VOLGENDE BESLUIT VASTGESTELD: Artikel 1 De Partnerschapsovereenkomst inzake visserij tussen de Europese Gemeenschap en de Unie van de Comoren („de partnerschapsovereenkomst inzake visserij tussen de EU en de Comoren”), die op 6 maart 2008 in werking is getreden, wordt opgezegd. Artikel 2 1.   Bij de inwerkingtreding van dit besluit stelt de Commissie, namens de Europese Unie, de Unie van de Comoren in kennis van de opzegging van de partnerschapsovereenkomst inzake visserij tussen de EU en de Comoren. 2.   De opzegging wordt zes maanden na die kennisgeving van kracht. 3.   Indien de Unie van de Comoren door de Raad van de in artikel 33 van de IUU-verordening genoemde lijst van niet-meewerkende derde landen wordt geschrapt voordat de opzegging van kracht wordt, wordt de opzegging ingetrokken en stelt de Commissie de Unie van de Comoren daarvan onmiddellijk in kennis. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 14 mei 2018. Voor de Raad De voorzitter E. ZAHARIEVA ( 1 ) Goedkeuring van 15 maart 2018 (nog niet bekendgemaakt in het Publicatieblad). ( 2 ) Verordening (EG) nr. 1563/2006 van de Raad van 5 oktober 2006 betreffende de sluiting van een Partnerschapsovereenkomst inzake visserij tussen de Europese Gemeenschap en de Unie van de Comoren ( PB L 290 van 20.10.2006, blz. 6 ). ( 3 ) Verordening (EG) nr. 1005/2008 van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, tot wijziging van Verordeningen (EEG) nr. 2847/93, (EG) nr. 1936/2001 en (EG) nr. 601/2004 en tot intrekking van Verordeningen (EG) nr. 1093/94 en (EG) nr. 1447/1999 ( PB L 286 van 29.10.2008, blz. 1 ). ( 4 ) Besluit van de Commissie van 1 oktober 2015 inzake de kennisgeving aan een derde land van de mogelijkheid dat het wordt aangemerkt als derde land dat niet meewerkt bij de bestrijding van illegale, ongemelde en ongereglementeerde visserij ( PB C 324 van 2.10.2015, blz. 6 ). ( 5 ) Uitvoeringsbesluit (EU) 2017/889 van de Commissie van 23 mei 2017 tot aanmerking van de Unie van de Comoren als derde land dat niet meewerkt bij de bestrijding van illegale, ongemelde en ongereglementeerde visserij ( PB L 135 van 24.5.2017, blz. 35 ). ( 6 ) Uitvoeringsbesluit (EU) 2017/1332 van de Raad van 11 juli 2017 houdende wijziging van Uitvoeringsbesluit 2014/170/EU tot vaststelling van een lijst van derde landen die niet meewerken bij de bestrijding van illegale, ongemelde en ongereglementeerde visserij, wat de Comoren betreft. ( PB L 185 van 18.7.2017, blz. 37 ). ( 7 ) Uitvoeringsbesluit 2014/170/EU van de Raad van 24 maart 2014 tot vaststelling van een lijst van derde landen die niet meewerken bij de bestrijding van IOO-visserij op grond van Verordening (EG) nr. 1005/2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen. ( PB L 91 van 27.3.2014, blz. 43 ).",
  "source": "EUR LEX"
}