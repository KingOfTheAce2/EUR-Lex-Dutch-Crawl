{
  "url": "http://www.w3.org/1999/xhtml\">",
  "content": "L_2020193NL.01000101.xml 17.6.2020 NL Publicatieblad van de Europese Unie L 193/1 BESLUIT (EU) 2020/788 VAN DE RAAD van 9 juni 2020 betreffende de verlenging van de Overeenkomst voor wetenschappelijke en technologische samenwerking tussen de Europese Gemeenschap en Oekraïne DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 186, in samenhang met artikel 218, lid 6, tweede alinea, onder a), punt v), Gezien het voorstel van de Europese Commissie, Gezien de goedkeuring door het Europees Parlement ( 1 ) , Overwegende hetgeen volgt: (1) Bij Besluit 2003/96/EG ( 2 ) heeft de Raad zijn goedkeuring gehecht aan de sluiting van de Overeenkomst voor wetenschappelijke en technologische samenwerking tussen de Europese Gemeenschap en Oekraïne ( 3 ) (“de overeenkomst”). De overeenkomst is op 4 juli 2002 in Kopenhagen ondertekend en op 11 februari 2003 in werking getreden. (2) In artikel 12, onder b), van de overeenkomst is bepaald dat de overeenkomst wordt gesloten voor een eerste periode eindigend op 31 december 2002 en met instemming van de partijen telkens met vijf jaar kan worden verlengd. (3) Op basis van de Besluiten 2003/737/EG ( 4 ) , 2011/182/EU ( 5 ) en (EU) 2015/344 ( 6 ) van de Raad werd de overeenkomst driemaal telkens met vijf jaar verlengd, met terugwerkende kracht vanaf respectievelijk 8 november 2009 en 8 november 2014 wat de laatste twee verlengingen betreft. De overeenkomst is op 7 november 2019 verstreken. (4) Oekraïne is een belangrijke actor op het gebied van wetenschap, technologie en innovatie in het nabuurschap van de Unie. Om de samenwerking op gezamenlijke prioritaire gebieden van wetenschap en technologie te blijven bevorderen, zijn beide partijen van mening dat de verlenging van de overeenkomst in beider belang is. (5) Beide partijen hebben hun voornemen bevestigd om de overeenkomst voor een nieuwe periode van vijf jaar te verlengen. De inhoud van de verlengde overeenkomst moet identiek blijven aan de inhoud van de overeenkomst. Teneinde de continuïteit van de overeenkomst te garanderen, moet de verlenging terugwerkende kracht hebben vanaf 8 november 2019. (6) De verlenging van de overeenkomst moet daarom namens de Unie worden goedgekeurd, HEEFT HET VOLGENDE BESLUIT VASTGESTELD: Artikel 1 De verlenging van de Overeenkomst voor wetenschappelijke en technologische samenwerking tussen de Europese Gemeenschap en Oekraïne voor een nieuwe periode van vijf jaar wordt namens de Europese Unie goedgekeurd. De verlenging van de overeenkomst heeft terugwerkende kracht vanaf 8 november 2019. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) om namens de Unie en overeenkomstig artikel 12, onder a), van de overeenkomst, Oekraïne ervan in kennis te stellen dat de Unie haar interne procedures, nodig voor de verlenging van de overeenkomst, heeft voltooid. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 9 juni 2020. Voor de Raad De voorzitter A. METELKO-ZGOMBIĆ ( 1 ) Goedkeuring verleend op 13 mei 2020 (nog niet bekendgemaakt in het Publicatieblad). ( 2 ) Besluit 2003/96/EG van de Raad van 6 februari 2003 betreffende de sluiting van de Overeenkomst voor wetenschappelijke en technologische samenwerking tussen de Europese Gemeenschap en Oekraïne ( PB L 36 van 12.2.2003, blz. 31 ). ( 3 ) PB L 36 van 12.2.2003, blz. 32 . ( 4 ) Besluit 2003/737/EG van de Raad van 22 september 2003 betreffende de sluiting van een overeenkomst ter hernieuwing van de Overeenkomst voor samenwerking op wetenschappelĳk en technologisch gebied tussen de Europese Gemeenschap en Oekraïne ( PB L 267 van 17.10.2003, blz. 24 ). ( 5 ) Besluit 2011/182/EU van de Raad van 9 maart 2011 betreffende de verlenging van de Overeenkomst voor samenwerking op wetenschappelijk en technologisch gebied tussen de Europese Gemeenschap en Oekraïne ( PB L 79 van 25.3.2011, blz. 3 ). ( 6 ) Besluit (EU) 2015/344 van de Raad van 17 februari 2015 tot verlenging van de Overeenkomst voor wetenschappelijke en technologische samenwerking tussen de Europese Gemeenschap en Oekraïne ( PB L 60 van 4.3.2015, blz. 37 ).",
  "source": "EUR LEX"
}