{
  "url": "http://www.w3.org/1999/xhtml\"><!--",
  "content": "L_2017042NL.01001101.xml 18.2.2017 NL Publicatieblad van de Europese Unie L 42/11 BESLUIT (GBVB) 2017/288 VAN DE RAAD van 17 februari 2017 tot wijziging van Besluit 2011/101/GBVB betreffende beperkende maatregelen tegen Zimbabwe DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 15 februari 2011 Besluit 2011/101/GBVB betreffende beperkende maatregelen tegen Zimbabwe ( 1 ) vastgesteld. (2) Er moet een afwijking worden ingevoerd van het verbod op de verkoop, levering, overdracht of uitvoer van uitrusting die kan worden gebruikt voor binnenlandse repressie, teneinde de verkoop, levering, overdracht of uitvoer mogelijk te maken van bepaalde artikelen die uitsluitend bestemd zijn voor civiele toepassingen in mijnbouw- of infrastructuurprojecten. (3) De Raad heeft Besluit 2011/101/GBVB geëvalueerd in het licht van de politieke ontwikkelingen in Zimbabwe. (4) De beperkende maatregelen tegen Zimbabwe moeten worden verlengd tot en met 20 februari 2018. (5) De beperkende maatregelen moeten worden gehandhaafd ten aanzien van de zeven personen en de ene entiteit in bijlage I bij Besluit 2011/101/GBVB. De schorsing van de beperkende maatregelen moet worden verlengd voor de vijf personen in bijlage II bij Besluit 2011/101/GBVB. (6) Besluit 2011/101/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2011/101/GBVB wordt als volgt gewijzigd: 1) Aan artikel 3 wordt het volgende lid toegevoegd: „3.   Artikel 2 is niet van toepassing op de verkoop, levering, overdracht of uitvoer van uitrusting die kan worden gebruikt voor binnenlandse repressie indien die uitrusting uitsluitend bestemd is voor civiele toepassingen in mijnbouw- of infrastructuurprojecten, onder voorbehoud van goedkeuring per geval door de bevoegde autoriteiten van de uitvoerende lidstaat.”. 2) Artikel 10 wordt vervangen door: „Artikel 10 1.   Dit besluit treedt in werking op de dag waarop het wordt vastgesteld. 2.   Dit besluit is van toepassing tot en met 20 februari 2018. 3.   De maatregelen in artikel 4, lid 1, en in artikel 5, leden 1 en 2, voor zover van toepassing op de personen in bijlage II, worden tot en met 20 februari 2018 geschorst. 4.   Dit besluit wordt voortdurend geëvalueerd en het wordt zo nodig verlengd of gewijzigd indien de Raad oordeelt dat de doelstellingen ervan niet zijn bereikt.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 17 februari 2017. Voor de Raad De voorzitter E. BARTOLO ( 1 ) Besluit 2011/101/GBVB van de Raad van 15 februari 2011 betreffende beperkende maatregelen tegen Zimbabwe ( PB L 42 van 16.2.2011, blz. 6 ).",
  "source": "EUR LEX"
}