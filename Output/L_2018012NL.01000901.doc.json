{
  "url": "http://www.w3.org/1999/xhtml\"><!--",
  "content": "L_2018012NL.01000901.xml 17.1.2018 NL Publicatieblad van de Europese Unie L 12/9 GEDELEGEERDE VERORDENING (EU) 2018/65 VAN DE COMMISSIE van 29 september 2017 tot aanvulling van Verordening (EU) 2016/1011 van het Europees Parlement en de Raad door technische aspecten van de definities in artikel 3, lid 1, van de verordening te specificeren (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1011 van het Europees Parlement en de Raad van 8 juni 2016 betreffende indices die worden gebruikt als benchmarks voor financiële instrumenten en financiële overeenkomsten of om de prestatie van beleggingsfondsen te meten en tot wijziging van Richtlijnen 2008/48/EG en 2014/17/EU en Verordening (EU) nr. 596/2014 ( 1 ) , en met name artikel 3, lid 2, Overwegende hetgeen volgt: (1) Volgens Verordening (EU) 2016/1011 moet een cijfer om als een „index” te worden beschouwd, gepubliceerd worden of beschikbaar worden gemaakt voor het publiek. De definitie van een index is op haar beurt de basis voor de definitie van een benchmark, zoals bedoeld in Verordening (EU) 2016/1011. (2) Het is daarom noodzakelijk te specificeren in welke situaties een cijfer wordt beschouwd als beschikbaar gemaakt voor het publiek om reguleringsarbitrage tussen de jurisdicties in de Unie te vermijden. (3) De entiteit van de aanbieder van het cijfer mag niet worden geacht het publiek te vormen voor de toepassing van Verordening (EU) 2016/1011, omdat er anders geen verschil zou zijn tussen „beschikbaar maken” en „beschikbaar maken voor het publiek”. Om dezelfde redenen mag een eng gedefinieerd aantal ontvangers evenmin als het publiek worden aangemerkt. (4) Een cijfer moet als beschikbaar gemaakt voor het publiek worden beschouwd als een ruimere groep personen er direct of indirect toegang toe heeft. Het gebruik van een benchmark die de gebruiker toegang geeft tot het cijfer dat als referentie wordt gebruikt, vormt een indirecte toegang. (5) Het beschikbaar maken van een cijfer kan onder verschillende vormen plaatsvinden, en dit tegelijkertijd of later, via de aanbieder van het cijfer of via het doorgeven van het cijfer door een van de primaire ontvangers. (6) Om ervoor te zorgen dat de definitie van „het aanbieden van een benchmark” op uniforme wijze wordt toegepast, is het passend om te specificeren dat het beheren van de regelingen voor het vaststellen van een benchmark, zoals bedoeld in artikel 3, lid 1, punt 5), onder a), het voortdurende beheer van het aanbieden van de benchmark en het vaststellen, aanpassen en permanent bijwerken van de methode inhoudt, HEEFT DE VOLGENDE VERORDENING VASTGESTELD: Artikel 1 Beschikbaar maken voor het publiek 1.   Een cijfer wordt beschouwd als beschikbaar gemaakt voor het publiek in de zin van Verordening (EU) 2016/1011 wanneer het cijfer toegankelijk is gemaakt voor een mogelijk onbepaald aantal andere rechtspersonen of natuurlijke personen dan de aanbieder van de index of dan een bepaald aantal ontvangers die verbonden zijn met of gerelateerd zijn aan de aanbieder van de index. 2.   Een cijfer is beschikbaar gemaakt voor het publiek wanneer die personen er, direct of indirect, toegang toe hebben als gevolg van onder meer het gebruik ervan door één of meerdere van de onder toezicht staande entiteiten als referentie naar een financieel instrument dat zij uitgeeft, of om het uit hoofde van een financieel instrument of een financiële overeenkomst te betalen bedrag te bepalen, of om de prestaties van een beleggingsfonds te meten, of om een debetrentevoet als een spread of mark-up op dat cijfer te verstrekken. 3.   De toegang kan gratis of tegen betaling van een vergoeding plaatsvinden via uiteenlopende media en in verschillende vormen, die zijn vastgesteld door de aanbieder of overeengekomen tussen de aanbieder en de ontvangers; het betreft onder meer, maar niet uitsluitend, telefoon, file transfer protocol, internet, open toegang, nieuws, media, via financiële instrumenten, financiële overeenkomsten of beleggingsfondsen die het cijfer als referentie gebruiken of door middel van een verzoek aan de gebruikers. Artikel 2 Beheren van de regelingen voor het vaststellen van een benchmark Voor de toepassing van Verordening (EU) 2016/1011 houdt het beheren van de regelingen voor het vaststellen van een benchmark het volgende in: a) het voortdurende beheer van de structuren van de aanbieder en van zijn personeel dat betrokken is bij het proces om een benchmark vast te stellen; en b) het vaststellen, aanpassen en permanent bijwerken van een specifieke methode om een benchmark vast te stellen. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 september 2017. Voor de Commissie De voorzitter Jean-Claude JUNCKER ( 1 ) PB L 171 van 29.6.2016, blz. 1 .",
  "source": "EUR LEX"
}