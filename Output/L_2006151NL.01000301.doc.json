{
  "url": "http://www.w3.org/1999/xhtml\">",
  "content": "L_2006151NL.01000301.xml 6.6.2006 NL Publicatieblad van de Europese Unie L 151/3 PARTNERSCHAPSOVEREENKOMST tussen de Europese Gemeenschap en de Federale Staten van Micronesia inzake de visserij in de visserijzone van de Federale Staten van Micronesia DE EUROPESE GEMEENSCHAP, hierna „de Gemeenschap” te noemen, en DE FEDERALE STATEN VAN MICRONESIA, hierna „de FSM” te noemen, (hierna gezamenlijk aangeduid als „de partijen”), GELET OP, enerzijds, de nauwe samenwerking en goede betrekkingen tussen de Gemeenschap en de FSM, met name in het kader van de overeenkomsten van Lomé en Cotonou, en, anderzijds, de gemeenschappelijke wens om deze betrekkingen te onderhouden en uit te breiden; GELET OP de wens van de FSM om de rationele exploitatie van hun visbestanden te bevorderen door een intensievere samenwerking en op de wens van de vissers van de Gemeenschap om toegang te krijgen tot de exclusieve economische zone (EEZ) van de FSM; ERAAN HERINNEREND dat de FSM, met name inzake de instandhouding, het beheer en de rationele exploitatie van de over grote afstanden trekkende visbestanden, hun soevereiniteit of jurisdictie uitoefenen over een visserijzone die zich uitstrekt tot 200 zeemijl van hun kusten; REKENING HOUDENDE MET het Verdrag inzake het recht van de zee van 1982 en de Overeenkomst inzake visbestanden van de Verenigde Naties; ZICH BEWUST VAN het belang van de beginselen van de Gedragscode voor een verantwoorde visserij die is goedgekeurd tijdens de conferentie van de FAO in 1995; BEVESTIGEND dat de uitoefening van de soevereine rechten door kuststaten in wateren onder hun jurisdictie met het oog op de exploitatie, de instandhouding en het beheer van levende hulpbronnen, moet gebeuren overeenkomstig de beginselen en praktijken van het internationale recht en met inachtneming van de vaste praktijken op regionaal niveau; VASTBERADEN om in hun beider belang samen te werken aan de bevordering van een verantwoorde visserij ter waarborging van de instandhouding en de duurzame exploitatie van de visbestanden; ERVAN OVERTUIGD dat een dergelijke samenwerking de vorm moet aannemen van al dan niet gezamenlijke initiatieven en maatregelen die complementair, met het beleid in overeenstemming en bevorderlijk voor de synergie van inspanningen zijn; VASTBESLOTEN daartoe een dialoog op gang te brengen om de FSM bij te staan in het vaststellen van een sectoraal visserijbeleid voor de FSM en in het kiezen van passende middelen om ervoor te zorgen dat dit beleid doeltreffend wordt uitgevoerd en dat de economische actoren en het maatschappelijke middenveld bij dit proces worden betrokken; VERLANGENDE voorwaarden en voorschriften vast te stellen voor visserijactiviteiten van vaartuigen van de Gemeenschap in de EEZ van de FSM en communautaire steun vast te stellen ter bevordering van een verantwoorde visserij in die EEZ; VASTBESLOTEN intensiever samen te werken op economisch gebied in de visserijsector en in verwante sectoren door rechtstreekse investeringen in de visserijsector aan te moedigen, met inbegrip van de oprichting van gemengde vennootschappen met bedrijven van beide partijen, ZIJN HET VOLGENDE OVEREENGEKOMEN: Artikel 1 Toepassingsgebied Bij deze overeenkomst worden de beginselen, regels en procedures vastgesteld betreffende: a) economische, financiële, technische en wetenschappelijke samenwerking in de visserijsector met het oog op het bevorderen van een verantwoorde visserij in de EEZ van de FSM ter waarborging van de instandhouding en de duurzame exploitatie van de visbestanden, en op het ontwikkelen van de visserijsector in de FSM; b) de voorschriften betreffende de toegang van vaartuigen van de Gemeenschap tot de EEZ van de FSM; c) de regelingen inzake het toezicht op de visserij in de EEZ van de FSM ter handhaving van de bovengenoemde regels en voorschriften; d) de maatregelen voor een doeltreffende instandhouding en doeltreffend beheer van de visbestanden; e) het voorkomen van illegale, niet-aangegeven en niet-gereglementeerde visvangst (IUU-visserij), en tevens f) de bevordering van samenwerking tussen economische actoren met inbegrip van partnerschappen tussen bedrijven voor het ontwikkelen van economische activiteiten van gemeenschappelijk belang in de visserijsector en verwante sectoren. Artikel 2 Definities In deze overeenkomst wordt verstaan onder: a) „de autoriteiten van de FSM”: de nationale autoriteit voor het beheer van de oceanische rijkdommen (National Oceanic Resource Management Authority, NORMA) van de FSM; b) „de communautaire autoriteiten”: de Europese Commissie; c) „de exclusieve economische zone van de FSM” of „de EEZ van de FSM”: de wateren waarover de FSM hun soevereiniteit of jurisdictie uitoefenen op visserijgebied, zoals vastgesteld in titel 18 en titel 24 van het Wetboek van de FSM; d) „vaartuigen van de Gemeenschap”: vissersvaartuigen die de vlag van een lidstaat voeren en in de Gemeenschap zijn geregistreerd; e) „gemengde vennootschap”: een commerciële onderneming die in de FSM wordt opgericht door reders of nationale ondernemingen van de partijen met het oog op visserij- of verwante activiteiten; f) „gemengd comité”: een comité bestaande uit vertegenwoordigers van de Gemeenschap en van de FSM, waarvan de taken zijn beschreven in artikel 9 van deze overeenkomst; g) „visserij”: i) het opsporen, vangen of oogsten van vis; ii) pogingen om vis op te sporen, te vangen of te oogsten; iii) iedere andere activiteit die, naar redelijkerwijs mag worden verwacht, leidt tot het opsporen, vangen of oogsten van vis; iv) het plaatsen, opsporen of ophalen van visaantrekkende voorzieningen of daarmee verband houdende elektronische apparatuur, zoals radiobakens; v) alle activiteiten op zee die rechtstreeks dienen ter ondersteuning of voorbereiding van activiteiten zoals beschreven onder i) tot en met iv), en vi) het gebruik van enig vaartuig of vliegtuig voor activiteiten zoals omschreven onder i) tot en met v), met uitzondering van noodgevallen waarin de gezondheid en veiligheid van bemanningsleden of de veiligheid van een vaartuig worden bedreigd; h) „vissersvaartuig”: een vaartuig dat wordt gebruikt om te vissen of bedoeld is om te vissen, met inbegrip van ondersteuningsvaartuigen, transportvaartuigen en andere vaartuigen die rechtstreeks bij visserijactiviteiten betrokken zijn; i) „exploitant”: elke persoon die belast is met of verantwoordelijk is voor de werking van of de leiding heeft over een vissersvaartuig, met inbegrip van reder, bevrachter en kapitein; j) „overlading”: het overladen van alle vis aan boord van een vissersvaartuig of een gedeelte daarvan op een ander vissersvaartuig in een daartoe aangewezen haven. Artikel 3 Beginselen en doelstellingen betreffende de uitvoering van deze overeenkomst 1.   De partijen verbinden zich hierbij tot het bevorderen van verantwoorde visserij in de EEZ van de FSM zonder onderscheid te maken tussen de verschillende vloten die in de visserijzone actief zijn en zonder afbreuk te doen aan overeenkomsten tussen ontwikkelingslanden in een bepaald gebied, met inbegrip van wederzijdse visserijovereenkomsten. 2.   De partijen werken samen teneinde de FSM bij te staan in de ontwikkeling en de tenuitvoerlegging van een sectoraal visserijbeleid voor de EEZ van de FSM en gaan daartoe een dialoog aan over de noodzakelijke beleidshervormingen. Zij verbinden zich ertoe elkaar in te lichten en te raadplegen over iedere wijziging in het sectorale visserijbeleid. 3.   De partijen werken ook samen ten behoeve van zowel individuele als gezamenlijke evaluaties voor, tijdens en na maatregelen, programma's en acties die worden uitgevoerd op basis van deze overeenkomst. 4.   De partijen verbinden zich ertoe deze overeenkomst uit te voeren volgens de beginselen van goed economisch en sociaal bestuur. 5.   Voor het werk van zeelieden van de FSM die op vaartuigen van de Gemeenschap worden aangemonsterd, geldt de verklaring van de Internationale Arbeidsorganisatie (IAO) over de fundamentele beginselen en rechten op het werk, die van rechtswege van toepassing is op de overeenkomstige contracten en algemene arbeidsvoorwaarden. Het gaat daarbij met name om de vrijheid van vereniging, de effectieve erkenning van het recht op collectieve onderhandeling en de bestrijding van discriminatie op het gebied van werk en beroep. Artikel 4 Wetenschappelijke samenwerking 1.   Gedurende de door deze overeenkomst bestreken periode wisselen de Gemeenschap en de FSM informatie uit over de toestand van de visbestanden in de EEZ van de FSM; indien nodig worden gezamenlijke wetenschappelijke vergaderingen gehouden om aanbevelingen te doen over maatregelen aan het in artikel 9 bedoelde gemengde comité. 2.   De partijen plegen overleg, hetzij rechtstreeks, hetzij in het kader van internationale organisaties, om het beheer en de instandhouding van de visbestanden in het centrale en het westelijke deel van de Atlantische Oceaan te garanderen, en zij werken samen ten behoeve van het wetenschappelijk onderzoek terzake. Artikel 5 Toegang van vaartuigen van de Gemeenschap tot de EEZ van de FSM 1.   De FSM verbinden zich ertoe vaartuigen van de Gemeenschap in hun EEZ te laten vissen overeenkomstig de bepalingen van deze overeenkomst en met name van het aan de overeenkomst gehechte protocol en de bijlage. 2.   De visserijactiviteiten waarop deze overeenkomst betrekking heeft, moeten worden uitgevoerd overeenkomstig de in de FSM geldende wetten en voorschriften. De FSM stellen de Europese Commissie zo spoedig mogelijk in kennis van iedere wijziging van de genoemde wetten en voorschriften en nemen een termijn van drie maanden in acht na de kennisgeving. 3.   De FSM zijn verantwoordelijk voor de doeltreffende toepassing van de bepalingen van het protocol inzake visserijtoezicht. De vaartuigen van de Gemeenschap moeten aan de vereisten inzake toezicht voldoen. De maatregelen die door de autoriteiten van de FSM worden getroffen om de visserij te reguleren met het oog op de instandhouding van de visbestanden, moeten zijn gebaseerd op objectieve en wetenschappelijke criteria. Zij moeten zonder discriminatie van toepassing zijn op vaartuigen van de Gemeenschap, van de FSM en van derde landen, onverminderd de tussen ontwikkelingslanden in een bepaalde geografische regio gesloten overeenkomsten, met inbegrip van wederzijdse visserijovereenkomsten. 4.   De Gemeenschap verbindt zich ertoe al het nodige te doen om ervoor te zorgen dat haar vaartuigen de bepalingen van deze overeenkomst en de wetten en voorschriften voor de uitoefening van de visserij in de EEZ van de FSM in acht nemen. Artikel 6 Vergunningen De procedure voor het aanvragen van een visvergunning, de toepasselijke rechten en de wijze van betaling voor reders zijn vastgelegd in de bijlage bij het protocol. Artikel 7 Financiële bijdrage 1.   De Gemeenschap betaalt de FSM een financiële bijdrage overeenkomstig de in het protocol en de bijlagen vastgestelde voorwaarden en regelingen, onverminderd de financiering die in het kader van de Overeenkomst van Cotonou aan de FSM is toegekend. Deze financiële bijdrage wordt berekend op basis van twee gegevens, namelijk: a) toegang van vaartuigen van de Gemeenschap tot de EEZ van de FSM, en b) de communautaire financiële steun ter bevordering van een verantwoorde visserij en een duurzame exploitatie van de visbestanden in die EEZ. 2.   Het in lid 1, onder b), bedoelde gedeelte van de financiële bijdrage wordt berekend en beheerd op basis van doelstellingen die de partijen in onderlinge overeenstemming en overeenkomstig het protocol vaststellen voor het sectorale visserijbeleid van de FSM en afhankelijk van de desbetreffende jaarlijkse en meerjarige programmering van de uitvoering. 3.   De financiële bijdrage van de Gemeenschap wordt ieder jaar betaald overeenkomstig de bepalingen van het protocol en onverminderd de bepalingen van deze overeenkomst en van het protocol inzake eventuele wijzigingen van het bedrag van de bijdrage op grond van: a) ernstige omstandigheden, met uitzondering van natuurverschijnselen, die de visserij in de EEZ van de FSM onmogelijk maken (overeenkomstig artikel 14 van deze overeenkomst); b) een verlaging van de vangstmogelijkheden voor vaartuigen van de Gemeenschap in onderlinge overeenstemming door beide partijen ten behoeve van het beheer van de betrokken bestanden, indien dit nodig wordt geacht voor de instandhouding en de duurzame exploitatie van de visbestanden op basis van het beste beschikbare wetenschappelijke advies (overeenkomstig artikel 4 van het protocol); c) een verhoging van de vangstmogelijkheden voor vaartuigen van de Gemeenschap in onderlinge overeenstemming door beide partijen, voorzover dit gezien de toestand van de betrokken bestanden volgens het beste beschikbare wetenschappelijke advies mogelijk is (overeenkomstig de artikelen 1 en 4 van het protocol); d) een herziening van de voorwaarden voor communautaire financiële steun voor de tenuitvoerlegging van een sectoraal visserijbeleid voor de FSM (overeenkomstig artikel 5 van het protocol), voorzover dit gerechtvaardigd is op grond van de resultaten van de door beide partijen gevolgde jaarlijkse en meerjarige programmering; e) beëindiging van deze overeenkomst krachtens artikel 12; f) opschorting van de uitvoering van deze overeenkomst krachtens artikel 13. Artikel 8 Bevordering van samenwerking tussen economische actoren en in het maatschappelijke middenveld 1.   De partijen stimuleren de economische, commerciële, wetenschappelijke en technische samenwerking in de visserijsector en in de aanverwante sectoren. Zij plegen onderling overleg ter coördinatie van de verschillende maatregelen die hiertoe kunnen worden genomen. 2.   De partijen stimuleren de uitwisseling van informatie over vistechnieken, vistuig, beschermingsmethoden en de industriële verwerking van visserijproducten. 3.   De partijen streven naar gunstige omstandigheden voor het bevorderen van betrekkingen tussen ondernemingen van de partijen op technisch, economisch en commercieel gebied door de totstandbrenging van een voor ondernemingen en investeerders gunstig klimaat te stimuleren. 4.   De partijen stimuleren rechtstreekse investeringen, met name de oprichting van gemengde vennootschappen van gemeenschappelijk belang. Bij de oprichting van gemengde vennootschappen in de FSM en de overdracht van vaartuigen van de Gemeenschap naar gemengde vennootschappen moet steeds worden voldaan aan de wetgeving van de FSM en de Gemeenschap. Artikel 9 Gemengd comité 1.   Er wordt een gemengd comité opgericht dat op de toepassing van deze overeenkomst moet toezien. Het gemengd comité zal: a) toezicht houden op de resultaten, interpretatie en uitvoering van de overeenkomst en met name de omschrijving van de jaarlijkse en meerjarige programmering, bedoeld in artikel 5, lid 2, van het protocol en de evaluatie van de uitvoering daarvan; b) de noodzakelijke contactmogelijkheden verschaffen voor de bespreking van aangelegenheden van wederzijds belang op visserijgebied, met name maatregelen om het duurzame beheer van de visbestanden te garanderen; c) fungeren als forum voor de minnelijke schikking van eventuele geschillen inzake de interpretatie of uitvoering van de overeenkomst; d) indien nodig de vangstmogelijkheden en naar aanleiding daarvan de financiële bijdrage herzien; bij het overleg moet worden voldaan aan de beginselen van de artikelen 1, 2 en 3 van het protocol; e) andere taken vervullen indien beide partijen daartoe in onderlinge overeenstemming besluiten. 2.   Het gemengd comité komt minstens eenmaal per jaar bijeen, afwisselend in de Gemeenschap en in de FSM, en wordt voorgezeten door de partij die de vergadering organiseert. Indien een van de partijen daarom verzoekt, wordt een buitengewone bijeenkomst gehouden. Artikel 10 Geografisch gebied waarop de overeenkomst van toepassing is Deze overeenkomst is enerzijds van toepassing op de gebieden waarop het Verdrag tot oprichting van de Europese Gemeenschap van toepassing is, en anderzijds op het grondgebied van de FSM. Artikel 11 Looptijd Deze overeenkomst blijft, vanaf de datum van haar inwerkingtreding, negen jaar van kracht; de overeenkomst wordt steeds verlengd voor een periode van drie jaar, tenzij zij overeenkomstig artikel 12 wordt opgezegd. Artikel 12 Beëindiging 1.   Deze overeenkomst kan door elk van de partijen worden beëindigd bij ernstige omstandigheden, bijvoorbeeld wanneer de toestand van de betrokken bestanden verslechtert, wanneer wordt geconstateerd dat de aan vaartuigen van de Gemeenschap toegestane vangstmogelijkheden slechts in beperkte mate worden benut of wanneer een van beide partijen haar verbintenis tot het bestrijden van illegale, niet-aangegeven en niet-gereglementeerde visvangst niet nakomt. 2.   De betrokken partij stelt de andere partij ten minste zes maanden voor het einde van de eerste periode of van iedere volgende periode schriftelijk in kennis van haar voornemen om de overeenkomst op te zeggen. 3.   Na de in lid 2 bedoelde kennisgeving treden beide partijen in onderhandeling. 4.   Voor het jaar waarin de overeenkomst wordt beëindigd, wordt de in artikel 7 bedoelde financiële bijdrage evenredig verlaagd pro rata temporis. 5.   Voordat de geldigheidsduur van een protocol bij deze overeenkomst verstrijkt, voeren de partijen overleg om in onderlinge overeenstemming de nodige wijzigingen en aanvullingen aan te brengen in de bijlage of het protocol. Artikel 13 Opschorting en herziening van de betaling van de financiële bijdrage 1.   De toepassing van de overeenkomst kan op initiatief van een partij worden opgeschort bij een ernstig geschil tussen de partijen over de uitvoering van de bepalingen van de overeenkomst, het protocol of de bijlagen. De toepassing kan pas worden opgeschort, indien de betrokken partij haar voornemen hiertoe schriftelijk en ten minste drie maanden vóór de datum van inwerkingtreding van de opschorting meldt. Na ontvangst van deze kennisgeving treden beide partijen in onderhandeling met het oog op de minnelijke schikking van hun geschil. 2.   Naar gelang van de duur van de schorsing wordt de in artikel 7 bedoelde financiële bijdrage evenredig verlaagd pro rata temporis. Artikel 14 Opschorting van de betaling van de financiële bijdrage bij overmacht 1.   Indien ernstige omstandigheden, met uitzondering van natuurverschijnselen, de visserij in de EEZ van de FSM onmogelijk maken, kan de betaling van de in artikel 2, lid 1, van het protocol vermelde financiële bijdrage door de Gemeenschap worden opgeschort, waar mogelijk na overleg met de andere partij en op voorwaarde dat de Gemeenschap op het moment van de opschorting alle verschuldigde bedragen heeft betaald. 2.   De betaling van de financiële bijdrage wordt hervat zodra de partijen na overleg in onderlinge overeenstemming constateren dat de omstandigheden die aan de basis van de stopzetting van de visserij lagen, verdwenen zijn en er weer gevist kan worden. Deze betaling moet worden hervat binnen twee maanden na bevestiging van beide partijen. 3.   De geldigheidsduur van de op grond van artikel 6 van de overeenkomst en artikel 1 van het protocol aan de vaartuigen van de Gemeenschap verleende vergunningen wordt verlengd met een periode die gelijk is aan de duur van de opschorting van de visserijactiviteiten. Artikel 15 Protocol en bijlage Het protocol en de bijlage vormen een integrerend deel van deze overeenkomst. Artikel 16 Inwerkingtreding 1.   Deze overeenkomst, opgesteld in twee exemplaren in de Deense, de Duitse, de Engelse, de Estse, de Finse, de Franse, de Griekse, de Hongaarse, de Italiaanse, de Letse, de Litouwse, de Maltese, de Nederlandse, de Poolse, de Portugese, de Sloveense, de Slowaakse, de Spaanse, de Tsjechische en de Zweedse taal, zijnde alle teksten gelijkelijk authentiek, treedt in werking op de dag waarop de partijen elkaar ervan in kennis stellen dat de daartoe vereiste procedures zijn afgewikkeld. 2.   Zij is van toepassing met ingang van 1 januari 2005.",
  "source": "EUR LEX"
}