{
  "url": "http://www.w3.org/1999/xhtml\">",
  "content": "L_2010280NL.01006001.xml 26.10.2010 NL Publicatieblad van de Europese Unie L 280/60 BESLUIT VAN DE COMMISSIE van 25 oktober 2010 tot toelating van een methode voor de indeling van varkenskarkassen in Griekenland (Kennisgeving geschied onder nummer C(2010) 7230) (Slechts de tekst in de Griekse taal is authentiek) (2010/642/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („integrale-GMO-verordening”) ( 1 ) , en met name artikel 43, onder m), juncto artikel 4, Overwegende hetgeen volgt: (1) Krachtens punt B.IV, punt 1, van bijlage V bij Verordening (EG) nr. 1234/2007 moet, met het oog op de indeling van varkenskarkassen, het aandeel mager vlees worden geschat volgens door de Commissie toegestane indelingsmethoden en mogen in dit verband uitsluitend statistisch bewezen schattingsmethoden op basis van de fysieke opmeting van één of meer onderdelen van de anatomie van het geslachte varken worden toegestaan. Indelingsmethoden worden slechts toegelaten als een maximumtolerantie voor de statistische fout bij de schatting in acht wordt genomen. Deze tolerantie is vastgesteld in artikel 23, lid 3, van Verordening (EG) nr. 1249/2008 van de Commissie van 10 december 2008 tot vaststelling van de uitvoeringsbepalingen voor de communautaire indelingsschema’s voor runder-, varkens- en schapenkarkassen en voor de mededeling van de prijzen daarvan ( 2 ) . (2) Griekenland heeft de Commissie verzocht een methode voor de indeling van onthuide varkenskarkassen toe te staan. Deze lidstaat heeft een gedetailleerde beschrijving van de uniforme wijze van het onthuiden van de karkassen, alsmede de resultaten van de versnijdingsproeven ingediend in, respectievelijk deel één en deel twee van het in artikel 23, lid 4, van Verordening (EG) nr. 1249/2008 bedoelde protocol. Beide delen van het protocol zijn in 2008, 2009 en 2010 aan de overige lidstaten overgelegd in het kader van Beheerscomité voor de gemeenschappelijke ordening van de landbouwmarkten. (3) Uit het onderzoek van dit verzoek is gebleken dat aan de voorwaarden voor toelating van deze indelingsmethode is voldaan. Deze indelingsmethode dient derhalve te worden toegestaan in Griekenland. (4) Krachtens punt B.III, tweede alinea, van bijlage V bij Verordening (EG) nr. 1234/2007 kan aan de lidstaten toelating worden verleend een andere aanbiedingsvorm van varkenskarkassen vast te stellen, onder meer indien de normale handelspraktijk op hun grondgebied afwijkt van de in de eerste alinea van dat punt omschreven standaardaanbiedingsvorm. (5) Griekenland heeft aan de Commissie meegedeeld dat volgens de handelspraktijk van sommige slachthuizen in Griekenland naast de in de hierboven bedoelde eerste alinea bedoelde tong, borstels, hoeven, geslachtsorganen, niervet, nieren en middenrif ook nog de huid van het varkenskarkas moet worden verwijderd. Deze van de standaardaanbiedingsvorm afwijkende aanbiedingsvorm dient derhalve in Griekenland te worden toegestaan. (6) Het apparaat of de indelingsmethode mag slechts worden gewijzigd bij een nieuw besluit van de Commissie waarin met de opgedane ervaring rekening is gehouden. In dat geval kan de bij het onderhavige besluit verleende toelating worden ingetrokken. (7) De in dit besluit vervatte maatregelen zijn in overeenstemming met het advies van het Beheerscomité voor de gemeenschappelijke ordening van de landbouwmarkten, HEEFT HET VOLGENDE BESLUIT VASTGESTELD: Artikel 1 Voor de indeling van onthuide varkenskarkassen overeenkomstig punt B.IV, punt 1, van bijlage V bij Verordening (EG) nr. 1234/2007 mag in Griekenland de volgende methode worden gebruikt: het „Hennessy Grading Probe (HGP 4)” genaamde apparaat en de bijbehorende schattingsmethode, die nader zijn beschreven in de bijlage. Artikel 2 Onverminderd de in punt B.III, eerste alinea, van bijlage V bij Verordening (EG) nr. 1234/2007 bedoelde standaardaanbiedingsvorm mogen varkenskarkassen in Griekenland op een uniforme wijze worden onthuid alvorens te worden gewogen en ingedeeld. Met het oog op de vergelijkbaarheid van de noteringen van varkenskarkassen wordt het geconstateerde warm geslacht gewicht aangepast volgens de volgende formule: warm geslacht gewicht = 1,05232 × gewicht van het onthuide karkas. Artikel 3 Het apparaat en de schattingsmethode mogen niet worden gewijzigd. Artikel 4 Dit besluit is gericht tot de Helleense Republiek. Gedaan te Brussel, 25 oktober 2010. Voor de Commissie Dacian CIOLOŞ Lid van de Commissie ( 1 ) PB L 299 van 16.11.2007, blz. 1 . ( 2 ) PB L 337 van 16.12.2008, blz. 3 . BIJLAGE METHODE VOOR DE INDELING VAN VARKENSKARKASSEN IN GRIEKENLAND 1. De onthuide varkenskarkassen worden ingedeeld met behulp van het „Hennessy Grading Probe (HGP 4)” genaamde apparaat. 2. Het apparaat is voorzien van een sonde met een diameter van 5,95 mm (6,3 mm bij het mes aan de punt van de sonde) met een fotodiode (Siemens LED type LYU 260-EO) en een fotodetector type Silonex SLCD-61N1 en heeft een meetbereik van 0 tot 120 mm. De verkregen meetwaarden worden door de HGP 4 zelf of met behulp van een daaraan gekoppelde computer omgezet in een geschat magervleesaandeel. 3. Het magervleesaandeel van het karkas wordt aan de hand van de onderstaande formule berekend. Ŷ = 62,400 – 0,495Χ 1 – 0,559Χ 2 + 0,129Χ 3 waarbij: Ŷ = het geschatte aandeel mager vlees van het karkas, Χ 1 = de rugspekdikte (zonder zwoerd) in mm, gemeten op 8 cm van de middellijn van het karkas ter hoogte van de laatste rib, Χ 2 = de rugspekdikte (zonder zwoerd) in mm, gemeten op 6 cm van de scheiding van het halve karkas tussen de derde- en de vierdelaatste rib, Χ 3 = de rugspierdikte in mm, in één handeling en op dezelfde plaats gemeten als X 2 . De formule is geldig voor karkassen met een gewicht tussen 60 en 120 kg.",
  "source": "EUR LEX"
}