{
  "url": "http://www.w3.org/1999/xhtml\">",
  "content": "L_2014016NL.01003101.xml 21.1.2014 NL Publicatieblad van de Europese Unie L 16/31 BESLUIT 2014/23/GBVB VAN DE RAAD van 20 januari 2014 tot intrekking van Besluit 2013/350/GBVB houdende wijziging en verlenging van het mandaat van de speciale vertegenwoordiger van de Europese Unie voor het vredesproces in het Midden-Oosten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, artikel 31, lid 2, en artikel 33, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 23 januari 2012 heeft de Raad Besluit 2012/33/GBVB ( 1 ) vastgesteld, houdende benoeming van de heer Andreas REINICKE tot speciaal vertegenwoordiger van de Europese Unie (SVEU) voor het vredesproces in het Midden-Oosten. (2) Op 2 juli 2013 heeft de Raad Besluit 2013/350/GBVB ( 2 ) vastgesteld, houdende verlenging van het mandaat van de SVEU tot en met 30 juni 2014 en met een financieel referentiebedrag voor de periode van 1 januari 2013 tot en met 31 december 2013. (3) Op 27 november 2013, heeft het Politiek en Veiligheidscomité de te volgen koers als voorgesteld door de hoge vertegenwoordiger van de Unie voor buitenlandse zaken en veiligheidsbeleid geaccepteerd, met dien verstande dat de taken van de SVEU voorlopig door de Europese Dienst voor extern optreden (EDEO) zullen worden waargenomen. Voorts zullen regelmatige rapportage aan de lidstaten alsook contacten op hoog niveau gewaarborgd zijn. (4) Besluit 2013/350/GBVB dient derhalve met ingang van 1 januari 2014 te worden ingetrokken, HEEFT HET VOLGENDE BESLUIT VASTGESTELD: Artikel 1 Intrekking Besluit 2013/350/GBVB wordt ingetrokken. Artikel 2 Evaluatie De toekomstige vertegenwoordiging van de Unie met betrekking tot het vredesproces in het Midden-Oosten wordt vóór mei 2014 geëvalueerd. Artikel 3 Inwerkingtreding Dit besluit treedt in werking op de datum waarop het wordt vastgesteld. Het is van toepassing met ingang van 1 januari 2014. Gedaan te Brussel, 20 januari 2014. Voor de Raad De voorzitter C. ASHTON ( 1 ) Besluit 2012/33/GBVB van de Raad van 23 januari 2012 houdende benoeming van de speciale vertegenwoordiger van de Europese Unie voor het vredesproces in het Midden-Oosten ( PB L 19 van 24.1.2012, blz. 17 ). ( 2 ) Besluit 2013/350/GBVB van de Raad van 2 juli 2013 houdende wijziging en verlenging van het mandaat van de speciale vertegenwoordiger van de Europese Unie voor het vredesproces in het Midden-Oosten ( PB L 185 van 4.7.2013, blz. 3 ).",
  "source": "EUR LEX"
}