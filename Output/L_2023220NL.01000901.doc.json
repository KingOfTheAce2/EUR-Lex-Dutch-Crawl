{
  "url": "http://www.w3.org/1999/xhtml\">",
  "content": "L_2023220NL.01000901.xml 7.9.2023 NL Publicatieblad van de Europese Unie L 220/9 UITVOERINGSVERORDENING (EU) 2023/1699 VAN DE COMMISSIE van 6 september 2023 betreffende de status van attapulgiet als toevoegingsmiddel voor diervoeding binnen het toepassingsgebied van Verordening (EG) nr. 1831/2003 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 2, lid 3, Overwegende hetgeen volgt: (1) Over de stof attapulgiet bestaat er onzekerheid over de vraag of het een toevoegingsmiddel voor diervoeding is dat binnen het toepassingsgebied van Verordening (EG) nr. 1831/2003 valt. Die onzekerheid vloeit voort uit verschillende vragen of twijfels van nationale bevoegde autoriteiten die verantwoordelijk zijn voor officiële controles of van marktdeelnemers over de indeling van die stof, die momenteel is opgenomen in de bij Verordening (EU) nr. 68/2013 van de Commissie ( 2 ) vastgestelde catalogus van voedermiddelen. (2) De onzekerheid over de status van een product met betrekking tot toevoegingsmiddelen voor diervoeding kan het in de handel brengen van diervoederproducten in de hele Unie in gevaar brengen, aangezien het onderscheid tussen toevoegingsmiddelen voor diervoeding en andere diervoederproducten, afhankelijk van de toepasselijke wetgeving, belangrijke gevolgen heeft voor de voorwaarden voor het in de handel brengen ervan. (3) Om de onzekerheid over de status van attapulgiet als toevoegingsmiddel voor diervoeding weg te nemen, is het passend op basis van Verordening (EG) nr. 1831/2003 een rechtshandeling vast te stellen om die status te verduidelijken. Zo’n handeling zou zorgen voor een consistente behandeling van de betrokken stof en zouden het werk van de nationale bevoegde autoriteiten die verantwoordelijk zijn voor officiële controles, vergemakkelijken, en tegelijkertijd de betrokken marktdeelnemers helpen te werken binnen een kader dat een passend niveau van rechtszekerheid biedt. (4) Om te bepalen of een product een toevoegingsmiddel voor diervoeding is dat onder Verordening (EG) nr. 1831/2003 valt, is het passend te verwijzen naar de bij Aanbeveling 2011/25/EU van de Commissie ( 3 ) vastgestelde richtsnoeren voor het onderscheid tussen toevoegingsmiddelen, voedermiddelen en andere producten. Deze richtsnoeren voorzien met name in verschillende criteria die bij een beoordeling per geval gelijktijdig in aanmerking moeten worden genomen, zodat van elk specifiek product een profiel wordt gecreëerd waarin rekening wordt gehouden met alle kenmerken ervan. Criteria voor het onderscheid tussen toevoegingsmiddelen en voedermiddelen zijn onder meer de productie- en verwerkingsmethode, de chemische definitie en mate van standaardisering of zuivering, de veiligheid en wijze van gebruik, en de functionaliteit van het betrokken product. Daarnaast moeten met het oog op de samenhang producten met vergelijkbare eigenschappen naar analogie worden ingedeeld. (5) Op basis van een onderzoek naar de in Aanbeveling 2011/25/EU vastgestelde criteria is geconcludeerd dat attapulgiet moeten worden beschouwd als een toevoegingsmiddel voor diervoeding binnen het toepassingsgebied van Verordening (EG) nr. 1831/2003. Attapulgiet wordt hoofdzakelijk gebruikt voor het vervullen van technologische functies in diervoeders, zoals binding, antiklontering of vermindering van de verontreiniging van diervoeders met mycotoxinen, of zelfs zoötechnische functies door de maag-darmflora of de verteerbaarheid van diervoeders te beïnvloeden: functionaliteit die kenmerkend is voor toevoegingsmiddelen voor diervoeding. Bovendien zijn de kenmerken en eigenschappen van attapulgiet sterk vergelijkbaar met die van andere kleimineralen die als toevoegingsmiddelen voor diervoeding worden beschouwd. De indeling naar analogie van attapulgiet als toevoegingsmiddel voor diervoeding zou derhalve zorgen voor een consistente behandeling van die soortgelijke producten. (6) Als gevolg van de indeling van attapulgiet als een onder Verordening (EG) nr. 1831/2003 vallend toevoegingsmiddel voor diervoeding, is het passend in een overgangsperiode te voorzien, zodat de belanghebbenden de kans krijgen om zich aan te passen aan de status van die stof, ook met het oog op het overeenkomstig Verordening (EG) nr. 1831/2003 indienen en verder verwerken van een aanvraag voor een vergunning als toevoegingsmiddel voor diervoeding. (7) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Attapulgiet is een toevoegingsmiddel voor diervoeding dat binnen het toepassingsgebied van Verordening (EG) nr. 1831/2003 valt. Artikel 2 De in artikel 1 bedoelde stof mag tot en met 27 september 2030 verder in de handel worden gebracht en worden gebruikt overeenkomstig de voorschriften die van toepassing zijn op voedermiddelen. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 september 2023. Voor de Commissie De voorzitter Ursula VON DER LEYEN ( 1 ) PB L 268 van 18.10.2003, blz. 29 . ( 2 ) Verordening (EU) nr. 68/2013 van de Commissie van 16 januari 2013 betreffende de catalogus van voedermiddelen ( PB L 29 van 30.1.2013, blz. 1 ). ( 3 ) Aanbeveling 2011/25/EU van de Commissie van 14 januari 2011 tot vaststelling van richtsnoeren voor het onderscheid tussen voedermiddelen, toevoegingsmiddelen, biociden en geneesmiddelen voor diergeneeskundig gebruik ( PB L 11 van 15.1.2011, blz. 75 ).",
  "source": "EUR LEX"
}