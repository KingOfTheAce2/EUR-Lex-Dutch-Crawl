{
  "url": "http://www.w3.org/1999/xhtml\">",
  "content": "L_2013319NL.01000101.xml 29.11.2013 NL Publicatieblad van de Europese Unie L 319/1 UITVOERINGSVERORDENING (EU) Nr. 1214/2013 VAN DE COMMISSIE van 28 november 2013 tot inschrijving van een benaming in het register van beschermde oorsprongsbenamingen en beschermde geografische aanduidingen (Saint-Marcellin (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 15, lid 1, en artikel 52, lid 2, Overwegende hetgeen volgt: (1) Verordening (EU) nr. 1151/2012 is op 3 januari 2013 in werking getreden. Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 2 ) is bij die verordening ingetrokken en daardoor vervangen. (2) Overeenkomstig artikel 6, lid 2, van Verordening (EG) nr. 510/2006 is de door Frankrijk ingediende aanvraag tot registratie van de benaming „Saint-Marcellin” bekendgemaakt in het Publicatieblad van de Europese Unie ( 3 ) . (3) Aangezien bij de Commissie geen bezwaarschriften zijn ingediend op grond van artikel 7 van Verordening (EG) nr. 510/2006, moet deze benaming worden ingeschreven in het register van beschermde oorsprongsbenamingen en beschermde geografische aanduidingen. (4) De Commissie heeft op 12 november 2010 een brief van de Franse autoriteiten ontvangen waarin deze hebben gemeld dat de op hun grondgebied, buiten het betrokken geografische gebied, gevestigde onderneming VALCREST het product met de verkoopbenaming „Saint-Marcellin” legaal in de handel had gebracht en daarbij deze benaming gedurende meer dan vijf jaar continu had gebruikt en dat het probleem tijdens de nationale bezwaarprocedure aan de orde was gesteld. Deze onderneming voldeed dus aan de in artikel 13, lid 3, tweede alinea, van Verordening (EG) nr. 510/2006 vastgestelde voorwaarden om de verkoopbenaming na de registratie ervan gedurende een overgangsperiode wettig te gebruiken. (5) De in artikel 13, lid 3, tweede alinea, van Verordening (EG) nr. 510/2006 vastgestelde voorwaarden zijn overgenomen in artikel 15, lid 1, van Verordening (EU) nr. 1151/2012. (6) Aangezien de onderneming VALCREST voldoet aan de in artikel 15, lid 1, van Verordening (EU) nr. 1151/2012 vastgestelde voorwaarden, moet haar worden toegestaan de benaming „Saint-Marcellin” te gebruiken gedurende een overgangsperiode van vijf jaar. (7) De in deze verordening vervatte maatregelen zijn in overeenstemming met het advies van het Comité inzake de kwaliteit van landbouwproducten, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening vermelde benaming wordt ingeschreven in het register van beschermde oorsprongsbenamingen en beschermde geografische aanduidingen. Artikel 2 Aan de onderneming VALCREST wordt toestemming verleend om de geregistreerde benaming „Saint-Marcellin” (BGA) te blijven gebruiken gedurende een overgangsperiode van vijf jaar, te rekenen vanaf de datum van inwerkingtreding van deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2013. Voor de Commissie De voorzitter José Manuel BARROSO ( 1 ) PB L 343 van 14.12.2012, blz. 1 . ( 2 ) PB L 93 van 31.3.2006, blz. 12 . ( 3 ) PB C 384 van 13.12.2012, blz. 21 . BIJLAGE In bijlage I bij het Verdrag genoemde landbouwproducten voor menselijke consumptie: Categorie 1.3. Kaas FRANKRIJK Saint-Marcellin (BGA)",
  "source": "EUR LEX"
}