{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31981L0528:NL:HTML\">",
  "content": "EUR-Lex - 31981L0528 - NL Avis juridique important | 31981L0528 Richtlijn 81/528/EEG van de Raad van 30 juni 1981 tot wijziging van Richtlijn 72/159/EEG betreffende de modernisering van landbouwbedrijven Publicatieblad Nr. L 197 van 20/07/1981 blz. 0041 - 0043 Bijzondere uitgave in het Spaans: Hoofdstuk 03 Deel 22 blz. 0187 Bijzondere uitgave in het Portugees: Hoofdstuk 03 Deel 22 blz. 0187 RICHTLIJN VAN DE RAAD van 30 juni 1981 tot wijziging van Richtlijn 72/159/EEG betreffende de modernisering van landbouwbedrijven (81/528/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op de artikelen 42 en 43, Gezien het voorstel van de Commissie (1), Gezien het advies van het Europese Parlement (2), Overwegende dat in artikel 16 van Richtlijn 72/159/EEG van de Raad van 17 april 1972 betreffende de modernisering van landbouwbedrijven (3), laatstelijk gewijzigd bij Richtlijn 80/370/EEG (4), is bepaald dat de wijze van uitvoering van de richtlijn na vijf jaar door de Raad op voorstel van de Commissie opnieuw zal worden bezien; Overwegende dat niet-agrarische werknemers een gedeelte van hun inkomen en hun tijd moeten besteden aan de reis van en naar hun werk ; dat moet worden bepaald dat de bedrijfshoofden in de landbouw het vergelijkbare arbeidsinkomen in overeenkomstige mate mogen verlagen; Overwegende dat de Lid-Staten een billijke beloning moeten vaststellen voor het in het bedrijf geïnvesteerde kapitaal ; dat voor de berekening van het arbeidsinkomen een uniform beloningspercentage voor het eigen kapitaal moet worden vastgesteld; Overwegende dat de beschikbare financiële middelen zo doeltreffend mogelijk moeten worden aangewend ; dat deze middelen vooral moeten worden gebruikt voor ontwikkelingsplannen waarmee niet wordt gestreefd naar een arbeidsinkomen dat aanzienlijk boven het vergelijkbare arbeidsinkomen ligt, en voor bedrijven die niet over de voor modernisering vereiste middelen beschikken; Overwegende dat, gezien de ontwikkeling van de inflatie in de Gemeenschap sedert de tenuitvoerlegging van Richtlijn 72/159/EEG, het maximale investeringsbedrag per volwaardige arbeidskracht moet worden verhoogd; Overwegende dat een bijzondere steun ertoe kan bijdragen dat jonge landbouwers die zich voor het eerst op een landbouwbedrijf hebben gevestigd, gemakkelijker een bedrijfsontwikkelingsplan opstellen; Overwegende dat de Lid-Staten moeten worden gemachtigd om overgangssteun voor investeringen te blijven verlenen ter verbetering van de positie van bedrijfshoofden die momenteel om uiteenlopende redenen niet voor de maatregelen inzake de landbouwhervorming in aanmerking komen. HEEFT DE VOLGENDE RICHTLIJN VASTGESTELD: Artikel 1 Richtlijn 72/159/EEG wordt als volgt gewijzigd:    1. Artikel 2, punt 2, wordt als volgt gelezen: \"2. waarvan het arbeidsinkomen lager is dan het door de Lid-Staten krachtens artikel 4, lid 2, vastgestelde moderniseringsdoel of waarvan het arbeidsinkomen niet meer bedraagt dan 120 % van dit moderniseringsdoel en de structuur van dien aard is dat zij de handhaving van het inkomen op het vergelijkbare niveau in gevaar brengt ; in het laatste geval wordt de in artikel 8, lid 1, sub b), genoemde rentesubsidie beperkt tot tweederde van de lening, bedoeld in artikel 8, lid 2.\". 2. Artikel 4, lid 2, wordt als volgt gelezen: \"2. Onder vergelijkbaar arbeidsinkomen in de zin van lid 1 wordt het gemiddelde brutoloon van niet-agrarische werknemers verstaan, waarop de Lid-Staten een algemene correctievermindering van 5 % kunnen toepassen. De Lid-Staten kunnen in voorkomend geval rekening houden met de verschillen tussen het sociale   (1) PB nr. C 124 van 17.5.1979, blz. 1.  (2) PB nr. C 85 van 8.4.1980, blz. 53.  (3) PB nr. L 96 van 23.4.1972, blz. 1.  (4) PB nr. L 90 van 3.4.1980, blz. 43.   stelsel voor landbouwers en dat voor werknemers in loondienst buiten de landbouw. De Lid-Staten mogen bovendien, op verzoek van het bedrijfshoofd, ontwikkelingsplannen aanvaarden waarvan het nagestreefde inkomen slechts 90 % bedraagt van het krachtens dit lid vastgestelde vergelijkbare arbeidsinkomen.\". 3. Artikel 4, lid 4, sub a), tweede streepje, wordt als volgt gelezen: \"- de billijke beloning van het in het bedrijf geïnvesteerde kapitaal. Aan het arbeidsinkomen van het bedrijf mogen de Lid-Staten het bedrag toevoegen van de beloning van het eigen kapitaal dat hoger ligt dan 3,5 %,\". 4. Aan artikel 4, lid 4, sub a), wordt het volgende streepje toegevoegd: \"- de toepassingsvoorwaarden van lid 2, derde alinea.\". 5. Artikel 4, lid 5, wordt aangevuld met de volgende zin: \"Bovendien mag het inkomen uit het bosbouwgedeelte van het bedrijf bij het landbouwinkomen worden gerekend.\". 6. Artikel 4, lid 6, tweede zin, wordt als volgt gelezen: \"De Lid-Staten kunnen echter volgens de procedure van artikel 18 worden gemachtigd om in bepaalde gebieden of voor jonge landbouwers die de leeftijd van veertig jaar niet hebben bereikt en die binnen vijf jaar nadat zij zich voor het eerst op een landbouwbedrijf hebben gevestigd, een ontwikkelingsplan hebben opgesteld, een langere periode vaststellen ; deze periode mag niet langer dan negen jaar zijn.\". 7. De eerste zin van artikel 8, lid 2, eerste alinea, wordt vervangen door de volgende tekst: \"2. De in lid 1, sub b), genoemde rentesubsidie heeft betrekking op de gehele lening, behalve op het gedeelte boven 72 538 Ecu (A) per volwaardige arbeidskracht en 217 612 Ecu (A) per bedrijf. De Lid-Staten mogen echter lagere maxima vaststellen.\". 8. Aan artikel 8 wordt het volgende lid toegevoegd: \"3. De Lid-Staten kunnen bijzondere steun verlenen aan jonge landbouwers die de leeftijd van veertig jaar niet hebben bereikt en die binnen vijf jaar nadat zij zich voor het eerst op een landbouwbedrijf hebben gevestigd, voldoen aan de voorwaarden van artikel 2. De bijzondere steun bedraagt maximaal 10 % van de omvang van de investeringen die in het ontwikkelingsplan is vastgesteld en in de zin van lid 1 voor financiering in aanmerking komt, met een maximum van 7 254 Ecu (A). Wanneer twee of meer jonge landbouwers die aan de voorwaarden van de eerste alinea voldoen, gezamenlijk een ontwikkelingsplan uitvoeren, mag de bijzondere steun ten hoogste 10 881 Ecu (A) bedragen. De bijzondere steun wordt verleend in de vorm van kapitaal. De Lid-Staten mogen deze steun evenwel in een andere vorm verstrekken. De bijzondere steun mag in meerdere tranches worden betaald.\". 9. Artikel 14, lid 2, tweede alinea, sub a), wordt vervangen door de volgende tekst: \"a) de Lid-Staten vanaf 1 januari 1981 een overgangssteun kunnen verlenen aan bedrijfshoofden met hoofdberoep landbouw die:      - het volgens artikel 4 vastgestelde arbeidsinkomen niet kunnen verwerven, en - nog niet in aanmerking komen voor de jaarlijkse uitkeringen bedoeld in artikel 2, lid 1, van Richtlijn 72/160/EEG van de Raad van 17 april 1972 ter bevordering van de bedrijfsbeëindiging in de landbouw en van de aanwending van cultuurgrond tot verbetering van de structuur (1). Deze overgangssteun mag slechts worden toegekend tot een investeringsbedrag van ten hoogste 18 135 Ecu (A) en mag niet worden verleend onder voorwaarden die gunstiger zijn dan die van artikel 8, rekening houdend met artikel 9, lid 1, van de Richtlijn 75/268/EEG van de Raad van 28 april 1975 betreffende de landbouw in bergstreken en in sommige probleemgebieden (2), laatstelijk gewijzigd bij Richtlijn 80/666/EEG (3). Toekenning van deze overgangssteun sluit niet uit dat de betrokkene later in aanmerking komt voor de steunregeling van artikel 1, lid 1, of van de eerste alinea van het onderhavige lid; (1) PB nr. L 96 van 23.4.1972, blz. 9.  (2) PB nr. L 128 van 19.5.1975, blz. 1.  (3) PB nr. L 180 van 14.7.1980, blz. 34.\".        10. Aan artikel 14 wordt het volgende lid toegevoegd: \"4. Steun voor de aankoop van gronden valt buiten deze richtlijn.\". 11. Artikel 19, lid 1, eerste alinea, wordt als volgt gelezen: \"1. De uitgaven van de Lid-Staten in het kader van de in artikel 8, lid 1, sub b), lid 2, eerste alinea, en lid 3, en de artikelen 10, 11 en 12 bedoelde acties komen in aanmerking voor financiering uit het Europees Oriëntatie- en Garantiefonds voor de Landbouw, afdeling Oriëntatie.\". Artikel 2 De Lid-Staten doen de nodige maatregelen in werking treden om uiterlijk op 31 december 1981 aan deze richtlijn te voldoen. Artikel 3 Deze richtlijn is gericht tot de Lid-Staten. Gedaan te Luxemburg, 30 juni 1981. Voor de Raad De Voorzitter G. BRAKS",
  "source": "EUR LEX"
}