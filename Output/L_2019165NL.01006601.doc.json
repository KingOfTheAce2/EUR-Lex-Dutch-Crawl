{
  "url": "http://www.w3.org/1999/xhtml\">",
  "content": "L_2019165NL.01006601.xml 21.6.2019 NL Publicatieblad van de Europese Unie L 165/66 BESLUIT (EU) 2019/1017 VAN DE RAAD van 14 juni 2019 betreffende het standpunt dat namens de Europese Unie moet worden ingenomen in de Ledenraad van de Internationale Olijfolieraad (IOR) met betrekking tot de voorwaarden voor de toetreding van de regering van Georgië tot de Internationale Overeenkomst van 2015 voor olijfolie en tafelolijven DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 3, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Overeenkomst van 2015 voor olijfolie en tafelolijven (\"de overeenkomst\") is overeenkomstig Besluit (EU) 2016/1892 van de Raad ( 1 ) op 18 november 2016 namens de Unie ondertekend op de zetel van de Verenigde Naties in New York, onder voorbehoud van de sluiting ervan op een latere datum. De overeenkomst is op 1 januari 2017 voorlopig in werking getreden overeenkomstig artikel 31, lid 2, ervan. (2) De overeenkomst is op 17 mei 2019 bij Besluit (EU) 2019/848 van de Raad gesloten ( 2 ) . (3) Overeenkomstig artikel 29 van de overeenkomst stelt de Raad van de leden van de Internationale Olijfraad (\"de Ledenraad\") de voorwaarden vast voor de toetreding van een regering tot de overeenkomst. (4) Georgië heeft formeel verzocht om toetreding tot de overeenkomst. De Ledenraad moet daarom worden verzocht, tijdens een volgende zitting of in het kader van een procedure voor de vaststelling van besluiten door de Ledenraad via een briefwisseling, de voorwaarden voor de toetreding van Georgië vast te stellen met betrekking tot de aandelen in de IOR en de termijn voor de neerlegging van de toetredingsakte. (5) Aangezien Georgië bezig is met de ontwikkeling van zijn olijfsectoren, zowel op het gebied van consumptie als op het gebied van productie, zou de toetreding van Georgië onder bepaalde voorwaarden de IOR versterken, met name wat betreft de verwezenlijking van uniformiteit in nationaal en internationaal recht met betrekking tot de kenmerken van olijfproducten om handelsbelemmeringen te voorkomen. (6) Het is passend het standpunt vast te stellen dat namens de Unie in de Ledenraad moet worden ingenomen, aangezien de vast te stellen besluiten rechtsgevolgen zullen hebben voor de Unie, met name omdat zij van invloed zijn op de besluitvormingsverhoudingen binnen de Ledenraad wanneer besluiten niet bij consensus worden genomen overeenkomstig artikel 10, lid 4, van de overeenkomst, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens een volgende zitting van de Ledenraad van de Internationale Olijfolieraad of in het kader van een procedure voor de vaststelling van besluiten door de Ledenraad via een briefwisseling, met betrekking tot de voorwaarden voor de toetreding van de regering van Georgië tot de overeenkomst, is opgenomen in de bijlage. Artikel 2 Dit besluit treedt in werking op de dag waarop het wordt vastgesteld. Gedaan te Luxemburg, 14 juni 2019. Voor de Raad De voorzitter E.O. TEODOROVICI ( 1 ) Besluit (EU) 2016/1892 van de Raad van 10 oktober 2016 betreffende de ondertekening, namens de Europese Unie, en de voorlopige toepassing van de Internationale Overeenkomst van 2015 voor olijfolie en tafelolijven ( PB L 293 van 28.10.2016, blz. 2 ). ( 2 ) Besluit (EU) 2019/848 van de Raad van 17 mei 2019 betreffende de sluiting, namens de Europese Unie, van de Internationale Overeenkomst van 2015 voor olijfolie en tafelolijven ( PB L 139 van 27.5.2019, blz. 1 ). BIJLAGE De Unie steunt, tijdens een toekomstige vergadering van de Ledenraad of in het kader van een procedure voor aanneming van besluiten door de Ledenraad op grond van een briefwisseling, de toetreding van de regering van Georgië tot de overeenkomst, op voorwaarde dat de aandelen van Georgië worden berekend volgens de formule in artikel 11 van de overeenkomst en dat de termijn voor de neerlegging van de akten van toetreding Georgië in staat stelt spoedig tot de overeenkomst toe te treden. Indien de neerlegging van de akte vertraging oploopt, kan de Unie, in latere, door de Ledenraad vast te stellen besluiten, de verlenging van de termijn voor de neerlegging van de akte goedkeuren.",
  "source": "EUR LEX"
}