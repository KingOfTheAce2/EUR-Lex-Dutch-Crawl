{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0095:NL:HTML\">",
  "content": "EUR-Lex - 31999D0095 - NL Avis juridique important | 31999D0095 1999/95/EG: Beschikking van de Raad van 31 december 1998 betreffende de monetaire regelingen in de Franse territoriale gemeenschappen Saint-Pierre-et-Miquelon en Mayotte Publicatieblad Nr. L 030 van 04/02/1999 blz. 0029 - 0030 BESCHIKKING VAN DE RAAD van 31 december 1998 betreffende de monetaire regelingen in de Franse territoriale gemeenschappen Saint-Pierre-et-Miquelon en Mayotte (1999/95/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 109 L, lid 4, derde zin, Gezien het voorstel van de Commissie, Gezien het advies van de Europese Centrale Bank, (1) Overwegende dat op grond van Verordening (EG) nr. 974/98 van de Raad van 3 mei 1998 over de invoering van de euro (1) de euro vanaf 1 januari 1999 de munteenheid van elke deelnemende lidstaat zal vervangen tegen de omrekeningskoers; (2) Overwegende dat de Gemeenschap met ingang van die datum bevoegd is voor monetaire en wisselkoersaangelegenheden in de lidstaten die de euro hebben ingevoerd; (3) Overwegende dat de Franse franc op 1 januari 1999 door de euro wordt vervangen; (4) Overwegende dat de Franse territoriale gemeenschappen (\"collectivités territoriales\") Saint-Pierre-et-Miquelon en Mayotte een integraal deel van Frankrijk uitmaken; dat zij geen deel van de Gemeenschap vormen; dat het monetaire regime van Saint-Pierre-et-Miquelon en Mayotte niet geregeld is in het Verdrag; dat het noodzakelijk is hun monetaire regime te verduidelijken; dat deze territoriale gemeenschappen dezelfde munt zouden moeten hebben als Europees Frankrijk; (5) Overwegende dat bankbiljetten en muntstukken in Franse francs in omloop worden gebracht door het \"Institut d'émission de départements d'outre-mer (IEDOM)\" in Saint-Pierre-et-Miquelon en vanaf 1 januari 1999 ook in Mayotte; dat de in deze gemeenschappen gevestigde financiële instellingen toegang hebben tot de herfinancieringsfaciliteiten in Franse francs van het IEDOM; dat Frankrijk voornemens is om tijdig de positie en de rol van het IEDOM te herzien om deze in overeenstemming te brengen met de taken die bij het Verdrag en Protocol nr. 3 zijn toegewezen aan het Europees Stelsel van centrale banken (ESCB); (6) Overwegende dat de euro de munt van deze gemeenschappen zou moeten zijn; dat Frankrijk de status van wettig betaalmiddel dient te verlenen aan bankbiljetten en muntstukken in Franse franc en aan bankbiljetten en muntstukken in euro die worden uitgegeven door het ESCB en de lidstaten die de euro hebben ingevoerd; (7) Overwegende dat vanaf 1 januari 1999 het ESCB het monetaire beleid van de Gemeenschap formuleert en ten uitvoer legt; dat de Europese Centrale Bank en de nationale centrale banken alle soorten banktransacties kunnen verrichten met betrekking tot in derde landen gevestigde financiële instellingen; dat zij deze transacties ook kunnen verrichten in gebieden van een lidstaat die geen deel uitmaken van de Gemeenschap; dat zij met betrekking tot deze gemeenschappen van deze bevoegdheid gebruik zouden moeten maken; dat het, om de eenheid in het monetaire beleid van het eurogebied en een level playing field voor de in dit gebied gevestigde financiële instellingen te waarborgen, passend is dat die onderdelen van het Gemeenschapsrecht die noodzakelijk zijn of zullen worden voor een goed functioneren van de Economische en Monetaire Unie, van toepassing zijn in Saint-Pierre-et-Miquelon en Mayotte; (8) Overwegende dat de monetaire regelingen in Saint-Pierre-et-Miquelon en Mayotte door Frankrijk bij nationale wetgeving moeten worden vastgesteld, HEEFT DE VOLGENDE BESCHIKKING VASTGESTELD: Artikel 1 De euro wordt de munteenheid van Saint-Pierre-et-Miquelon en Mayotte. Artikel 2 1. Frankrijk blijft tot en met uiterlijk 30 juni 2002 de status van wettig betaalmiddel toekennen aan bankbiljetten en muntstukken in Franse franc in Saint-Pierre-et-Miquelon en Mayotte. 2. Vanaf 1 januari 2002 zal Frankrijk de status van wettig betaalmiddel aan bankbiljetten en muntstukken in euro in Saint-Pierre-et-Miquelon en Mayotte toekennen. Artikel 3 De Europese Centrale Bank en de nationale centrale banken kunnen de functies en de verrichtingen van het Europees Stelsel van centrale banken, zoals bepaald in hoofdstuk IV en artikel 16 van het statuut van het ESCB en de ECB, uitvoeren in Saint-Pierre-et-Miquelon en Mayotte. Artikel 4 Frankrijk ziet er in onderlinge overeenstemming met de Commissie en de Europese Centrale Bank op toe dat die onderdelen van het Gemeenschapsrecht die noodzakelijk zijn of zullen worden voor het functioneren van de Economische en Monetaire Unie, worden toegepast in Saint-Pierre-et-Miquelon en Mayotte. Artikel 5 Deze beschikking treedt in werking op 1 januari 1999. Artikel 6 Deze beschikking is gericht tot de Franse Republiek. Gedaan te Brussel, 31 december 1998. Voor de Raad De Voorzitter R. EDLINGER (1) PB L 139 van 11. 5. 1998, blz. 1.",
  "source": "EUR LEX"
}