{
  "url": "http://www.w3.org/1999/xhtml\">",
  "content": "L_2022241NL.01000501.xml 19.9.2022 NL Publicatieblad van de Europese Unie L 241/5 BESLUIT VAN HET POLITIEK EN VEILIGHEIDSCOMITÉ (GBVB) 2022/1611 van 13 september 2022 tot benoeming van de operationeel commandant van de EU voor de militaire operatie van de Europese Unie in Bosnië en Herzegovina en tot intrekking van Besluit (GBVB) 2020/1010 (BiH/33/2022) HET POLITIEK EN VEILIGHEIDSCOMITÉ, Gezien het Verdrag betreffende de Europese Unie, en met name artikel 38, derde alinea, Gezien Gemeenschappelijk Optreden 2004/570/GBVB van de Raad van 12 juli 2004 inzake de militaire operatie van de Europese Unie in Bosnië en Herzegovina ( 1 ) , en met name artikel 6, lid 1, Overwegende hetgeen volgt: (1) Op grond van artikel 6, lid 1, van Gemeenschappelijk Optreden 2004/570/GBVB heeft de Raad het Politiek en Veiligheidscomité (PVC) gemachtigd de noodzakelijke besluiten te nemen over de benoeming van de operationeel commandant van de militaire operatie van de Europese Unie in Bosnië en Herzegovina (de “operationeel commandant van de EU”). (2) Op 8 oktober 2018 heeft het PVC besloten dat in beginsel de vicechef-staf van het Algemeen Hoofdkwartier van de Geallieerde Mogendheden in Europa (Supreme Headquarters Allied Powers Europe — Shape) met ingang van 29 maart 2019 zou worden benoemd tot de operationeel commandant van de EU, mits de NAVO zou bevestigen dat hij beschikbaar was. (3) Op 7 december 2018 heeft de Noord-Atlantische Raad bevestigd dat de vicechef-staf van Shape beschikbaar was om met ingang van 29 maart 2019 de rol op zich te nemen van operationeel commandant van de EU in het kader van de Berlijn Plus-regeling. (4) Op 2 juli 2020 heeft het PVC Besluit (GBVB) 2020/1010 ( 2 ) vastgesteld waarbij generaal-majoor Brice HOUDET, vicechef-staf van Shape, met ingang van 18 juli 2020 werd benoemd tot operationeel commandant van de EU. (5) Op 1 september 2022 heeft de NAVO besloten luitenant-generaal Hubert COTTEREAU met ingang van die datum te benoemen tot vicechef-staf van Shape, ter vervanging van luitenant-generaal Brice HOUDET. Tevens dient luitenant-generaal Hubert COTTEREAU met ingang van die datum luitenant-generaal Brice HOUDET te vervangen als de operationeel commandant van de EU. (6) Op 7 september 2022 is het Militair Comité van de EU overeengekomen de benoeming aan te bevelen van luitenant-generaal Hubert COTTEREAU tot de operationeel commandant van de EU met ingang van 1 september 2022. (7) Besluit (GBVB) 2020/1010 moet derhalve worden ingetrokken. (8) Op 12 en 13 december 2002 heeft de Europese Raad van Kopenhagen een verklaring aangenomen waarin staat dat de Berlijn Plus-regeling en de uitvoering daarvan slechts van toepassing zijn op de lidstaten van de Unie die ofwel ook NAVO-leden zijn, ofwel partij zijn bij het Partnerschap voor de Vrede, en die derhalve bilaterale veiligheidsovereenkomsten met de NAVO hebben gesloten, HEEFT HET VOLGENDE BESLUIT VASTGESTELD: Artikel 1 Luitenant-generaal Hubert COTTEREAU, vicechef-staf van het Algemeen Hoofdkwartier van de Geallieerde Mogendheden in Europa (Supreme Headquarters Allied Powers Europe — Shape), wordt benoemd tot operationeel commandant van de EU voor de militaire operatie van de Europese Unie in Bosnië en Herzegovina, met ingang van 1 september 2022. Artikel 2 Besluit (GBVB) 2020/1010 wordt ingetrokken. Artikel 3 Dit besluit treedt in werking op de datum van de vaststelling ervan. Het is van toepassing met ingang van 1 september 2022. Gedaan te Brussel, 13 september 2022. Voor het Politiek en Veiligheidscomité De voorzitter D. PRONK ( 1 ) PB L 252 van 28.7.2004, blz. 10 . ( 2 ) Besluit van het Politiek en Veiligheidscomité (GBVB) 2020/1010 van 2 juli 2020 tot benoeming van de operationeel commandant van de EU van de militaire operatie van de Europese Unie in Bosnië en Herzegovina en tot intrekking van Besluit (GBVB) 2019/264 (BiH/29/2020) ( PB L 224 van 13.7.2020, blz. 7 ).",
  "source": "EUR LEX"
}