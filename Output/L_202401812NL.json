{
  "url": "http://www.w3.org/1999/xhtml\"><!--",
  "content": "L_202401812NL.000101.fmx.xml Publicatieblad van de Europese Unie NL L-serie 2024/1812 27.6.2024 BESLUIT (EU) 2024/1812 VAN DE RAAD van 21 juni 2024 tot wijziging van Besluit 1999/70/EG betreffende de externe accountants van de nationale centrale banken, wat betreft de externe accountant van de Národná banka Slovenska DE RAAD VAN DE EUROPESE UNIE, Gezien Protocol nr. 4 betreffende de statuten van het Europees Stelsel van centrale banken en van de Europese Centrale Bank, dat is gehecht aan het Verdrag betreffende de Europese Unie en aan het Verdrag betreffende de werking van de Europese Unie, en met name artikel 27.1, Gezien de aanbeveling van de Europese Centrale Bank van 18 april 2024 aan de Raad van de Europese Unie betreffende de externe accountants van de Národná banka Slovenska (ECB/2024/14) ( 1 ) , Overwegende hetgeen volgt: (1) De rekeningen van de Europese Centrale Bank (ECB) en van de nationale centrale banken van de lidstaten die de euro als munt hebben, worden gecontroleerd door onafhankelijke externe accountants die door de Raad van bestuur van de ECB worden aanbevolen en door de Raad van de Europese Unie worden aanvaard. (2) Het mandaat van de huidige externe accountant van de Národná banka Slovenska, Deloitte Audit s.r.o., loopt af na de audit van het boekjaar 2023. Het is derhalve noodzakelijk om voor het boekjaar 2024 en daarna een externe accountant te benoemen. (3) Národná banka Slovenska heeft Grant Thornton Audit s.r.o geselecteerd als haar externe accountant voor de boekjaren 2024 tot en met 2027. (4) De Raad van bestuur van de ECB heeft aanbevolen om Grant Thornton Audit s.r.o. te benoemen tot externe accountant van de Národná banka Slovenska voor de boekjaren 2024 tot en met 2027, met de mogelijkheid om het mandaat te verlengen voor de boekjaren 2028 tot en met 2030. (5) Ingevolge de aanbeveling van de Raad van bestuur van de ECB moet Besluit 1999/70/EG van de Raad ( 2 ) dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In artikel 1 van Besluit 1999/70/EG wordt lid 16 vervangen door: “16.   Grant Thornton Audit, s.r.o. wordt aanvaard als externe accountants van de Národná banka Slovenska voor de boekjaren 2024 tot en met 2027.”. Artikel 2 Dit besluit wordt van kracht op de datum van de kennisgeving ervan. Artikel 3 Dit besluit is gericht tot de Europese Centrale Bank. Gedaan te Luxemburg, 21 juni 2024. Voor de Raad De voorzitter V. VAN PETEGHEM ( 1 ) PB C, C/2024/3031, 30.4.2024, ELI: http://data.europa.eu/eli/C/2024/3031/oj . ( 2 ) Besluit 1999/70/EG van de Raad van 25 januari 1999 betreffende de externe accountants van de nationale centrale banken ( PB L 22 van 29.1.1999, blz. 69 ). ELI: http://data.europa.eu/eli/dec/2024/1812/oj ISSN 1977-0758 (electronic edition)",
  "source": "EUR LEX"
}