{
  "url": "http://www.w3.org/1999/xhtml\"><!--",
  "content": "L_2017179NL.01003201.xml 12.7.2017 NL Publicatieblad van de Europese Unie L 179/32 UITVOERINGSBESLUIT (EU) 2017/1257 VAN DE COMMISSIE van 11 juli 2017 betreffende de nodige technische normen en formats voor een uniform systeem om matching van vacatures, sollicitaties en cv's op het Eures-portaal mogelijk te maken (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/589 van het Europees Parlement en de Raad van 13 april 2016 inzake een Europees netwerk van diensten voor arbeidsvoorziening (Eures), de toegang van werknemers tot mobiliteitsdiensten en de verdere integratie van de arbeidsmarkten en tot wijziging van Verordeningen (EU) nr. 492/2011 en (EU) nr. 1296/2013 ( 1 ) , en met name artikel 17, lid 8, Overwegende hetgeen volgt: (1) Bij Verordening (EU) 2016/589 zijn onder meer beginselen en regels vastgesteld voor de samenwerking tussen de Commissie en de lidstaten bij de uitwisseling van relevante beschikbare gegevens over vacatures, sollicitaties en cv's. (2) Artikel 17 van Verordening (EU) 2016/589 voorziet in het opzetten van een uniform systeem om vacatures, sollicitaties en cv's uit de lidstaten op het Eures-portaal samen te brengen. (3) Om het uniforme systeem op te zetten en de verstrekte gegevens efficiënt te doorzoeken en te matchen moeten gemeenschappelijke normen en formats voor de uit te wisselen gegevens worden gebruikt. (4) Deze normen en formats moeten zo veel mogelijk op stevig verankerde en door de openbare diensten voor arbeidsvoorziening en andere actoren op de arbeidsmarkt toegepaste sectorale of overheidsnormen worden gebaseerd en na passend overleg met de lidstaten worden goedgekeurd. (5) De normen en formats moeten mogelijk na verloop van tijd aan technologische of functionele veranderingen worden aangepast. Daarom moet voor een bestuursmodel worden gezorgd dat waarborgt dat de lidstaten naar behoren worden geraadpleegd en bij de problematiek worden betrokken, voordat normen en formats worden goedgekeurd. (6) Om de nationale coördinatiebureaus bij de organisatie van een gecoördineerde overdracht van informatie aan het Eures-portaal te ondersteunen, het functioneren van het mechanisme voor de uitwisseling van gegevens te vrijwaren en de intrinsieke en technische kwaliteit van de informatie te waarborgen is het zaak niet alleen een aantal algemene beginselen voor het opzetten en het gebruik van het systeem, maar ook de taken en verantwoordelijkheden van de betrokken partijen vast te stellen. (7) Deze algemene beginselen moeten de rechten en verantwoordelijkheden van aanmakers en houders van gegevens toelichten en verduidelijken, evenals de wijze waarop de bescherming van persoonsgegevens door de hele keten van gegevensoverdracht wordt gewaarborgd. (8) Om een efficiënte matching van vacatures — met inbegrip van leerling- en stageplaatsen —, sollicitaties en cv's te bevorderen in het licht van de doelstellingen van Verordening (EU) 2016/589 moeten de leden en partners van Eures zo veel mogelijk geschikte vacatures, sollicitaties en cv's in hun bezit op transparante wijze beschikbaar stellen. (9) De bepalingen van dit besluit met betrekking tot de verwerking van persoonsgegevens moeten overeenkomstig de wetgeving van de Unie betreffende de bescherming van persoonsgegevens — en met name Richtlijn 95/46/EG van het Europees Parlement en de Raad ( 2 ) en Verordening (EG) nr. 45/2001 van het Europees Parlement en de Raad ( 3 ) — en de relevante nationale uitvoeringsmaatregelen worden uitgevoerd. Er moet bijzondere aandacht worden geschonken aan de naleving van de beginselen van doelbinding, minimale gegevensverwerking, opslagbeperking, integriteit en vertrouwelijkheid. (10) De in dit besluit vervatte maatregelen zijn in overeenstemming met het advies van het Eures-comité, HEEFT HET VOLGENDE BESLUIT VASTGESTELD: Artikel 1 Onderwerp, toepassingsgebied en definities Bij dit besluit worden de technische normen en formats vastgesteld die gebruikt moeten worden voor een uniform systeem om vacatures, sollicitaties en cv's van de leden van Eures — en eventueel de partners van Eures — op het Eures-portaal samen te brengen, evenals de methoden en procedures om verdere technische en functionele definities overeen te komen. Voor de toepassing van dit besluit wordt verstaan onder: a) „sollicitatie” : een document dat of een reeks documenten die een sollicitant aan een werkgever of een dienst voor arbeidsvoorziening overdraagt om de werkgever ervan in kennis te stellen dat de sollicitant beschikbaar en bereid is om voor een bepaalde baan of functie in dienst te worden genomen; b) „cv” : een document waarin iemands profiel wordt beschreven aan de hand van een samenvatting van zijn/haar beroepservaring en opleiding, samen met andere relevante informatie over prestaties, vaardigheden, competenties, kwalificaties en interesses; c) „profiel van werkzoekende” : het in dit besluit vastgestelde standaardgegevensformat voor de clearance van cv's en sollicitaties van werknemers; d) „aanmaker van gegevens” : de persoon of entiteit die de reeks op het Eures-portaal beschikbare gegevens oorspronkelijk heeft gecreëerd. Werkgevers die een vacature hebben gepubliceerd, en werknemers die een profiel van werkzoekende bij een lid van Eures — of eventueel een partner van Eures — hebben gecreëerd en openbaar laten maken en die de vereiste toestemming hebben gegeven om de informatie aan het Eures-portaal over te dragen, worden als aanmakers van gegevens beschouwd; e) „houder van Eures-gegevens” : de persoon of entiteit die het wettelijk recht heeft te controleren wie toegang tot de gegevens moet hebben. De houder van Eures-gegevens kan de aanmaker van de gegevens zijn of iemand anders die in opdracht van en namens de aanmaker van de gegevens optreedt; f) „eindgebruiker” : de persoon of entiteit die gegevens over vacatures en profielen van werkzoekenden die overeenkomstig dit besluit op het Eures-portaal zijn samengebracht, oproept en gebruikt om vacatures op te sporen of kandidaten voor het vervullen van vacatures te vinden; g) „uniform systeem” : de in dit besluit vastgestelde gegevensdefinities en functionele specificaties voor gegevensoverdracht en gegevensprocessen om de matching van vacatures en cv's mogelijk te maken; h) „technische infrastructuur” : het geheel van hardware, software, netwerken en andere voorzieningen dat nodig is om de voor het gebruik van het uniforme systeem vereiste IT-diensten te ontwikkelen, te testen, te leveren, te monitoren, te controleren of te ondersteunen; i) „één gecoördineerd kanaal” : de dienst die tussen het aansluitpunt van het Eures-portaal en het aansluitpunt in een lidstaat is opgezet om de overdracht van gegevens van de nationale leden van Eures — en eventueel de partners van Eures — aan het Eures-portaal mogelijk te maken volgens het uniforme systeem en met behulp van passende technische infrastructuur. Artikel 2 Algemene beginselen voor de overdracht en uitwisseling van gegevens 1.   Elke lidstaat ontwikkelt en onderhoudt één gecoördineerd kanaal om vacatures en profielen van werkzoekenden van de nationale leden van Eures — en eventueel de nationale partners van Eures — aan het Eures-portaal over te dragen. 2.   Daartoe zorgt elke lidstaat voor met het Eures-portaal verbonden technische infrastructuur waarop leden van Eures — en eventueel partners van Eures — zich kunnen aansluiten en waaraan ze hun gegevens kunnen overdragen. 3.   Het Europees coördinatiebureau beheert het Eures-portaal en de bijbehorende IT-diensten om de via de in lid 1 bedoelde infrastructuur overgedragen gegevens te ontvangen en te verwerken. 4.   Het Europees coördinatiebureau stelt de gegevens beschikbaar voor zoek- en matchingactiviteiten niet alleen door eindgebruikers op het Eures-portaal, maar ook via toepassingsinterfaces die de leden van Eures — en eventueel de partners van Eures — in staat stellen de informatie in hun respectieve systemen ter beschikking te stellen van hun personeel en de gebruikers van hun portaalsites voor werkzoekenden en diensten. 5.   Alle noodzakelijke definities, normen, specificaties en processen worden gedetailleerd beschreven in documenten waarover de nationale coördinatiebureaus via de in dit besluit vastgestelde bestuursstructuur overeenstemming moeten bereiken, en worden op een speciale sectie van het Eures-portaal Extranet ter beschikking van alle betrokken partijen gesteld. Artikel 3 Algemene beginselen voor de inhoud en de kwaliteit van gegevens 1.   De aan het Eures-portaal overeenkomstig Verordening (EU) 2016/589 en dit besluit overgedragen gegevens worden op het Eures-portaal uitsluitend voor zoek- en matchingactiviteiten geïndexeerd, opgeslagen en beschikbaar gesteld tijdens de door de aanmaker of de houder van de individuele gegevens vastgestelde geldigheidsperiode. Zelfs na het verstrijken van de geldigheidsperiode kunnen geanonimiseerde gegevens worden opgeslagen en bekendgemaakt — ook aan derde partijen — voor statistische en onderzoeksdoeleinden. 2.   De overdracht van gegevens aan het Eures-portaal doet geen afbreuk aan de rechten van de aanmakers van de gegevens of de houders van de Eures-gegevens op die gegevens overeenkomstig de wetten, voorschriften en overeenkomsten die van toepassing zijn op de volledige overdrachtsketen van de aanmaker van de gegevens tot het Eures-portaal. 3.   Persoonsgegevens die aan het Eures-portaal worden overgedragen en er worden opgeslagen, mogen alleen worden bekendgemaakt voor zover de aanmaker van de gegevens daarin toestemt. Persoonsgegevens mogen alleen worden bekendgemaakt aan leden en partners van Eures of aan eindgebruikers die zich op het Eures-portaal of bij een lid of partner van Eures hebben geregistreerd en via de in artikel 2, lid 4, bedoelde toepassingsinterfaces toegang tot de gegevens hebben, mits deze eindgebruikers voorwaarden hebben aanvaard die volledig in overeenstemming zijn met de door de aanmakers van de gegevens verleende toestemming. 4.   De werkgevers mogen impliciet of expliciet afstand doen van de rechten op de gegevens in een vacature, afgezien van eventuele persoonlijke gegevens in de vacature. De werknemers behouden de rechten op hun persoonsgegevens en kunnen te allen tijde hun toestemming om de informatie bekend te maken intrekken en alle of een deel van de aan het Eures-portaal overgedragen gegevens schrappen, wijzigen of op een andere manier verwerken. Hetzelfde geldt voor werkgevers met betrekking tot eventuele persoonsgegevens in een vacature. 5.   Het is aan de nationale coördinatiebureaus en de leden van Eures — en eventueel de partners van Eures — om ervoor te zorgen dat alle gegevens die via hen aan het Eures-portaal ter beschikking worden gesteld, aan Verordening (EU) 2016/589, dit besluit en eventuele andere toepasselijke wetten en voorschriften — met name met betrekking tot de bescherming van persoonsgegevens — voldoen, dat aanmakers van gegevens of houders van Eures-gegevens worden geïnformeerd over de wijze waarop hun gegevens zullen worden gebruikt en verwerkt en dat alle noodzakelijke toestemmingen zijn verkregen. De oorsprong van de gegevens — en eventuele wijzigingen van de gegevens — en de verleende toestemming moeten door de hele overdrachtsketen van de aanmaker tot het Eures-portaal traceerbaar zijn. 6.   Het Europees coördinatiebureau is de „verantwoordelijke voor de verwerking” in de zin van Verordening (EG) nr. 45/2001 met betrekking tot op het Eures-portaal opgeslagen persoonsgegevens. Het is op grond van die verordening verantwoordelijk voor de verwerking van persoonsgegevens — met inbegrip van de in lid 1 bedoelde anonimisering — en voor de nodige technische en organisatorische maatregelen om de veiligheid, de vertrouwelijkheid en de integriteit van de betrokken gegevens naar behoren te waarborgen. 7.   Het is aan de coördinatiegroep om gemeenschappelijke minimumvereisten met betrekking tot de verklaringen en voorwaarden inzake de bescherming van persoonsgegevens te ontwikkelen en overeen te komen, die door het Europees coördinatiebureau, de nationale coördinatiebureaus, de leden van Eures en eventueel de partners van Eures moeten worden toegepast om aan de voorschriften van Verordening (EU) 2016/589 inzake de geïnformeerde toestemming door aanmakers van gegevens of houders van Eures-gegevens te voldoen en uniforme voorwaarden voor de toegang tot gegevens te waarborgen. Artikel 4 Taken en verantwoordelijkheden van de nationale coördinatiebureaus Het is aan de nationale coördinatiebureaus om in hun respectieve lidstaat de gecoördineerde en veilige overdracht van informatie over vacatures en profielen van werkzoekenden aan het Eures-portaal te organiseren, met name door: a) toezicht te houden op het opzetten en het onderhoud van de nodige technische infrastructuur om ervoor te zorgen dat relevante gegevens van leden van Eures — en eventueel partners van Eures — via één gecoördineerd kanaal aan het Eures-portaal kunnen worden overgedragen; b) alle leden van Eures — en eventueel alle partners van Eures — de mogelijkheid te geven zich op dit ene gecoördineerde kanaal aan te sluiten en via dit kanaal gegevens over te dragen; c) de aansluitingen op het Eures-portaal en de deelnemende leden en partners van Eures permanent te monitoren en snel te kunnen reageren om eventuele technische of andere problemen met betrekking tot de aansluiting of de over te dragen gegevens te verhelpen; d) ervoor te zorgen dat alle activiteiten met betrekking tot de uitwisseling en de overdracht van gegevens in volledige overeenstemming met Verordening (EU) 2016/589 en de in dit besluit vastgestelde algemene beginselen worden uitgevoerd en in te grijpen wanneer dit niet het geval is; e) ervoor te zorgen dat alle overgedragen gegevens voldoen aan de overeengekomen formats en normen die in Verordening (EU) 2016/589 en in dit besluit zijn vastgesteld; f) in regelingen te voorzien die waarborgen dat de aanmakers van gegevens volledig in kennis worden gesteld en op de hoogte zijn van de wijze waarop hun gegevens zullen worden gebruikt en verwerkt; g) informatie te verstrekken en regelmatig bij te werken over de maatregelen en systemen om de kwaliteit, de veiligheid, de integriteit, de vertrouwelijkheid en de traceerbaarheid van gegevens — met inbegrip van de bescherming van persoonsgegevens — te waarborgen; h) deel te nemen aan de in artikel 9, lid 5, van Verordening (EU) 2016/589 bedoelde uitwisseling van informatie en samenwerking; i) het Europees coördinatiebureau op de hoogte te houden van de beleidsmaatregelen met betrekking tot de uitsluiting van vacatures of categorieën vacatures overeenkomstig artikel 17 van Verordening (EU) 2016/589; j) de aanwijzing van een centraal contactpunt te melden overeenkomstig artikel 9. Artikel 5 Taken en verantwoordelijkheden van het Europees coördinatiebureau Het is aan het Europees coördinatiebureau om het Eures-netwerk te ondersteunen bij de uitvoering van zijn taken met betrekking tot de gecoördineerde overdracht van informatie over vacatures en profielen van werkzoekenden aan het Eures-portaal, met name door: a) de nodige technische infrastructuur op te zetten en te onderhouden om via het ene gecoördineerde kanaal gegevens van de lidstaten te ontvangen; b) het Eures-portaal en de bijbehorende IT-systemen te beheren en verder te ontwikkelen om zoek- en matchingdiensten ten behoeve van het Eures-netwerk en de eindgebruikers te verlenen via selfservices op het Eures-portaal; c) de nodige technische infrastructuur op te zetten en te onderhouden om de leden van Eures — en eventueel de partners van Eures — toegang tot vacatures en profielen van werkzoekenden op het Eures-portaal te verlenen, zodat hun personeel en de gebruikers van hun portaalsites voor werkzoekenden de vacatures en profielen kunnen raadplegen en doorzoeken; d) ervoor te zorgen dat alle activiteiten met betrekking tot de uitwisseling en de overdracht van gegevens in volledige overeenstemming met Verordening (EU) 2016/589 en de in dit besluit vastgestelde algemene beginselen worden uitgevoerd, en in te grijpen wanneer dit niet het geval is; e) informatie te verstrekken en regelmatig bij te werken over de maatregelen en systemen om de kwaliteit, de veiligheid, de integriteit, de vertrouwelijkheid en de traceerbaarheid van gegevens — met inbegrip van de bescherming van persoonsgegevens — te waarborgen; f) voor een speciale sectie op het Eures-portaal Extranet en de nodige andere instrumenten en ondersteuning te zorgen om de nationale coördinatiebureaus en de leden en partners van Eures in staat te stellen efficiënt informatie uit te wisselen en klachten te behandelen overeenkomstig de verordening en dit besluit; g) op het Eures-portaal Extranet alle nodige technische en andere documentatie — en met name de in artikel 8 bedoelde documenten — voor te bereiden, bij te werken en beschikbaar te stellen voor het functioneren van de overdracht en de uitwisseling van gegevens. Artikel 6 Taken en verantwoordelijkheden van de leden en partners van Eures 1.   Alle leden van Eures en die partners van Eures die hebben toegezegd bij te dragen aan de pool van vacatures en/of profielen van werkzoekenden, nemen via de overeenkomstig dit besluit opgezette technische infrastructuur deel aan de gecoördineerde en veilige overdracht van informatie over vacatures en profielen van werkzoekenden aan het Eures-portaal, zoals bedoeld in artikel 12, lid 3, en artikel 17, lid 1, van Verordening (EU) 2016/589, met name door: a) voor de nodige technische infrastructuur te zorgen om zich op het ene gecoördineerde kanaal in hun respectieve land aan te sluiten; b) de aansluitingen permanent te monitoren en snel te kunnen reageren om eventuele technische of andere problemen met betrekking tot de aansluiting of de over te dragen gegevens te verhelpen; c) ervoor te zorgen dat alle activiteiten met betrekking tot de uitwisseling en de overdracht van gegevens in volledige overeenstemming met Verordening (EU) 2016/589 en de in dit besluit vastgestelde algemene beginselen worden uitgevoerd, en in te grijpen wanneer dit niet het geval is; d) ervoor te zorgen dat alle overgedragen gegevens voldoen aan de overeengekomen formats en normen die in Verordening (EU) 2016/589 en in dit besluit zijn vastgesteld; e) ervoor te zorgen dat de aanmakers van gegevens volledig in kennis worden gesteld en op de hoogte zijn van de wijze waarop hun gegevens zullen worden gebruikt en verwerkt; f) informatie te verstrekken en regelmatig bij te werken over de maatregelen en systemen om de kwaliteit, de veiligheid, de integriteit, de vertrouwelijkheid en de traceerbaarheid van gegevens — met inbegrip van de bescherming van persoonsgegevens — te waarborgen; g) het nationale coördinatiebureau duidelijk en transparant op de hoogte te houden van de toepassing van de beleidsmaatregelen met betrekking tot de uitsluiting van de overdracht van alle openbaar beschikbare vacatures in toepassing van artikel 17 van Verordening (EU) 2016/589; h) voor een contactpunt te zorgen om de coördinatie op nationaal niveau door het nationale coördinatiebureau te vergemakkelijken. Een helpdesk of een soortgelijke dienst kan de functie van contactpunt waarnemen. 2.   Om ervoor te zorgen dat hun bij het Eures-netwerk betrokken personeel en de eindgebruikers van de door hen beheerde portaalsites voor werkzoekenden gemakkelijk toegang hebben tot het Eures-portaal en kunnen zoeken en voor matches zorgen met de vacatures en de profielen van werkzoekenden op het Eures-portaal, kunnen de leden en partners van Eures hun systemen aansluiten op en gebruikmaken van de door het Europees coördinatiebureau voor dit doel ter beschikking gestelde technische infrastructuur. Artikel 7 Taken en verantwoordelijkheden van de coördinatiegroep 1.   De coördinatiegroep ondersteunt het goed functioneren van het uniforme systeem en de organisatie van de gecoördineerde en veilige overdracht van informatie over vacatures en profielen van werkzoekenden aan het Eures-portaal en draagt voortdurend bij aan de versterking ervan. De coördinatiegroep houdt nauwlettend toezicht op het functioneren en fungeert als forum voor het uitwisselen van standpunten en beste praktijken om het uniforme systeem beter te laten werken. 2.   De coördinatiegroep evalueert eenmaal per jaar de toepassing van dit besluit en deze evaluatie vormt de bijdrage van de lidstaten aan de activiteiten- en ex-postevaluatieverslagen die de Commissie uit hoofde van de artikelen 33 en 35 van Verordening (EU) 2016/589 opstelt. 3.   De goedkeuring en de eventuele wijzigingen van de in artikel 8 bedoelde specificaties van het ene gecoördineerde Eures-kanaal worden — overeenkomstig de procedure van artikel 9 — met de coördinatiegroep overeengekomen, voordat ze kunnen worden toegepast. 4.   De coördinatiegroep kan specifieke groepen deskundigen oprichten om steun, hulp en advies te verlenen bij de uitvoering van haar taken. Artikel 8 Technische en functionele definities en specificaties voor de uitwisseling van gegevens 1.   Overeenkomstig de procedures van artikel 9 keurt het Europees coördinatiebureau de specificaties van het ene gecoördineerde Eures-kanaal goed, die bestaan uit: a) de „specificatie van Eures-formats en Eures-normen” met een beschrijving van het gegevensformat, de gegevensdefinities, de te gebruiken normen en de na te leven validatieregels bij de overdracht van een vacature of het profiel van een werkzoekende aan het Eures-portaal via het uniforme systeem; b) de „specificaties voor de uitwisseling van functionele Eures-boodschappen” met een beschrijving van de nodige technische infrastructuur en de uit te voeren uitwisselingsspecificaties om de uitwisseling van gegevens te waarborgen; c) de „Eures-handleiding voor interoperabiliteitsprocessen” met een beschrijving van de processen, de maatregelen en de tussenkomsten om het ene gecoördineerde kanaal te doen functioneren, met verandermanagement om te gaan en kwaliteit, veiligheid, traceerbaarheid en gegevensbescherming te waarborgen, met inbegrip van de bescherming van persoonsgegevens. 2.   De „specificaties van het ene gecoördineerde Eures-kanaal” en eventuele updates of wijzigingen ervan worden op een speciale sectie van het Eures-portaal Extranet ter beschikking van het Eures-netwerk gesteld. Artikel 9 Bestuur 1.   Alle lidstaten wijzen via hun nationale coördinatiebureaus één centraal contactpunt aan, waaraan alle verzoeken, vragen en berichten over de uitvoering van bepalingen met betrekking tot IT-diensten uit hoofde van Verordening (EU) 2016/589 en de toepassing van dit besluit kunnen worden gericht, en ze stellen het Europees coördinatiebureau in kennis van de bijzonderheden van dat contactpunt. 2.   Met het oog op een vlot functioneren van het uniforme systeem voor de uitwisseling van gegevens, het Eures-portaal en de bijbehorende IT-diensten zorgt het Europees coördinatiebureau voor regelmatige bijeenkomsten met en doeltreffende communicatiemiddelen tussen de in lid 1 bedoelde centrale contactpunten. De coördinatiegroep kan de groep centrale contactpunten opdragen raadplegingen voor te bereiden of haar verzoeken advies te verlenen over technische en IT-kwesties in het kader van Verordening (EU) 2016/589. 3.   Voordat het Europees coördinatiebureau de „specificaties van het ene gecoördineerde Eures-kanaal” goedkeurt en eventueel in een later stadium wijzigt, wordt de coördinatiegroep officieel geraadpleegd overeenkomstig artikel 14 van Verordening (EU) 2016/589. Deze raadplegingen worden — waar nodig — voorafgegaan door raadplegingen op technisch niveau binnen het Eures-netwerk en met andere relevante nationale en internationale deskundigen, zoals instanties die bij de ontwikkeling van formats en normen betrokken zijn. Artikel 10 Inwerkingtreding 1.   Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . 2.   Het Europees coördinatiebureau publiceert uiterlijk 1 december 2017 de eerste versie van de „specificaties van het ene gecoördineerde Eures-kanaal” en alle andere relevante lijsten en richtsnoeren op het Eures-portaal Extranet. Gedaan te Brussel, 11 juli 2017. Voor de Commissie De voorzitter Jean-Claude JUNCKER ( 1 ) PB L 107 van 22.4.2016, blz. 1 . ( 2 ) Richtlijn 95/46/EG van het Europees Parlement en de Raad van 24 oktober 1995 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens ( PB L 281 van 23.11.1995, blz. 31 ) en — vanaf 25 mei 2018 — Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens, en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 3 ) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( PB L 8 van 12.1.2001, blz. 1 ).",
  "source": "EUR LEX"
}