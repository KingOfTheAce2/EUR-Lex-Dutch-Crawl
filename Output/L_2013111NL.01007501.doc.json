{
  "url": "http://www.w3.org/1999/xhtml\"><!--",
  "content": "L_2013111NL.01007501.xml 23.4.2013 NL Publicatieblad van de Europese Unie L 111/75 BESLUIT 2013/184/GBVB VAN DE RAAD van 22 april 2013 betreffende beperkende maatregelen tegen Myanmar/Birma en tot intrekking van Besluit 2010/232/GBVB DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Overwegende hetgeen volgt: (1) De Raad heeft op 26 april 2010 Besluit 2010/232/GBVB tot verlenging van de beperkende maatregelen tegen Birma/Myanmar ( 1 ) vastgesteld. (2) In het licht van de ontwikkelingen in Myanmar/Birma moeten alle beperkende maatregelen, met uitzondering van het wapenembargo en het embargo op uitrusting die voor binnenlandse repressie kan worden gebruikt, worden ingetrokken als middel ter ondersteuning van verdere positieve veranderingen. (3) Besluit 2010/232/GBVB dient dan ook te worden ingetrokken, HEEFT HET VOLGENDE BESLUIT VASTGESTELD: Artikel 1 1.   De verkoop, levering, overdracht of uitvoer van wapens en alle soorten aanverwant materieel, waaronder wapens en munitie, militaire voertuigen en militaire uitrusting, paramilitaire uitrusting en onderdelen daarvoor, alsmede uitrusting die kan worden gebruikt voor binnenlandse repressie, aan Myanmar/Birma door onderdanen van de lidstaten of vanaf het grondgebied van de lidstaten - ongeacht of de goederen daar oorspronkelijk vandaan komen - of met gebruik van schepen of vliegtuigen die hun vlag voeren, is verboden. 2.   Het volgende is verboden: a) het verlenen van technische bijstand, diensten als tussenhandelaar en andere aan militaire activiteiten gerelateerde diensten, en de levering, de fabricage, het onderhoud of het gebruik van wapens en alle soorten aanverwant materieel, met inbegrip van wapens en munitie, militaire voertuigen en uitrusting, paramilitaire uitrusting en onderdelen daarvoor, en van uitrusting die voor binnenlandse repressie kan worden gebruikt, direct of indirect, aan natuurlijke of rechtspersonen, entiteiten of lichamen in, of voor gebruik in Myanmar/Birma; b) het verstrekken van financieringsmiddelen of financiële bijstand in verband met militaire activiteiten, met inbegrip van met name subsidies, leningen en exportkredietverzekering voor de verkoop, de levering, de overdracht of de uitvoer van wapens en aanverwante uitrusting, alsmede van uitrusting die kan worden gebruikt voor binnenlandse repressie, of voor het verlenen van aanverwante technische bijstand, diensten als tussenhandelaar en andere diensten, direct of indirect, aan personen, entiteiten of lichamen in, of voor gebruik in Myanmar/Birma; c) het bewust en opzettelijk deelnemen aan activiteiten die ertoe strekken of tot gevolg hebben dat de in a) of b) bedoelde verbodsbepaling wordt omzeild. Artikel 2 1.   Artikel 1 is niet van toepassing op: a) de verkoop, levering, overdracht of uitvoer van niet-dodelijke militaire uitrusting, alsmede uitrusting die kan worden gebruikt voor binnenlandse repressie, die uitsluitend is bedoeld voor humanitair of beschermend gebruik, of voor programma's voor institutionele opbouw van de VN of de EU, of van materieel dat bedoeld is voor crisisbeheersingsoperaties van de EU of de VN; b) de verkoop, levering, overdracht of uitvoer van mijnopruimingsuitrusting en materieel voor gebruik bij mijnopruimingsoperaties; c) het verstrekken van financieringsmiddelen of financiële bijstand in verband met dergelijke uitrusting of dergelijke programma's en operaties; d) het verstrekken van technische bijstand in verband met dergelijke uitrusting of dergelijke programma's en operaties; mits deze uitvoer van tevoren door de ter zake bevoegde autoriteit is goedgekeurd. 2.   Artikel 1 is niet van toepassing op beschermende kleding, met inbegrip van kogelvrije vesten en militaire helmen, die door personeel van de Verenigde Naties, personeel van de EU of haar lidstaten, vertegenwoordigers van de media, medewerkers van humanitaire en ontwikkelingsorganisaties en daarmee geassocieerd personeel, louter voor persoonlijk gebruik tijdelijk naar Myanmar/Birma wordt uitgevoerd. Artikel 3 Dit besluit is van toepassing tot 30 april 2014. Het wordt voortdurend getoetst. Het wordt verlengd of gewijzigd waar nodig, indien de Raad van oordeel is dat de doelstellingen ervan niet zijn bereikt. Artikel 4 Besluit 2010/232/GBVB wordt ingetrokken. Artikel 5 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Luxemburg, 22 april 2013. Voor de Raad De voorzitter C. ASHTON ( 1 ) PB L 105 van 27.4.2010, blz. 22 .",
  "source": "EUR LEX"
}