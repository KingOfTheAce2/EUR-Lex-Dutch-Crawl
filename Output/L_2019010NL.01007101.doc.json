{
  "url": "http://www.w3.org/1999/xhtml\"><!--",
  "content": "L_2019010NL.01007101.xml 14.1.2019 NL Publicatieblad van de Europese Unie L 10/71 UITVOERINGSBESLUIT (EU) 2019/54 VAN DE COMMISSIE van 9 januari 2019 betreffende de geldigheid van een bepaalde bindende tariefinlichting (Kennisgeving geschied onder nummer C(2019) 142) (Slechts de tekst in de Poolse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 34, lid 11, en artikel 37, lid 2, onder a), Na raadpleging van het Comité douanewetboek, Overwegende hetgeen volgt: (1) De in de bijlage genoemde beschikking betreffende een bindende tariefinlichting (BTI) bevat een tariefindeling die in strijd is met de gecombineerde nomenclatuur (GN) in bijlage I bij Verordening (EEG) nr. 2658/87 van de Raad ( 2 ) . Deze BTI is met name in strijd met de algemene regels voor de interpretatie van de GN en de tekst van GN-code 2833 11 00, gelezen in samenhang met aantekening 1 op hoofdstuk 25 van de GN en de tekst van GN-code 2530 90 00. (2) In aantekening 1 op hoofdstuk 25 van de GN is bepaald dat onder de posten van dat hoofdstuk uitsluitend producten vallen in ruwe staat en producten die met een beperkt aantal mechanische of fysische werkwijzen (met uitzondering van kristallisatie) zijn behandeld. Producten die gebrand of geroost zijn of zijn verkregen door vermenging, dan wel een bewerking hebben ondergaan die uitgaat boven de in de verschillende posten aangegeven bewerkingen, zijn echter van dit hoofdstuk uitgezonderd. (3) Het product dat door de in de bijlage genoemde BTI wordt gedekt is wat betreft de objectieve kenmerken en eigenschappen ervan identiek aan het product dat in GS-indelingsadvies 2530.90/2 van de WDO is beschreven als een strooibaar wit poeder bevattende meer dan 99,2 gewichtspercenten watervrij dinatriumsulfaat, alleen verkregen door mechanische verzameling van thenardiet (watervrij dinatriumsulfaat). Thenardiet wordt van nature in de openlucht gevormd op het oppervlak van mirabiliet (dinatriumsulfaat-decahydraat) dat door de lage temperatuur in de winter is gekristalliseerd uit een natuurlijk zoutmeer. Voordat het werd verpakt, is het product door een zeef met een opening van 0,65 mm gezeefd. In dat GS-indelingsadvies van de WDO is het product onder onderverdeling 2530 90 van het geharmoniseerd systeem ingedeeld. Deze onderverdeling komt overeen met onderverdeling 2530 90 00 van de gecombineerde nomenclatuur. (4) Dat product (mechanisch verzameld) is in ruwe staat. Uit de tekst van aantekening 1 op hoofdstuk 25 blijkt dat alleen een door de mens teweeggebrachte kristallisatie is uitgesloten. In het geval van het product in kwestie, vindt kristallisatie op natuurlijke wijze plaats, zonder menselijke tussenkomst. Het overpompen van het natuurlijke zoutmeer van het ene naar het andere meer (waar de daadwerkelijke kristallisatie optreedt) kan niet worden beschouwd als een bewerking van een grondstof in de zin van aantekening 1 op hoofdstuk 25, omdat het slechts om een vervoersproces gaat. De tariefindeling van het product overeenkomstig de in de bijlage genoemde BTI is daarom niet in overeenstemming met GN-code 2530 90 00, met name in het licht van GS-indelingsadvies 2530.90/2 van de WDO. (5) De Unie is krachtens Besluit 87/369/EEG van de Raad ( 3 ) verdragsluitende partij bij het Internationaal Verdrag betreffende het geharmoniseerde systeem inzake de omschrijving en de codering van goederen (bekend als het geharmoniseerd systeem of GS), dat is opgesteld door de Internationale Douaneraad (bekend als de Werelddouaneorganisatie of WDO). Het Comité voor het geharmoniseerd systeem van de WDO keurt de GS-indelingsadviezen van de WDO goed, die in beginsel als richtsnoeren voor tariefmaatregelen van de Unie fungeren. (6) Het Comité voor het geharmoniseerd systeem keurde tijdens zijn 58e zitting in oktober 2016 een indelingsadvies goed op grond waarvan een product dat identiek is aan het product waarvoor de in de bijlage genoemde BTI werd verstrekt, onder GS-onderverdeling 2530.90 (GS-indelingsadvies 2530.90/2 van de WDO) werd ingedeeld. (7) Omwille van een uniforme interpretatie en toepassing van het geharmoniseerde systeem op internationaal niveau en gelet op het feit dat het besluit in overeenstemming is met de tekst van GS-onderverdeling 2530.90, dient de Unie dit indelingsadvies van het Comité voor het geharmoniseerd systeem van de WDO toe te passen. (8) Mededeling van de Commissie overeenkomstig artikel 34, lid 7, onder a), iii), van Verordening (EU) nr. 952/2013 betreffende door de douaneautoriteiten van de lidstaten genomen beschikkingen inzake bindende inlichtingen over de indeling van goederen in de douanenomenclatuur (mededeling 2017/C 128/01) ( 4 ) vermeldt onder meer GS-indelingsadvies 2530.90/2 van de WDO. Daarom zijn douaneautoriteiten verplicht beschikkingen inzake bindende inlichtingen in te trekken als zij niet langer verenigbaar zijn met de interpretatie van de douanenomenclatuur als gevolg van (onder meer) de door de Internationale Douaneraad goedgekeurde indelingsadviezen. (9) Om een juiste en uniforme tariefindeling van goederen te garanderen, moet de in de bijlage genoemde BTI worden ingetrokken. De douaneautoriteit die deze inlichting heeft afgegeven, moet haar daarom zo spoedig mogelijk intrekken na de kennisgeving van dit besluit en de Commissie daarvan in kennis stellen, HEEFT HET VOLGENDE BESLUIT VASTGESTELD: Artikel 1 1.   De in kolom 1 van de tabel in de bijlage genoemde bindende tariefinlichting, die door de in kolom 2 genoemde douaneautoriteit is afgegeven voor de in kolom 3 genoemde tariefindeling, wordt overeenkomstig lid 2 ingetrokken. 2.   De in kolom 2 van de tabel in de bijlage genoemde douaneautoriteit trekt de in kolom 1 van die tabel genoemde bindende tariefinlichting zo spoedig mogelijk in en stelt de houder daarvan zo snel mogelijk, maar uiterlijk binnen tien dagen na kennisgeving van dit besluit, in kennis. 3.   Wanneer de douaneautoriteit een bindende tariefinlichting intrekt en de kennisgeving doet overeenkomstig lid 2, stelt ze de Commissie hiervan in kennis. Artikel 2 Dit besluit is gericht tot de Republiek Polen. Gedaan te Brussel, 9 januari 2019. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-Unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). ( 3 ) Besluit 87/369/EEG van de Raad van 7 april 1987 inzake de sluiting van het Internationaal Verdrag betreffende het geharmoniseerde systeem inzake de omschrijving en de codering van goederen, alsmede van het daarbij behorende protocol van wijziging ( PB L 198 van 20.7.1987, blz. 1 ). ( 4 ) PB C 128 van 22.4.2017, blz. 1 . BIJLAGE Bindende tariefinlichting — referentienummer Douaneautoriteit Tariefindeling 1 2 3 PL PL-WIT-2016-00758 Dyrektor Izby Administracji Skarbowej w Warszawie ul. Felińskiego 2 B 01-513 Warszawa [Warschau, Polen] 2833 11 00",
  "source": "EUR LEX"
}