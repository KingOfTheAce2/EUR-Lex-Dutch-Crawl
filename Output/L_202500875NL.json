{
  "url": "http://www.w3.org/1999/xhtml\">",
  "content": "L_202500875NL.000101.fmx.xml Publicatieblad van de Europese Unie NL L-serie 2025/875 14.5.2025 UITVOERINGSBESLUIT (EU) 2025/875 VAN DE COMMISSIE van 13 mei 2025 tot vaststelling van de datum waarop de gezamenlijke dienst voor biometrische matching in gebruik wordt genomen overeenkomstig de Verordeningen (EU) 2019/817 en (EU) 2019/818 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/817 van het Europees Parlement en de Raad van 20 mei 2019 tot vaststelling van een kader voor interoperabiliteit tussen de Unie-informatiesystemen op het gebied van grenzen en visa en tot wijziging van Verordeningen (EG) nr. 767/2008, (EU) 2016/399, (EU) 2017/2226, (EU) 2018/1240, (EU) 2018/1726 en (EU) 2018/1861 van het Europees Parlement en de Raad, Beschikking 2004/512/EG van de Raad en Besluit 2008/633/JBZ van de Raad ( 1 ) , en met name artikel 72, lid 2, Gezien Verordening (EU) 2019/818 van het Europees Parlement en de Raad van 20 mei 2019 tot vaststelling van een kader voor interoperabiliteit tussen de Unie-informatiesystemen op het gebied van politiële en justitiële samenwerking, asiel en migratie en tot wijziging van Verordeningen (EU) 2018/1726, (EU) 2018/1862 en (EU) 2019/816 ( 2 ) , en met name artikel 68, lid 2, Overwegende hetgeen volgt: (1) Verordening (EU) 2019/817 stelt, samen met Verordening (EU) 2019/818, een kader vast dat de interoperabiliteit tussen de Unie-informatiesystemen op het gebied van grenzen, visa, politiële en justitiële samenwerking, asiel en migratie moet waarborgen. (2) Dat kader omvat een aantal interoperabiliteitscomponenten, waaronder de gezamenlijke dienst voor biometrische matching. De gezamenlijke dienst voor biometrische matching slaat biometrische templates op die zijn verkregen uit de in het gemeenschappelijke identiteitsregister en het Schengeninformatiesysteem opgeslagen biometrische gegevens. Deze component maakt het mogelijk verschillende Unie-informatiesystemen te doorzoeken door biometrische gegevens in te voeren. (3) Sinds de inwerkingtreding van de Verordeningen (EU) 2019/817 en (EU) 2019/818 hebben de Commissie en het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA) de nodige wettelijke en technische regelingen getroffen voor de uitvoering van de nieuwe regels voor het opslaan van biometrische templates en het doorzoeken van de EU-informatiesystemen binnen het toepassingsgebied van het interoperabiliteitskader. (4) Overeenkomstig de Verordeningen (EU) 2019/817 en (EU) 2019/818 moet de Commissie de datum vaststellen waarop de gezamenlijke dienst voor biometrische matching in gebruik wordt genomen, nadat is geverifieerd of is voldaan aan de voorwaarden van artikel 72, lid 2, van Verordening (EU) 2019/817 en artikel 68, lid 2, van Verordening (EU) 2019/818. Overeenkomstig artikel 72, lid 2, tweede alinea, van Verordening (EU) 2019/817 en artikel 68, lid 2, tweede alinea, van Verordening (EU) 2019/818 moet die datum binnen dertig dagen na de vaststelling van dit besluit worden vastgesteld. (5) De Commissie heeft na verificatie vastgesteld dat de uitvoeringshandelingen die nodig zijn voor de werking van de gezamenlijke dienst voor biometrische matching, zijn vastgesteld ( 3 ) ; dat eu-LISA heeft verklaard dat een samen met de lidstatelijke autoriteiten uitgevoerde uitgebreide test van de gezamenlijke dienst voor biometrische matching met succes is afgesloten; dat eu-LISA er kennis van heeft gegeven dat eu-LISA de technische en wettelijke regelingen voor het verzamelen en doorgeven van de betrokken biometrische gegevens heeft gevalideerd; dat eu-LISA heeft verklaard dat een samen met de lidstatelijke autoriteiten uitgevoerde uitgebreide test van de automatische mechanismen en procedures voor het controleren van de gegevenskwaliteit, de gemeenschappelijke indicatoren voor gegevenskwaliteit en de minimumnormen voor gegevenskwaliteit die gelden voor de gezamenlijke dienst voor biometrische matching, met succes is afgesloten. De verklaringen van eu-LISA zijn uiterlijk op de datum van vaststelling van dit besluit bij de Commissie ingediend. (6) Daarom moet worden bepaald vanaf welke datum de gezamenlijke dienst voor biometrische matching in gebruik wordt genomen. (7) Aangezien de Commissie een datum moet vaststellen waarop de gezamenlijke dienst voor biometrische matching in gebruik wordt genomen, is er geen tussenliggende periode nodig tussen de datum van bekendmaking en de datum van inwerkingtreding van dit besluit. Dit besluit moet derhalve in werking treden op de datum van de bekendmaking ervan. (8) Aangezien de Verordeningen (EU) 2019/817 en (EU) 2019/818 voortbouwen op het Schengenacquis, heeft Denemarken overeenkomstig artikel 4 van Protocol nr. 22 betreffende de positie van Denemarken, dat aan het Verdrag betreffende de Europese Unie en het Verdrag betreffende de werking van de Europese Unie is gehecht, kennisgegeven van de omzetting van de Verordeningen (EU) 2019/817 en (EU) 2019/818 in zijn nationale wetgeving. Denemarken is dus door dit besluit gebonden. (9) Dit besluit vormt geen ontwikkeling van de bepalingen van het Schengenacquis waaraan Ierland deelneemt, overeenkomstig Besluit 2002/192/EG van de Raad ( 4 ) . Ierland neemt derhalve niet deel aan de vaststelling van dit besluit en dit is niet bindend voor, noch van toepassing op Ierland. (10) Wat IJsland en Noorwegen betreft, vormt dit besluit een ontwikkeling van de bepalingen van het Schengenacquis in de zin van de Overeenkomst tussen de Raad van de Europese Unie, de Republiek IJsland en het Koninkrijk Noorwegen inzake de wijze waarop IJsland en Noorwegen worden betrokken bij de uitvoering, de toepassing en de ontwikkeling van het Schengenacquis ( 5 ) die vallen onder het gebied bedoeld in artikel 1, punt A, van Besluit 1999/437/EG van de Raad ( 6 ) . (11) Wat Zwitserland betreft, vormt dit besluit een ontwikkeling van de bepalingen van het Schengenacquis in de zin van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 7 ) die vallen onder het gebied bedoeld in artikel 1, punt A, van Besluit 1999/437/EG, in samenhang met artikel 3 van Besluit 2008/146/EG van de Raad ( 8 ) . (12) Wat Liechtenstein betreft, vormt dit besluit een ontwikkeling van de bepalingen van het Schengenacquis in de zin van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 9 ) die vallen binnen het gebied bedoeld in artikel 1, punt A, van Besluit 1999/437/EG, in samenhang met artikel 3 van Besluit 2011/350/EU van de Raad ( 10 ) . (13) Wat Cyprus betreft, is dit besluit een handeling die voortbouwt op het Schengenacquis of op een andere wijze daaraan is gerelateerd in de zin van artikel 3, lid 1, van de Toetredingsakte van 2003, HEEFT HET VOLGENDE BESLUIT VASTGESTELD: Artikel 1 De gezamenlijke dienst voor biometrische matching wordt op 19 mei 2025 in gebruik genomen overeenkomstig de Verordeningen (EU) 2019/817 en (EU) 2019/818. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 13 mei 2025. Voor de Commissie De voorzitter Ursula VON DER LEYEN ( 1 ) PB L 135 van 22.5.2019, blz. 27 , ELI: http://data.europa.eu/eli/reg/2019/817/oj . ( 2 ) PB L 135 van 22.5.2019, blz. 85 , ELI: http://data.europa.eu/eli/reg/2019/818/oj . ( 3 ) Uitvoeringsbesluit van de Commissie van 26 augustus 2021 tot vaststelling van de prestatie-eisen en praktische regelingen voor het toezicht op de prestaties van de gezamenlijke dienst voor biometrische matching overeenkomstig artikel 13, lid 5, van Verordening (EU) 2019/817 (C(2021) 6159); uitvoeringsbesluit van de Commissie van 26 augustus 2021 tot vaststelling van de prestatie-eisen en praktische regelingen voor het toezicht op de prestaties van de gezamenlijke dienst voor biometrische matching overeenkomstig artikel 13, lid 5, van Verordening (EU) 2019/818 (C(2021) 6169); uitvoeringsbesluit van de Commissie van 16 september 2021 tot vaststelling van de specificaties van de samenwerkingsprocedure met betrekking tot beveiligingsincidenten die gevolgen hebben of kunnen hebben voor de werking van de interoperabiliteitscomponenten of voor de beschikbaarheid, integriteit en vertrouwelijkheid van de gegevens, overeenkomstig artikel 43, lid 5, van Verordening (EU) 2019/817 (C(2021) 6663); uitvoeringsbesluit van de Commissie van 16 september 2021 tot vaststelling van de specificaties van de samenwerkingsprocedure met betrekking tot beveiligingsincidenten die gevolgen hebben of kunnen hebben voor de werking van de interoperabiliteitscomponenten of voor de beschikbaarheid, integriteit en vertrouwelijkheid van de gegevens, overeenkomstig artikel 43, lid 5, van Verordening (EU) 2019/818 (C(2021) 6664). ( 4 ) Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 , ELI: http://data.europa.eu/eli/dec/2002/192/oj ). ( 5 ) PB L 176 van 10.7.1999, blz. 36 , ELI: http://data.europa.eu/eli/agree_internation/1999/439(1)/oj . ( 6 ) Besluit 1999/437/EG van de Raad van 17 mei 1999 inzake bepaalde toepassingsbepalingen van de door de Raad van de Europese Unie, de Republiek IJsland en het Koninkrijk Noorwegen gesloten overeenkomst inzake de wijze waarop deze twee staten worden betrokken bij de uitvoering, de toepassing en de ontwikkeling van het Schengenacquis ( PB L 176 van 10.7.1999, blz. 31 , ELI: http://data.europa.eu/eli/dec/1999/437/oj ). ( 7 ) PB L 53 van 27.2.2008, blz. 52 , ELI: http://data.europa.eu/eli/agree_internation/2008/178(1)/oj . ( 8 ) Besluit 2008/146/EG van de Raad van 28 januari 2008 betreffende de sluiting namens de Europese Gemeenschap van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( PB L 53 van 27.2.2008, blz. 1 , ELI: http://data.europa.eu/eli/dec/2008/146/oj ). ( 9 ) PB L 160 van 18.6.2011, blz. 21 . ( 10 ) Besluit 2011/350/EU van de Raad van 7 maart 2011 betreffende de sluiting namens de Europese Unie van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis betreffende de afschaffing van controles aan de binnengrenzen en het verkeer van personen ( PB L 160 van 18.6.2011, blz. 19 , ELI: http://data.europa.eu/eli/dec/2011/350/oj ). ELI: http://data.europa.eu/eli/dec_impl/2025/875/oj ISSN 1977-0758 (electronic edition)",
  "source": "EUR LEX"
}