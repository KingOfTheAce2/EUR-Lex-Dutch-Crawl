{
  "url": "http://www.w3.org/1999/xhtml\"><!--",
  "content": "L_202401780NL.000101.fmx.xml Publicatieblad van de Europese Unie NL L-serie 2024/1780 25.6.2024 GEDELEGEERDE VERORDENING (EU) 2024/1780 VAN DE COMMISSIE van 13 maart 2024 tot aanvulling van Verordening (EU) nr. 575/2013 van het Europees Parlement en de Raad met technische reguleringsnormen tot nadere bepaling van de voorwaarden waarop instellingen K IRB voor de onderliggende blootstellingen van een securitisatiepositie mogen berekenen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en tot wijziging van Verordening (EU) nr. 648/2012 ( 1 ) , en met name artikel 255, lid 9, derde alinea, Overwegende hetgeen volgt: (1) Overeenkomstig artikel 258, lid 1, van Verordening (EU) nr. 575/2013, juncto artikel 143, lid 1, van die verordening mogen instellingen hun risicogewogen posten met betrekking tot een securitisatiepositie berekenen aan de hand van de interne-ratingbenadering (“SEC-IRBA”). Overeenkomstig artikel 143, lid 2, van Verordening (EU) nr. 575/2013 is voor het gebruik van de interne-ratingbenadering (“IRB-benadering”), met inbegrip van eigen schattingen van verlies bij wanbetaling (Loss Given Default — LGD) en omrekeningsfactoren, voorafgaande toestemming vereist voor elke categorie blootstellingen, voor elk ratingsysteem en voor elke benadering om gebruikte LGD’s en omrekeningsfactoren te schatten. (2) Overeenkomstig artikel 258 van Verordening (EU) nr. 575/2013 moeten instellingen SEC-IRBA toepassen wanneer zij in staat zijn K IRB te berekenen overeenkomstig artikel 255, leden 2 tot en met 5, van die verordening. Wanneer aan de voorwaarden van dat artikel is voldaan, mogen instellingen K IRB berekenen met betrekking tot de gesecuritiseerde blootstellingen overeenkomstig de bepalingen van deel drie, titel II, hoofdstuk 3, van Verordening (EU) nr. 575/2013 voor het berekenen van kapitaalvereisten voor gekochte kortlopende vorderingen. Hiertoe moeten blootstellingen met betrekking tot particulieren en kleine partijen worden behandeld als gekochte kortlopende vorderingen op particulieren en kleine partijen en moeten andere blootstellingen dan die met betrekking tot particulieren en kleine partijen worden behandeld als gekochte kortlopende vorderingen op ondernemingen. Gezien het bijzondere karakter van de structuur van securitisaties en de onderliggende blootstellingen van die securitisaties, is het noodzakelijk om technische reguleringsnormen vast te stellen om nader te bepalen op welke voorwaarden instellingen K IRB voor pools van gesecuritiseerde blootstellingen kunnen berekenen. Daarom moeten de in deel drie, titel II, hoofdstuk 3, van Verordening (EU) nr. 575/2013 bepaalde voorwaarden maximaal worden toegesneden op het vaststellen van de risicogewogen posten van de gesecuritiseerde blootstellingen. De toepassing van sommige andere van die IRB-bepalingen in het kader van securitisatie is evenwel niet passend, ofwel omdat die regels niet relevant zijn omdat zij geen prudente uitkomsten opleveren, of omdat zij te belastend zouden zijn voor instellingen in het kader van securitisatie. Derhalve moeten voor al die gevallen alternatieve regels worden bepaald die passend zijn in het kader van securitisatie. (3) De toepassing van SEC-IRBA volgens de in artikel 255, lid 4, van Verordening (EU) nr. 575/2013 bedoelde benadering mag alleen beschikbaar zijn voor bepaalde in aanmerking komende gesecuritiseerde blootstellingen ten aanzien waarvan instellingen beperkte controle over of toegang tot informatie en data hebben, of beide, en als gevolg waarvan instellingen de bepalingen van deel drie, titel II, hoofdstuk 3, van Verordening (EU) nr. 575/2013 niet zonder de nodige aanpassingen rechtstreeks op die blootstellingen kunnen toepassen. Van beperkte toegang tot informatie en data over de gesecuritiseerde blootstellingen moet er geacht worden sprake te zijn wanneer de instelling niet al die blootstellingen servicet, met inbegrip van de situatie waarin de instelling ofwel een belegger in securitisatieposities is of een sponsor of een initiator die securitisatieposities in een securitisatietransactie behoudt, en niet alle onderliggende blootstellingen van die transactie servicet. Dit kan bijvoorbeeld ook het geval zijn wanneer de instelling die K IRB berekent, de servicer is van de securitisatie, maar bij de oorspronkelijke overeenkomst die de (potentiële) verplichtingen creëerde die tot de gesecuritiseerde blootstellingen hebben geleid, niet betrokken was noch die overeenkomst gesloten heeft. In securitisaties echter met meerdere initiators is iedere initiator die een securitisatiepositie in de securitisatie behoudt, misschien wel in staat K IRB te berekenen ten aanzien van de gesecuritiseerde blootstellingen die hij aan de securitisatie heeft bijgedragen, overeenkomstig deel drie, titel II, hoofdstuk 3, van Verordening (EU) nr. 575/2013. Daarom moeten initiators ook K IRB kunnen berekenen door dat hoofdstuk voor andere blootstellingen dan gekochte kortlopende vorderingen toe te passen op de gesecuritiseerde blootstellingen die deze initiators servicen en met betrekking waartoe zij betrokken waren bij de uitvoering van de oorspronkelijke overeenkomst die de (potentiële) verplichtingen van de (potentiële) debiteur deden ontstaan, die tot de gesecuritiseerde blootstellingen hebben geleid. (4) Deel drie, titel II, hoofdstuk 3, van Verordening (EU) nr. 575/2013 bevat terminologie die alleen op gekochte kortlopende vorderingen van toepassing is — niet op gesecuritiseerde blootstellingen. Om de in artikel 255, lid 9, van Verordening (EU) nr. 575/2013 volle werking te verlenen, moet de terminologie die in dat hoofdstuk wordt gebruikt, worden toegesneden op de specifieke context van securitisatietransacties. (5) Om K IRB te berekenen voor elke pool afzonderlijk, moeten instellingen die K IRB berekenen, de mogelijkheid krijgen om de pools van in aanmerking komende gesecuritiseerde blootstellingen op te splitsen in homogene subpools. Die flexibiliteit is noodzakelijk omdat de samenstelling van de onderliggende blootstellingen van een securitisatie vaak heterogeen is. Iedere subpool moet echter wel volledig voldoen aan de vereisten van artikel 255, lid 4, van Verordening (EU) nr. 575/2013 die van toepassing zijn op pools van in aanmerking komende gesecuritiseerde activa. (6) Het servicen van gesecuritiseerde blootstellingen door derden en de beperkte toegang tot informatie en data met betrekking tot het tijdstip van initiatie van die blootstellingen kan een materiële impact hebben op de risicofactoren die relevant worden geacht voor risicodifferentiatie, en op de kwantificering van de risicoparameters die aan individuele klassen of groepen zijn toegewezen. Instellingen die K IRB berekenen overeenkomstig artikel 255, lid 4, van Verordening (EU) nr. 575/2013, moeten dus een intern model gebruiken dat uitsluitend wordt gebruikt voor het afleiden van kans op wanbetaling (Probability of Default — “PD”), verlies bij wanbetaling (Loss Given Default — “LGD”) of verwacht verlies (Expected Loss — “EL”), dan wel schattingen van omrekeningsfactoren specifiek bestemd voor het berekenen van K IRB overeenkomstig dat artikel. Dat interne model mag dus niet worden gebruikt voor het berekenen van risicogewogen posten voor al dan niet gesecuritiseerde blootstellingen die de instelling servicet en waarvan zij de initiator is, zoals gedefinieerd in artikel 2, punt 3), a), van Verordening (EU) 2017/2402 van het Europees Parlement en de Raad ( 2 ) , of een oorspronkelijke kredietverstrekker, zoals gedefinieerd in artikel 2, punt 20), van die verordening. Dit soort scheiding tussen ratingsystemen voor algemene modellering van kredietrisico en ratingsystemen voor interne modellen voor het berekenen van K IRB ten aanzien van het bezit aan in aanmerking komende gesecuritiseerde blootstellingen overeenkomstig artikel 255, lid 4, van Verordening (EU) nr. 575/2013, is ook noodzakelijk om te borgen dat de IRB-schattingsnormen voor de blootstellingen die de instelling servicet en waarvoor zij de oorspronkelijke kredietverstrekker of initiator is, niet worden vertekend, in het gedrang komen of anderszins verslechteren door de verschillende beheersnormen en data die ten aanzien van in aanmerking komende gesecuritiseerde blootstellingen worden gebruikt. Niettemin moet de instelling die K IRB berekent, in het geval van andere gesecuritiseerde blootstellingen dan die met betrekking tot particulieren en kleine partijen, de mogelijkheid krijgen om voor de PD-schatting gebruik te maken van het goedgekeurde bestaande ratingsystemen dat wordt gebruikt voor de door haarzelf geïnitieerde blootstellingen waar die andere gesecuritiseerde blootstellingen dan die met betrekking tot particulieren en kleine partijen zouden onder vallen, mits de instelling over voldoende informatie beschikt om dat ratingsysteem toe te passen, hetgeen het geval kan zijn voor blootstellingen met betrekking tot grote ondernemingen. In dergelijke gevallen zou de instelling die K IRB berekent, omdat de terugvorderingspraktijken en servicingnormen kunnen verschillen, zich, wanneer zij niet de servicer is, evenwel niet mogen baseren op de LGD-schatting van het goedgekeurde bestaande ratingsysteem dat wordt gebruikt voor door haarzelf geïnitieerde blootstellingen. (7) Artikel 255, lid 4, van Verordening (EU) nr. 575/2013 bepaalt dat instellingen K IRB kunnen berekenen met betrekking tot de onderliggende blootstellingen van een securitisatie overeenkomstig onder meer artikel 143 van die verordening. Dat artikel eist dat instellingen voor elk ratingsysteem van de betrokken bevoegde autoriteit de toestemming verkrijgen om de IRB-benadering te gebruiken en dat zij de toestemming verkrijgen voor materiële wijzigingen in het toepassingsgebied van een ratingsysteem waarvoor de instelling toestemming heeft gekregen. Gedelegeerde Verordening (EU) nr. 529/2014 van de Commissie ( 3 ) stelt de voorwaarden vast voor het beoordelen van de materialiteit van uitbreidingen en wijzigingen van de IRB-benadering, met inbegrip van de concrete voorwaarden voor kennisgeving van die uitbreidingen en aanpassingen. Dit betekent dat Gedelegeerde Verordening (EU) nr. 529/2014 ook van toepassing is wanneer veranderingen optreden in een intern model voor het berekenen van K IRB voor in aanmerking komende gesecuritiseerde blootstellingen. Voorts eist artikel 143, lid 2, van Verordening (EU) nr. 575/2013 dat voor elk ratingsysteem vooraf toestemming van de bevoegde autoriteit wordt gevraagd om de IRB-benadering te mogen gebruiken. Bij het berekenen van K IRB voor de toepassing van deze verordening zou een instelling echter niet kunnen voldoen aan het vereiste ten aanzien van de pool van in aanmerking komende gesecuritiseerde blootstellingen, omdat die blootstellingen met een normaal IRB-ratingsysteem nooit homogeen zouden kunnen worden beheerd aangezien gelijksoortige blootstellingen, al dan niet gesecuritiseerd, worden geserviced en geïnitieerd door de betrokken instelling. Daarom moet worden bepaald dat aan de toestemming om SEC-IRBA te gebruiken volgens een intern model voor het berekenen van K IRB , alleen de voorwaarde mag worden verbonden dat de instelling die K IRB berekent, toestemming heeft gekregen om de IRB-benadering te gebruiken met betrekking tot ten minste één ratingsysteem binnen de blootstellingscategorie waaraan de in aanmerking komende gesecuritiseerde blootstellingen worden toegewezen. (8) Wanneer een instelling die aan de voorwaarden van artikel 258, lid 1, van Verordening (EU) nr. 575/2013 voldoet, toestemming vraagt om een interne model te gebruiken voor het berekenen van K IRB met betrekking tot in aanmerking komende gesecuritiseerde blootstellingen, mag het vereiste van artikel 145, lid 1, van die verordening dat de instelling dat interne model al gedurende ten minste drie jaar gebruikt voordat zij daartoe om toestemming vraagt, niet gelden ten aanzien van de SEC-IRBA, omdat de ervaring die de instelling heeft opgedaan met ten minste één ratingsysteem in de betrokken IRB-blootstellingscategorie voldoende moet worden geacht voor die doeleinden. (9) De vereisten van artikel 184 van Verordening (EU) nr. 575/2013 moeten garanderen dat bij het kwantificeren van risicoparameters voor gekochte kortlopende vorderingen de kopende instelling op doorlopende basis een voldoende minimumniveau aan controle over die kortlopende vorderingen uitoefent, doorlopend toegang heeft tot data en informatie met betrekking tot de risico’s van de kortlopende vorderingen, onder meer van de verkoper en servicer van de kortlopende vorderingen, en op doorlopende basis rekening houdt met kenmerken en gedrag van de verkoper en de servicer die van invloed kunnen zijn op de risico’s van de kortlopende vorderingen. Die operationele en due-diligencevereisten moeten worden nagekomen om een voldoende prudente en nauwkeurige toepassing van de IRB-benadering op de gekochte kortlopende vorderingen te verzekeren. Om te garanderen dat in aanmerking komende gesecuritiseerde blootstellingen aan gelijksoortige vereisten onderworpen zijn, moeten de vereisten van artikel 184 van Verordening (EU) nr. 575/2013 worden toegesneden op instellingen die K IRB met betrekking tot die blootstellingen berekenen. Wanneer er een special purpose entity voor securitisatiedoeleinden (“SSPE”) is, moet die SSPE het eigendom hebben van de gesecuritiseerde blootstellingen en zeggenschap uitoefenen over de overdrachten van contanten, hetzij rechtstreeks, hetzij via een trustee of een entiteit die namens die entiteit gelijksoortige taken verricht. De instelling die K IRB berekent, moet een due-diligenceonderzoek uitvoeren voor de servicer van de gesecuritiseerde blootstellingen en, indien de instelling zelf niet de initiator van de transacties is, van de initiator van de securitisatie, aangezien normen en gedragingen van de initiator en servicer risicofactoren zijn voor de onderliggende blootstellingen van de securitisatietransactie. De mogelijkheid bestaat dat de instelling die K IRB berekent, overeenkomstig de artikelen 153 en 154 van Verordening (EU) nr. 575/2013, gekochte kortlopende vorderingen op haar balans heeft staan, en dat zij een restitueerbare korting op de aankoopprijs, zekerheden of gedeeltelijke garanties heeft ontvangen die eerste-verliesprotectie bij verliezen bij wanbetaling, verwateringsverliezen, of beide, bieden. In dat geval moeten instellingen de mogelijkheid krijgen om die gekochte kortlopende vorderingen te behandelen als in aanmerking komende gesecuritiseerde blootstellingen en moeten zij, wanneer zij op die optie aanspraak maken, due-diligenceonderzoek uitvoeren van de servicer, in voorkomend geval, en van de verkoper, aangezien normen en gedragingen van de servicer en de koper risicofactoren zijn voor die in aanmerking komende gesecuritiseerde blootstellingen. (10) In het kader van securitisatietransacties zijn de leningsnormen en -kenmerken van de initiator of, in voorkomend geval, de oorspronkelijke kredietverstrekker en de servicingnormen- en kenmerken van de servicer essentiële risicofactoren wat betreft de onderliggende blootstellingen van de securitisatie. Die risicofactoren moeten daarom steeds als potentiële risicofactoren worden beoordeeld bij het ontwikkelen van een intern model voor het berekenen van K IRB met betrekking tot in aanmerking komende gesecuritiseerde blootstellingen, tenzij het gerechtvaardigd is om deze buiten beschouwing te laten. De implicaties van die risicofactoren kunnen worden weerspiegeld, ofwel door deze toe te wijzen aan klassen of pools, ofwel door verschillende kalibreringssegmenten te gebruiken voor verschillende initiators en verschillende servicers. Wanneer de instelling die K IRB berekent voor in aanmerking komende gesecuritiseerde blootstellingen, zelf de initiator of de oorspronkelijke kredietverstrekker of de servicer van de securitisatie is, mag niet worden verlangd dat zij haar eigen normen en kenmerken als aanvullende risicofactor in aanmerking neemt. (11) Artikel 259, lid 6, van Verordening (EU) nr. 575/2013 geeft instellingen de mogelijkheid om de naar blootstelling gewogen gemiddelde LGD in het kader van SEC-IRBA op 50 % te bepalen voor het berekenen van de p-parameter van de SEC-IRBA-formule wanneer het aandeel van de grootste onderliggende blootstelling in de pool niet meer dan 3 % bedraagt. Om de coherentie met dat artikel te borgen, moeten ook instellingen die K IRB voor in aanmerking komende gesecuritiseerde blootstellingen berekenen, de mogelijkheid krijgen om de naar blootstelling gewogen gemiddelde LGD van de pool op 50 % te bepalen voor gesecuritiseerde blootstellingen met betrekking tot particulieren en kleine partijen. Het is passend om in dat geval een LGD-waarde van 50 % toe te passen omdat blootstellingen met betrekking tot particulieren en kleine partijen doorgaans een sterke mate van granulariteit vertonen. Artikel 161, lid 1, punten e) en f), van Verordening (EU) nr. 575/2013 bepaalt LGD’s voor niet-achtergestelde en voor achtergestelde gekochte kortlopende vorderingen op ondernemingen wanneer de instelling niet in staat is PD’s te schatten of wanneer die schattingen niet aan bepaalde vereisten voldoen. In het kader van een securitisatie moeten die LGD’s worden toegesneden op niet-achtergestelde en achtergestelde in aanmerking komende gesecuritiseerde blootstellingen wanneer de LGD van niet-achtergestelde gesecuritiseerde blootstellingen niet lager is dan de reeks LGD’s blootstellingen met betrekking tot particulieren en kleine partijen, gezien de doorgaans hogere mate van granulariteit van pools van gesecuritiseerde blootstellingen met betrekking tot particulieren en kleine partijen. (12) Artikel 153, lid 6, van Verordening (EU) nr. 575/2013 geeft instellingen de mogelijkheid om op hun gekochte kortlopende vorderingen op ondernemingen de normen toe te passen voor risicokwantificering van blootstellingen met betrekking tot particulieren en kleine partijen wanneer het voor die instellingen overdreven belastend zou zijn om de normen voor risicokwantificering van blootstellingen met betrekking tot ondernemingen te hanteren, mits de voorwaarden van artikel 154, lid 5, van die verordening in acht worden genomen. Diezelfde behandeling zou ook beschikbaar moeten zijn voor in aanmerking komende gesecuritiseerde blootstellingen en, voor die doeleinden, zouden voor die blootstellingen passende toelaatbaarheidscriteria uitdrukkelijk moeten worden bepaald. (13) Overeenkomstig artikel 154, lid 5, van Verordening (EU) nr. 575/2013 is het, om als blootstelling met betrekking tot particulieren of kleine partijen voor de in lid 1 van dat artikel bepaalde behandeling in aanmerking te komen, noodzakelijk dat de instelling die kortlopende vorderingen koopt van niet-verbonden derden, dat haar blootstelling met betrekking tot de debiteur van de kortlopende vordering geen blootstellingen omvat die direct of indirect door de instelling zelf zijn geïnitieerd, dat de gekochte kortlopende vorderingen op zakelijke grondslag tot stand zijn gekomen tussen de verkoper en de debiteur, en dat de portefeuille voldoende gediversifieerd is. Die vereisten moeten worden toegesneden op in aanmerking komende gesecuritiseerde blootstellingen. Daarom is het passend om te eisen dat instellingen die K IRB berekenen, zich ervan vergewissen dat de gesecuritiseerde blootstellingen worden gekocht van niet-verbonden derden, dat deze niet direct of indirect zijn geïnitieerd door de instelling die K IRB berekent, en dat deze op zakelijke grondslag tot stand zijn gekomen. (14) Aangezien de normen voor risicokwantificering van blootstellingen met betrekking tot particulieren en kleine partijen minder belastend zijn dan die voor risicokwantificering van andere blootstellingen dan die met betrekking tot particulieren en kleine partijen, staat artikel 154, lid 5, van Verordening (EU) nr. 575/2013 er aan in de weg dat instellingen deze minder belastende normen voor risicokwantificering van blootstellingen met betrekking tot particulieren en kleine partijen toepassen op andere blootstellingen dan die met betrekking tot particulieren en kleine partijen die zij hebben geïnitieerd in het kader van gekochte kortlopende vorderingen, tenzij zij aan een reeks voorwaarden voldoen. In het kader echter van gesecuritiseerde blootstellingen met betrekking tot particulieren en kleine partijen zou de instelling die K IRB berekent, niet in staat zijn te voldoen aan artikel 154, lid 5, punt a), van Verordening (EU) nr. 575/2013, dat eist dat de blootstellingen niet door de instelling zelf worden geïnitieerd, waardoor de initiator wordt belet om de normen voor risicokwantificering van blootstellingen met betrekking tot particulieren en kleine partijen toe te passen op gesecuritiseerde blootstellingen die deze niet servicet, maar zelf heeft geïnitieerd en als blootstellingen met betrekking tot particulieren en kleine partijen heeft ingedeeld overeenkomstig het raamwerk voor kredietrisico van Verordening (EU) nr. 575/2013. Daarom moeten toelaatbaarheidscriteria worden bepaald die een initiërende instelling die K IRB berekent, in staat stellen de normen voor risicokwantificering van blootstellingen met betrekking tot particulieren en kleine partijen toe te passen die zij niet servicet, maar zelf heeft geïnitieerd en als blootstellingen met betrekking tot particulieren en kleine partijen heeft ingedeeld overeenkomstig het raamwerk voor kredietrisico van Verordening (EU) nr. 575/2013. Daartoe mag alleen worden geëist dat die blootstellingen voldoen aan de voorwaarden van artikel 154, lid 5, punten b) tot en met d), en artikel 184 van Verordening (EU) nr. 575/2013, waar nodig toegesneden op de specifieke kenmerken van in aanmerking komende gesecuritiseerde blootstellingen. Wanneer daarentegen aan de voorwaarden van artikel 184 van Verordening (EU) nr. 575/2013, toegesneden op de bijzondere kenmerken van gesecuritiseerde blootstellingen, is voldaan, maar de blootstellingen met betrekking tot particulieren en kleine partijen niet aanmerking komen voor de normen voor risicokwantificering van blootstellingen met betrekking tot particulieren en kleine partijen, moet van de instelling die K IRB berekent, worden geëist dat zij risicoposten berekent volgens de methode voor blootstellingen met betrekking tot ondernemingen die in artikel 153 van Verordening (EU) nr. 575/2013 is bepaald. (15) Voor andere gesecuritiseerde blootstellingen dan die met betrekking tot particulieren en kleine partijen die in aanmerking komen om te worden behandeld als blootstellingen met betrekking tot particulieren en kleine partijen, moeten instellingen die K IRB berekenen, worden verplicht de waarden van uitstaande blootstellingen met betrekking tot een groep van verbonden cliënten, te verifiëren en te berekenen om te kunnen voldoen aan het vereiste van diversificatie van de pool. Die verificatie en berekening kan evenwel moeilijk zijn door het gebrek aan relevante data. Daarom mag van de instelling die K IRB berekent, alleen worden geëist dat zij die verificatie en berekening naar haar beste weten uitvoert, zoals op basis van informatie over de debiteuren die van de initiator, de verkoper of de oorspronkelijke kredietverstrekker is verkregen op het tijdstip dat de blootstellingen zijn geïnitieerd, of informatie verkregen van de servicer hetzij tijdens het servicen van de blootstelling, hetzij in de loop van zijn procedure voor risicobeheersing. (16) Voor de nauwkeurigheid van de kwantificering van de met onderliggende blootstellingen van een securitisatie te verbinden risicoparameters moet de populatie van blootstellingen die in de voor schatting gebruikte data vertegenwoordigd zijn, en de leningnormen die deze data genereren, vergelijkbaar zijn met de pool van in aanmerking komende gesecuritiseerde blootstellingen en de leningnormen die worden toegepast bij het initiëren van die blootstellingen. De vergelijkbaarheid van de voor het schatten gebruikte data en de leningnormen die bij het initiëren worden toegepast, mogen alleen aan de blootstellingen en normen van de instelling die K IRB berekent, worden getoetst wanneer die instelling bij de oorspronkelijke overeenkomst die tot de onderliggende blootstellingen van de securitisatie heeft geleid, betrokken was of die overeenkomst heeft gesloten, maar niet de servicer van die blootstellingen is. (17) Artikel 180, lid 2, punt c), van Verordening (EU) nr. 575/2013 eist dat, voor blootstellingen met betrekking tot particulieren en kleine partijen, instellingen interne data voor het toewijzen van blootstellingen aan klassen of pools beschouwen als de primaire informatiebron voor het schatten van verlieskenmerken. Wanneer de instelling die K IRB berekent, echter niet bij de oorspronkelijke overeenkomst die tot de onderliggende blootstellingen van de securitisatie hebben geleid, betrokken was of die overeenkomst heeft gesloten, en evenmin de servicer van die blootstellingen is, mogen de interne data van de instelling die K IRB berekent, niet worden beschouwd als de best beschikbare data voor de vergelijking met de in aanmerking komende gesecuritiseerde blootstellingen die als risicoparameters in aanmerking komen. Dit betekent dat precies externe data met betrekking tot in aanmerking komende gesecuritiseerde blootstellingen moeten worden beschouwd als de primaire informatiebron voor die doeleinden. (18) Artikel 255, lid 9, punt b), van Verordening (EU) nr. 575/2013 biedt de mogelijkheid om proxy-data te gebruiken wanneer voldoende nauwkeurige of betrouwbare data over de pool van onderliggende blootstellingen niet beschikbaar zijn. “Proxy-data voor die doeleinden” moet worden begrepen als data die niet direct verwijzen naar de gesecuritiseerde blootstellingen of naar de portefeuille die is geaccepteerd op basis van gelijksoortige acceptatiecriteria van de initiator of oorspronkelijke kredietverstrekker van wie deze zijn geëxtraheerd. Voorts is in deel drie, titel II, hoofdstuk 3, van Verordening (EU) nr. 575/2013 bepaald dat in het kader van de kredietrisicobenadering interne, externe en gepoolde data mogen worden gebruikt voor de berekening van kapitaalvereisten voor gekochte kortlopende vorderingen. Die data moeten dus ook worden toegelaten als proxy-data voor de berekening van K IRB van in aanmerking komende gesecuritiseerde blootstellingen. (19) Overeenkomstig artikel 171, lid 2, van Verordening (EU) nr. 575/2013 is het zo dat hoe minder informatie een instelling bezit, des te voorzichtiger zij te werk gaat bij de onderbrenging van blootstellingen in debiteuren- en faciliteitsklassen of -pools. De onderbrenging van gesecuritiseerde blootstellingen in klassen of pools is dus een bijzonder aandachtspunt bij het gebruik van proxy-data. Dit is des te meer relevant wanneer er een verschil is tussen de definitie van wanbetaling die de instelling die K IRB berekent, in haar interne model voor de berekening van K IRB gebruikt, en de definitie van wanbetaling die wordt gebruikt in de externe data die overeenstemmen met de gesecuritiseerde blootstellingen, met de portefeuille die is geaccepteerd op basis van gelijksoortige acceptatiecriteria van de initiator of oorspronkelijke kredietverstrekker van wie deze zijn geëxtraheerd, of met de proxy-data. Daarom is het noodzakelijk regels vast te stellen over de aanpassingen die moeten worden aangebracht in de data en over de voorzichtigheidmarge die moet worden gehanteerd bij het schatten van de risicoparameters in het kader van de berekening van K IRB voor in aanmerking komende gesecuritiseerde blootstellingen. (20) Deze verordening is gebaseerd op de ontwerpen van technische reguleringsnormen die de Europese Bankautoriteit (EBA) bij de Commissie heeft ingediend. (21) De EBA heeft open publieke consultaties gehouden over het ontwerp van technische reguleringsnormen waarop deze verordening is gebaseerd, heeft de mogelijke kosten en baten ervan geanalyseerd en heeft het advies ingewonnen van de overeenkomstig artikel 37 van Verordening (EU) nr. 1093/2010 van het Europees Parlement en de Raad ( 4 ) opgerichte Stakeholdersgroep bankwezen, HEEFT DE VOLGENDE VERORDENING VASTGESTELD: Artikel 1 Onderwerp Deze verordening bepaalt nader op welke voorwaarden instellingen K IRB kunnen berekenen met betrekking tot de onderliggende blootstellingen van een securitisatie overeenkomstig artikel 255, lid 4, van Verordening (EU) nr. 575/2013. Artikel 2 Definities Voor de toepassing van deze verordening wordt verstaan onder: a) “ontwikkeling van een model”: het onderdeel van het proces van de schatting van risicoparameters dat een adequate risicodifferentiatie oplevert door het specificeren van relevante risicofactoren, waarbij wordt gebouwd op statistische of mechanische methoden om blootstellingen in debiteuren- en faciliteitsklassen of -pools onder te brengen; b) “kalibratiesegment”: een uniek geïdentificeerde subset van het toepassingsbereik van het model voor kans op wanbetaling (Probability of Default — PD) of verlies bij wanbetaling (Loss Given Default — LGD) dat gezamenlijk wordt gekalibreerd; c) “in aanmerking komende gesecuritiseerde blootstellingen”: een van de volgende soorten gesecuritiseerde blootstellingen: i) gesecuritiseerde blootstellingen waarvoor de instelling die K IRB berekent, niet de servicer is; ii) gesecuritiseerde blootstellingen waarvoor de instelling die K IRB berekent, de servicer is en aan beide volgende voorwaarden voldoet: 1. de instelling was niet bij de oorspronkelijke overeenkomst die de (potentiële) verplichtingen creëerde van de (potentiële) debiteur, betrokken noch heeft zij die gesloten; 2. de instelling heeft beperkte toegang tot data en informatie over deze gesecuritiseerde blootstellingen; d) “intern model voor het berekenen van KIRB”: een ratingsysteem voor het berekenen van KIRB als bedoeld in artikel 255, lid 4, van Verordening (EU) nr. 575/2013. Voor de toepassing van de eerste alinea, punt b), omvatten de PD- en LGD-modellen alle data en methoden die als onderdeel van een ratingsysteem worden gebruikt voor het omgaan met, respectievelijk: a) de differentiatie en kwantificering van eigen PD-schattingen wanneer die data en methoden worden gebruikt om het wanbetalingsrisico te beoordelen voor elke debiteur of elke blootstelling die onder het PD-model valt; b) de differentiatie en kwantificering van eigen LGD-schattingen en de beste schatting van het verwachte verlies (“EL BE ”), waarbij die data en methoden die worden gebruikt om de hoogte van het verlies bij wanbetaling te beoordelen voor elke faciliteit die onder het LGD-model valt. Artikel 3 Gemeenschappelijke bepalingen 1.   Voor de toepassing van deze verordening worden: a) “verkoper van gekochte kortlopende vorderingen” en “verkoper” in de bepalingen van Verordening (EU) nr. 575/2013 die gekochte kortlopende vorderingen betreffen en mits er een SSPE is, gelezen als “initiator”; b) “kopende instelling” in artikel 154, lid 7, artikel 162, lid 2, punt e), en artikel 179, lid 1, punt e), van Verordening (EU) nr. 575/2013 gelezen als “instelling die K IRB berekent overeenkomstig artikel 255, lid 4, van deze verordening”; c) “blootstellingen en normen van de instelling” in artikel 179, lid 1, punt d), van Verordening (EU) nr. 575/2013 gelezen als “gesecuritiseerde blootstellingen en op die blootstellingen toegepaste normen”; d) “soort blootstellingen” in artikel 142, lid 1, van punt 2), van Verordening (EU) nr. 575/2013 worden gelezen als groepen gesecuritiseerde blootstellingen die door de instelling die K IRB berekent, homogeen zouden zijn berekend indien zij niet waren gesecuritiseerd. 2.   Voor pools van niet-homogene gesecuritiseerde blootstellingen moeten instellingen die K IRB overeenkomstig deze verordening berekenen, misschien wel dit soort pools opsplitsen in subpools van homogene gesecuritiseerde blootstellingen, om voor elke subpool afzonderlijk de risicoposten te bepalen voor het berekenen van K IRB overeenkomstig artikel 255, lid 4, van Verordening (EU) nr. 575/2013. Wanneer in deze verordening sprake is van “pools” moet dit, in voorkomend geval, geacht worden ook “subpools” te omvatten. Artikel 4 Voorwaarden voor het berekenen van K IRB aan de hand van K IRB -specifieke ratingsystemen Voor de toepassing van artikel 143 en artikel 255, lid 4, van Verordening (EU) nr. 575/2013 mogen bevoegde autoriteiten een instelling alleen toestemming verlenen om, als onderdeel van de IRB-benadering van de instelling, K IRB voor gesecuritiseerde blootstellingen te berekenen aan de hand van K IRB -specifieke ratingsystemen, wanneer aan alle volgende voorwaarden is voldaan: a) het toepassingsbereik van het K IRB -specifieke ratingsysteem omvat alleen in aanmerking komende gesecuritiseerde blootstellingen; b) de instelling heeft toestemming gekregen om de IRB-benadering te gebruiken met betrekking tot ten minste één ratingsysteem binnen de blootstellingscategorie waaraan de in aanmerking komende gesecuritiseerde blootstellingen zijn toegewezen; c) alle vereisten van deel drie, titel II, hoofdstuk 3, van Verordening (EU) nr. 575/2013 ten aanzien van ratingsystemen zijn vervuld, met inachtneming van punt d) van dit artikel; d) de instelling neemt de voorwaarden van de artikelen 5 tot en met 15 van deze verordening in acht — in plaats van de overeenkomstige voorwaarden van Verordening (EU) nr. 575/2013 —, zoals bepaald in elk van die artikelen van deze verordening. Artikel 5 Voorwaarden waarop instellingen K IRB mogen berekenen aan de hand van een voor het gebruik van zelf geïnitieerde blootstellingen goedgekeurd ratingsysteem Een instelling mag K IRB overeenkomstig artikel 255, lid 4, van Verordening (EU) nr. 575/2013 berekenen aan de hand van een ratingsysteem dat is goedgekeurd voor gebruik voor zelf geïnitieerde blootstellingen, wanneer aan alle volgende voorwaarden is voldaan: a) het ratingsysteem wordt alleen gebruikt voor het berekenen van de PD van in aanmerking komende andere gesecuritiseerde blootstellingen dan die met betrekking tot particulieren en kleine partijen; b) indien in aanmerking komende andere gesecuritiseerde blootstellingen dan die met betrekking tot particulieren en kleine partijen, wanneer zij niet gesecuritiseerd zouden zijn, binnen het toepassingsbereik vallen van het ratingsysteem dat zal worden gebruikt; c) de instelling die K IRB berekent, gebruikt de LGD-waarden uit artikel 8, lid 3, van deze verordening; d) aan alle vereisten van deel drie, titel II, hoofdstuk 3, van Verordening (EU) nr. 575/2013 ten aanzien van ratingsystemen is voldaan, met inachtneming van punt e) van dit artikel; e) aan de vereisten van artikel 7 en artikel 12, lid 3, van deze verordening is voldaan wat betreft de toepassing van de vereisten van Verordening (EU) nr. 575/2013 ten aanzien van gekochte kortlopende vorderingen met name in de context van securitisatie – in plaats van aan de in die verordening bepaalde overeenkomstige vereisten –, zoals bepaald in elk van die artikelen van deze verordening; f) aan de vereisten van artikel 14 en 15 van deze verordening is voldaan wat betreft het gebruik van data. Artikel 6 Eerdere ervaring met het berekenen van K IRB Voor de toepassing van deze verordening wordt een instelling die toestemming heeft gekregen om de IRB-benadering toe te passen voor ten minste één ratingsysteem voor zelf geïnitieerde blootstellingen binnen de blootstellingscategorie waaraan de in aanmerking komende gesecuritiseerde blootstellingen worden toegewezen, geacht de door artikel 145 van Verordening (EU) nr. 575/2013 vereiste ervaring te hebben opgedaan. Artikel 7 Vereisten voor in aanmerking komende gesecuritiseerde blootstellingen 1.   Voor de toepassing van deze verordening worden instellingen die K IRB berekenen, wanneer zij met ratingklassen of -pools voor in aanmerking komende gesecuritiseerde blootstellingen te verbinden risicoparameters kwantificeren, geacht de vereisten van artikel 184 van Verordening (EU) nr. 575/2013 in acht te nemen wanneer zij de vereisten in de leden 2 tot en met 7 van dit artikel in acht nemen. Instellingen die K IRB berekenen, kunnen inachtneming van de leden 2 tot en met 7 borgen door een partij bij de securitisatie die optreedt namens en in het belang van de beleggers in de securitisatie in overeenstemming met de voorwaarden van de betrokken securitisatiedocumenten. 2.   Voor de toepassing van deze verordening zien instellingen die K IRB berekenen, wanneer zij met ratingklassen of -pools voor in aanmerking komende gesecuritiseerde blootstellingen te verbinden risicoparameters kwantificeren, erop toe dat de structuur van de securitisatie voldoet aan alle volgende vereisten: a) de SSPE of de instelling die K IRB berekent, heeft daadwerkelijk eigendom van en daadwerkelijke zeggenschap over alle overdrachten van contanten vanuit de gesecuritiseerde blootstellingen; b) de eigendom van de gesecuritiseerde blootstellingen en kasontvangsten is beschermd tegen concordataire uitstellen of juridische verzetsprocedures die wezenlijk afbreuk doen aan mogelijkheden van de SSPE of de instelling die K IRB berekent, om de gesecuritiseerde blootstellingen te liquideren of toe te wijzen of zeggenschap te behouden over kasontvangsten. 3.   Wanneer een debiteur betalingen rechtstreeks aan een initiator of servicer doet, beschikt de instelling die K IRB berekent, over procedures om regelmatig na te gaan dat die betalingen volledig en met inachtneming van de contractuele afspraken plaatsvinden. 4.   De instelling die K IRB berekent, monitort zowel de kwaliteit van de in aanmerking komende gesecuritiseerde blootstellingen als de financiële positie van de initiator, verkoper en servicer. Daartoe doet de instelling met name het volgende: a) zij beoordeelt de correlatie tussen de kwaliteit van de in aanmerking komende gesecuritiseerde blootstellingen, met inbegrip van het potentieel van terugvordering bij wanbetaling, en de financiële positie van de initiator, verkoper en servicer; b) zij heeft interne beleidslijnen en procedures opgezet die afdoende garanties bieden voor de bescherming tegen onvoorziene omstandigheden, zoals onder meer de toekenning van een interne risicorating aan de initiator, verkoper en servicer; c) zij beschikt over heldere en doeltreffende beleidslijnen en procedures om te bepalen of een initiator, verkoper en servicer in aanmerking komen; d) zij onderwerpt initiators, verkopers en servicers aan periodieke evaluaties om de nauwkeurigheid van hun verslagen na te gaan, fraude of operationele tekortkomingen op te sporen en de kwaliteit van het kredietbeleid van de initiator of verkoper en van het inningsbeleid en de inningsprocedures van de servicers te verifiëren, en documenteert de bevindingen van die periodieke evaluaties; e) zij beoordeelt: 1. de kenmerken van de pools van in aanmerking komende gesecuritiseerde blootstellingen, met inbegrip van te veel betaalde voorschotten; 2. de precedenten van de initiator of verkoper op het gebied van achterstallige betalingen, dubieuze vorderingen en voorzieningen voor dubieuze vorderingen; 3. de betalingsvoorwaarden en potentiële tegenrekeningen van de pools van in aanmerking komende gesecuritiseerde blootstellingen; f) zij heeft effectieve beleidslijnen en procedures opgezet voor het monitoren, op geaggregeerde basis, van concentraties van vorderingen op eenzelfde debiteur, zowel binnen pools van in aanmerking komende gesecuritiseerde blootstellingen als voor alle pools van in aanmerking komende gesecuritiseerde blootstellingen; g) zij ziet erop toe dat zij van de initiator, verkoper of servicer tijdig en voldoende gedetailleerde verslagen ontvangt over de saldoanalyse en de verwatering van gesecuritiseerde blootstellingen; h) zij beschikt over systemen en procedures om verslechteringen in de financiële situatie van de verkoper en in de kwaliteit van de in aanmerking komende gesecuritiseerde blootstellingen in een vroeg stadium te detecteren, alsmede om zich aandienende problemen proactief aan te pakken. Voor de toepassing van de eerste alinea, punt g), bevatten de verslagen alle nodige informatie over de in aanmerking komende gesecuritiseerde blootstellingen om: a) de inachtneming door de blootstellingen van de toelatingscriteria van de securitisatie en het voorschotbeleid met betrekking tot die in aanmerking komende gesecuritiseerde blootstellingen te kunnen beoordelen; b) de verkoopsvoorwaarden van de initiator of verkoper en de verwatering te kunnen monitoren en bevestigen. 5.   De instelling die K IRB berekent, beschikt over heldere en effectieve beleidslijnen, procedures en informatiesystemen om inbreuken op overeenkomsten te monitoren, om juridische stappen te ondernemen en om met problematische in aanmerking komende gesecuritiseerde blootstellingen om te gaan. 6.   De instelling die K IRB berekent, beschikt over heldere en effectieve beleidslijnen en procedures voor het monitoren of, in voorkomend geval, het controleren van de in aanmerking komende gesecuritiseerde blootstellingen, krediet en contanten, met inbegrip van alle volgende elementen: a) interne beleidslijnen waarin alle materiële onderdelen van de securitisatie worden gespecificeerd, met inbegrip van voorschotpercentages, toelaatbare zekerheden, benodigde documentatie, concentratielimieten, en de wijze waarop kasontvangsten moeten worden behandeld; b) effectieve beleidslijnen en procedures die moeten garanderen dat de in punt a) bedoelde elementen rekening houden met alle relevante en materiële factoren, met inbegrip van de financiële situatie van de initiator, verkoper en servicer, risicoconcentraties en de tendens van de kwaliteit van de in aanmerking komende gesecuritiseerde blootstellingen en het klantenbestand van de initiator; c) interne systemen die waarborgen dat fondsen slechts tegen de gespecificeerde zekerheden en documentatie worden verstrekt. 7.   De instelling die K IRB berekent, beschikt over een intern proces om de naleving van de in de leden 3 tot en met 6 bedoelde interne beleidslijnen en procedures te toetsen, met inbegrip van alle volgende elementen: a) regelmatige audits van alle kritieke fases van de securitisatie; b) verificatie van de scheiding van taken voor de beoordeling van de initiator, verkoper en servicer, als bedoeld in lid 4, enerzijds, en de beoordeling van de debiteur, anderzijds; c) verificatie van de scheiding van de respectieve taken voor de beoordeling van de initiator, verkoper en servicer, als bedoeld in lid 4, van de audit ter plaatse van de initiator, verkoper en beheerder; d) evaluaties van de back-officeoperaties van de instelling, met inbegrip van hun kwalificaties, ervaring, personeelsbestand en ondersteunende IT-systemen. Artikel 8 Algemene voorwaarden voor risicodifferentiatie 1.   Bij het toewijzen van blootstellingen aan klassen of pools beschouwen instellingen die K IRB berekenen, de acceptatiecriteria van de initiator of, indien de initiator de gesecuritiseerde blootstellingen van de oorspronkelijke kredietverstrekker heeft verworven, de acceptatiecriteria van de oorspronkelijke kredietverstrekker en de terugvorderingspraktijken en servicingnormen van de servicer, als potentiële risicofactoren, tenzij die instellingen voor het kwantificeren van de met die klassen of pools samenhangende risicoparameters verschillende kalibratiesegmenten voor verschillende initiators, oorspronkelijke kredietverstrekkers en servicers gebruiken. 2.   Instellingen die K IRB berekenen, mogen LGD op 50 % bepalen voor in aanmerking komende gesecuritiseerde blootstellingen met betrekking tot particulieren en kleine partijen. 3.   Instellingen die K IRB berekenen, mogen de volgende LGD-waarden bepalen, in plaats van de in artikel 161, lid 1, punten e) en f), van Verordening (EU) nr. 575/2013 bepaalde waarden: a) 50 % voor niet-achtergestelde andere gesecuritiseerde blootstellingen dan die met betrekking tot particulieren en kleine partijen; b) 100 % voor achtergestelde andere gesecuritiseerde blootstellingen dan die met betrekking tot particulieren en kleine partijen; Artikel 9 Toelaatbaarheid van de behandeling van in aanmerking komende andere gesecuritiseerde blootstellingen dan die met betrekking tot particulieren en kleine partijen als blootstellingen met betrekking tot particulieren en kleine partijen 1.   Een instelling die K IRB berekent, kan, voor in aanmerking komende andere gesecuritiseerde blootstellingen dan die met betrekking tot particulieren en kleine partijen, gebruikmaken van de normen voor risicokwantificering voor blootstellingen met betrekking tot particulieren en kleine partijen die zijn vastgesteld in deel drie, titel II, hoofdstuk 3, afdeling 6, van Verordening (EU) nr. 575/2013 wanneer aan alle volgende voorwaarden is voldaan: a) het zou voor de instelling overdreven belastend zijn om gebruik te maken van de normen voor risicokwantificering voor blootstellingen met betrekking tot ondernemingen die in deel drie, titel II, hoofdstuk 3, afdeling 6, van Verordening (EU) nr. 575/2013 zijn vastgesteld; b) aan de volgende vereisten is voldaan — in plaats van aan de vereisten van artikel 154, lid 5, punten a) tot en met d), van Verordening (EU) nr. 575/2013: i) de SSPE of de instelling die K IRB berekent, heeft de in aanmerking komende andere gesecuritiseerde blootstellingen dan die met betrekking tot particulieren en kleine partijen gekocht van derden-initiators of verkopers zonder banden met de instelling die K IRB berekent, en de blootstelling van de SSPE of de instelling die K IRB berekent, aan de debiteuren in de pool van in aanmerking komende gesecuritiseerde blootstellingen bevat geen blootstellingen die al dan niet direct zijn geïnitieerd door de instelling die K IRB berekent; ii) de in aanmerking komende andere gesecuritiseerde blootstellingen dan die met betrekking tot particulieren en kleine partijen zijn op zakelijke grondslag tussen initiator of verkoper en de debiteur tot stand gekomen en bevatten bijgevolg geen te ontvangen posten en kortlopende vorderingen opgenomen in tegenrekeningen tussen ondernemingen die van elkaar kopen en aan elkaar verkopen; iii) de SSPE of de instelling die K IRB berekent, heeft recht op alle of een deel van de opbrengsten van de in aanmerking komende andere gesecuritiseerde blootstellingen dan die met betrekking tot particulieren en kleine partijen of een evenredig belang in de opbrengsten; iv) de pool van in aanmerking komende gesecuritiseerde blootstellingen is voldoende gediversifieerd. 2.   Voor de toepassing van lid 1, punt a), houden de instellingen, wanneer zij beoordelen of het gebruik van normen voor risicokwantificatie voor blootstellingen met betrekking tot ondernemingen die zijn vastgesteld in deel drie, titel II, hoofdstuk 3, afdeling 6, van Verordening (EU) nr. 575/2013, overdreven belastend is, rekening met alle volgende factoren: a) de vraag of de kosten van het gebruik van normen voor risicokwantificering van blootstellingen aan ondernemingen onevenredig is voor in aanmerking komende andere gesecuritiseerde blootstellingen dan die met betrekking tot particulieren en kleine partijen; b) de vraag of de toegang van de instelling tot en haar zeggenschap over de betrokken data over gesecuritiseerde blootstellingen onderhevig is aan aanzienlijke belemmeringen vergeleken met het gemak van toegang tot en zeggenschap over data over blootstellingen met betrekking tot particulieren en kleine partijen; c) de vraag of de instelling beschikt over beperkte mogelijkheden om externe of proxy-data te integreren in bestaande risico- en rapportagesystemen; d) de vraag of de pool van gesecuritiseerde blootstellingen waarop de normen voor risicokwantificatie voor blootstellingen met betrekking tot particulieren en kleine partijen zal worden toegepast, voldoende granulair is om de beoordeling te verantwoorden dat een en ander te belastend is wat betreft de in de punten a), b) en c) bedoelde factoren; e) de vraag of de omvang en frequentie van de blootstellingen van de instelling aan securitisaties geen materieel risico voor die instelling inhoudt. Voor de toepassing van de eerste alinea, punt a), kan een instelling de kosten in aanmerking nemen van het ontwikkelen van een intern model voor het berekenen van K IRB voor andere blootstellingen dan die met betrekking tot particulieren en kleine partijen, waarbij een nieuw kalibratiesegment in een bestaand segment wordt geïntegreerd of waarbij de data worden geïntegreerd in bestaande risico- en rapportagesystemen van de instelling. Voor de toepassing van de eerste alinea, punt d), wordt een pool van in aanmerking komende gesecuritiseerde blootstellingen geacht voldoende granulair te zijn wanneer het aantal onderliggende blootstellingen van de securitisatie waarop de behandeling als blootstellingen met betrekking tot particulieren en kleine partijen zal worden toegepast, meer dan honderd bedraagt en de geaggregeerde blootstellingswaarde van al die blootstellingen aan één debiteur in de pool niet meer dan 2 % van de geaggregeerde uitstaande blootstellingswaarden van de pool van in aanmerking komende gesecuritiseerde blootstellingen bedraagt. Voor de toepassing van die berekening worden leningen of leases aan een groep verbonden cliënten die zijn gefinancierd door de SSPE of de instelling die K IRB berekent, beschouwd als blootstellingen met betrekking tot één debiteur. Artikel 10 Toelaatbaarheid van de behandeling van in aanmerking komende gesecuritiseerde blootstellingen met betrekking tot particulieren en kleine partijen als blootstellingen met betrekking tot particulieren en kleine partijen Voor de toepassing van deze verordening komen in aanmerking komende gesecuritiseerde blootstellingen met betrekking tot particulieren en kleine partijen in aanmerking voor de normen voor risicokwantificering voor blootstellingen met betrekking tot particulieren en kleine partijen die in deel drie, titel II, hoofdstuk 3, afdeling 6, van Verordening (EU) nr. 575/2013 zijn bepaald, indien aan alle volgende vereisten is voldaan – in plaats van aan de vereisten van artikel 154, lid 5, van die verordening: a) de in aanmerking komende gesecuritiseerde blootstellingen met betrekking tot particulieren en kleine partijen zijn op zakelijke grondslag tussen initiator of verkoper en de debiteur tot stand gekomen, en die blootstellingen bevatten bijgevolg geen te ontvangen posten en kortlopende vorderingen opgenomen in tegenrekeningen tussen ondernemingen die van elkaar kopen en aan elkaar verkopen; b) de SSPE of de instelling die K IRB berekent, heeft recht op alle opbrengsten van de in aanmerking komende gesecuritiseerde blootstellingen of een evenredig belang in de opbrengsten; c) de pool van in aanmerking komende gesecuritiseerde blootstellingen is voldoende gediversifieerd. Artikel 11 Bepaling van relaties tussen partijen, zakelijkheid en verbonden cliënten Voor de toepassing van artikel 9, lid 1, punt b), i) en ii), artikel 9, lid 2, punt d), en artikel 10, punt a), beoordelen instellingen die K IRB berekenen, al naargelang de relaties tussen de partijen, de zakelijkheidseis of de mate van verbondenheid van cliënten, als bedoeld in die punten, naar hun beste weten, op basis van een van deze beide soorten informatie: a) informatie over de debiteuren, op het tijdstip van initiëren van de blootstellingen verkregen van de initiator, de verkoper of de oorspronkelijke kredietverstrekker; b) informatie verkregen van de servicer tijdens de servicing van de blootstelling of in het kader van zijn risicobeheersingsprocedure. Artikel 12 Berekening van voor kredietrisico gewogen posten van in aanmerking komende gesecuritiseerde blootstellingen 1.   Voor in aanmerking komende gesecuritiseerde blootstellingen met betrekking tot particulieren en kleine partijen die aan de vereisten van artikel 10 voldoen, berekenen instellingen die K IRB berekenen, voor kredietrisico gewogen posten overeenkomstig artikel 154 van Verordening (EU) nr. 575/2013 en, in voorkomend geval, artikel 156, punt b), van die verordening. 2.   Voor in aanmerking komende gesecuritiseerde blootstellingen met betrekking tot particulieren en kleine partijen die niet aan de vereisten van artikel 10 voldoen, berekenen instellingen die KIRB berekenen, voor kredietrisico gewogen posten overeenkomstig artikel 153 van Verordening (EU) nr. 575/2013 en, in voorkomend geval, artikel 156, punt b), van die verordening. 3.   Om KIRB te berekenen voor in aanmerking komende andere gesecuritiseerde blootstellingen dan die met betrekking tot particulieren en kleine partijen, ongeacht of de voorwaarden van artikel 9 van deze verordening voor het toepassen van normen voor risicokwantificering met betrekking tot particulieren en kleine partijen vervuld zijn ten aanzien van die blootstellingen, berekenen instellingen voor kredietrisico gewogen posten overeenkomstig artikel 153 van Verordening (EU) nr. 575/2013 en, in voorkomend geval, artikel 156, punt b), van die verordening. Artikel 13 Vereisten betreffende data en primaire data 1.   Wanneer in aanmerking komende gesecuritiseerde blootstellingen en de debiteuren van die blootstellingen vóór de overdracht van die blootstellingen aan de SSPE of aan de instelling die K IRB berekent, geen blootstellingen of debiteuren waren van de instelling die K IRB berekent, wordt — in plaats van het in artikel 174, punt c), van Verordening (EU) nr. 575/2013 bepaalde vereiste dat voor het ontwikkelen van modellen gebruikte data representatief moeten zijn — de representativiteit van de data beoordeeld ten aanzien van de in aanmerking komende gesecuritiseerde blootstellingen. 2.   In plaats van het in artikel 180, lid 2, punt c), eerste zin, van Verordening (EU) nr. 575/2013 bepaalde vereiste, beschouwen instellingen de data met betrekking tot de gekwalificeerde gesecuritiseerde blootstellingen, de data van de portefeuille van de initiator of oorspronkelijke kredietverstrekker op basis van gelijksoortige acceptatiecriteria waarvan deze zijn afgeleid en de data met betrekking tot de door de servicer vastgestelde beleidslijnen ten aanzien van inning en terugvordering als primaire informatiebron voor het schatten van risicoparameters ten behoeve van de ontwikkeling van modellen, voor de kwantificering van risicoparameters en voor de toepassing van het interne model voor het berekenen van K IRB . Artikel 14 Gebruik van proxy-data 1.   Ten behoeve van de ontwikkeling van modellen, het kwantificeren van risicoparameters, de toepassing van het interne model voor het berekenen van K IRB en voor het vervolledigen van de in artikel 13, lid 2, bedoelde data kunnen instellingen die K IRB berekenen, andere relevante data dan de in dat artikel bedoelde data gebruiken als proxy-data. 2.   De in lid 1 bedoelde proxy-data kunnen interne data, externe data of gepoolde data zijn in de zin van deel drie, titel II, hoofdstuk 3, afdeling 6, van Verordening (EU) nr. 575/2013. 3.   Wanneer instellingen die K IRB berekenen, proxy-data gebruiken bij het schatten van risicoparameters, zijn de vereisten van artikel 179, lid 1, punt f), van Verordening (EU) nr. 575/2013 wat voorzichtigheid betreft ook van toepassing wanneer instellingen proxy-data gebruiken voor het ontwikkelen van modellen, de kwantificering van risicoparameters en de toepassing van het interne model voor het berekenen van K IRB . 4.   Instellingen die K IRB berekenen en proxy-data gebruiken, beoordelen de representativiteit van die proxy-data aan de hand van de in artikel 13, lid 2, bedoelde data en brengen de nodige aanpassingen in de proxy-data aan om de kwaliteit van die data af te stemmen op de kwaliteit van de in dat artikel 13, lid 2, bedoelde data. 5.   Wanneer het niet mogelijk is om door aanpassingen in de proxy-data het verschil in kwaliteit weg te werken, hanteren instellingen die K IRB berekenen, een passende voorzichtigheidsmarge bij het schatten van risicoparameters overeenkomstig artikel 179, lid 1, punt f), van Verordening (EU) nr. 575/2013. 6.   Instellingen die K IRB berekenen, kunnen voor het ontwikkelen van modellen, de kwantificering van risicoparameters en de toepassing van het interne model voor het berekenen van K IRB gebruikmaken van de data over statische en dynamische historische wanbetalings- en verliesprestaties die door initiators en sponsors beschikbaar zijn gesteld overeenkomstig artikel 22, artikel 24, lid 14, en artikel 26 quinquies, lid 1, van Verordening (EU) 2017/2402, ongeacht of die data voldoen aan de in die verordening bepaalde vereisten voor eenvoudige, transparante en gestandaardiseerde securitisaties (STS-securitisaties). Artikel 15 Gebruik van niet met de definitie van “wanbetaling” in artikel 178, lid 1, van Verordening (EU) nr. 575/2013 coherente data 1.   De kalibratie van risicoparameters wordt gebaseerd op de door de instelling gebruikt definitie van “wanbetaling” die van toepassing is op het respectieve interne model voor het berekenen van K IRB overeenkomstig artikel 255, lid 4, van Verordening (EU) nr. 575/2013. Instellingen die K IRB berekenen en voor de kalibratie van risicoparameters gebruikmaken van externe data of proxy-data, voldoen aan alle volgende vereisten: a) zij zien erop toe dat de in de data gebruikte definitie van “wanbetaling” coherent is met artikel 178, lid 1, van Verordening (EU) nr. 575/2013; b) zij zien erop toe dat de in de data gebruikte definitie van “wanbetaling” coherent is met de definitie van “wanbetaling” zoals die door de instelling die K IRB berekent, wordt toegepast overeenkomstig artikel 255, lid 4, van Verordening (EU) nr. 575/2013 voor de betrokken portefeuille van in aanmerking komende gesecuritiseerde blootstellingen, met inbegrip van alle volgende elementen: i) de berekening en het aantal dagen betalingsachterstand waardoor wanbetaling intreedt; ii) de structuur en het niveau van de materialiteitsdrempel voor achterstallige kredietverplichtingen; iii) de definitie van “gedwongen herstructurering” die aanleiding geeft tot wanbetaling; iv) het type en het niveau van specifieke kredietrisicoaanpassingen waardoor wanbetaling intreedt; v) de criteria voor de terugkeer naar de status “niet in wanbetaling”; c) zij documenteren bronnen van de data, de in deze data gebruikte definitie van “wanbetaling”, de uitgevoerde analyse en alle geconstateerde verschillen. 2.   Voor elk van de geconstateerde verschillen in de definitie van “wanbetaling” zoals die voortvloeien uit de in lid 1 bedoelde beoordeling van de coherentie met de definitie van “wanbetaling”, doen instellingen die K IRB berekenen het volgende: a) zij beoordelen of de aanpassing aan de interne definitie van “wanbetaling” zou resulteren in een hoger of een lager wanbetalingspercentage, dan wel of zulks onmogelijk te bepalen is; b) afhankelijk van de uitkomst van de in punt a) bedoelde beoordeling passen zij ofwel de data dienovereenkomstig aan, of kunnen zij aantonen dat het verschil verwaarloosbaar is in termen van de impact op alle risicoparameters en eigenvermogensvereisten, al naargelang. 3.   Wat betreft de totaliteit van de geconstateerde verschillen in de definitie van “wanbetaling” die resulteren uit de in lid 1 bedoelde beoordeling, bewerkstelligen instellingen die K IRB berekenen, en rekening houdende met de overeenkomstig lid 2, punt b), uitgevoerde aanpassing, algemene overeenstemming met de interne definitie van “wanbetaling” die binnen het interne model voor het berekenen van K IRB wordt gehanteerd, met inbegrip van, waar mogelijk, een vergelijking tussen het wanbetalingspercentage in interne data voor een bepaald type blootstellingen en externe of proxy-data. 4.   Wanneer de in lid 1 bedoelde beoordeling verschillen in de definitie van “wanbetaling” oplevert die niet verwaarloosbaar zijn, maar die niet kunnen worden weggewerkt door aanpassingen in de data, hanteren instellingen die K IRB berekenen, een passende voorzichtigheidsmarge bij het schatten van risicoparameters overeenkomstig artikel 179, lid 1, punt f), van Verordening (EU) nr. 575/2013. In dat geval zien instellingen die K IRB berekenen, erop toe dat die aanvullende voorzichtigheidsmarge een afspiegeling is van de materialiteit van de resterende verschillen in de definitie van “wanbetaling” en van de mogelijke gevolgen daarvan op alle risicoparameters. Artikel 16 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 maart 2024. Voor de Commissie De voorzitter Ursula VON DER LEYEN ( 1 ) PB L 176 van 27.6.2013, blz. 1 , ELI: http://data.europa.eu/eli/reg/2013/575/oj . ( 2 ) Verordening (EU) 2017/2402 van het Europees Parlement en de Raad van 12 december 2017 tot vaststelling van een algemeen kader voor securitisatie en tot instelling van een specifiek kader voor eenvoudige, transparante en gestandaardiseerde securitisatie en tot wijziging van de Richtlijnen 2009/65/EG, 2009/138/EG en 2011/61/EU en de Verordeningen (EG) nr. 1060/2009 en (EU) nr. 648/2012 ( PB L 347 van 28.12.2017, blz. 35 , http://data.europa.eu/eli/reg/2017/2402/oj ). ( 3 ) Gedelegeerde Verordening (EU) nr. 529/2014 van de Commissie van 12 maart 2014 tot aanvulling van Verordening (EU) nr. 575/2013 van het Europees Parlement en de Raad ten aanzien van technische reguleringsnormen voor het beoordelen van het wezenlijke karakter van uitbreidingen en wijzigingen van de interneratingbenadering en de geavanceerde meetbenadering ( PB L 148 van 20.5.2014, blz. 36 , ELI: http://data.europa.eu/eli/reg_del/2014/529/oj ). ( 4 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor verzekeringen en bedrijfspensioenen), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 , ELI: http://data.europa.eu/eli/reg/2010/1093/oj ). ELI: http://data.europa.eu/eli/reg_del/2024/1780/oj ISSN 1977-0758 (electronic edition)",
  "source": "EUR LEX"
}