{
  "url": "http://www.w3.org/1999/xhtml\">",
  "content": "L_2007043NL.01003201.xml 15.2.2007 NL Publicatieblad van de Europese Unie L 43/32 BESCHIKKING VAN DE COMMISSIE van 14 februari 2007 betreffende het geharmoniseerde gebruik van het radiospectrum in de 2 GHz-frequentieband voor de implementatie van systemen voor mobiele satellietdiensten (Kennisgeving geschied onder nummer C(2007) 409) (Voor de EER relevante tekst) (2007/98/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking nr. 676/2002/EG van het Europees Parlement en de Raad van 7 maart 2002 inzake een regelgevingskader voor het radiospectrumbeleid in de Europese Gemeenschap (Radiospectrumbeschikking) ( 1 ) , met name op artikel 4, lid 3, Overwegende hetgeen volgt: (1) Een doeltreffend en coherent gebruik van radiospectrum is van fundamenteel belang voor de ontwikkeling van elektronische communicatiediensten en helpt de Europese Unie de groei, het concurrentievermogen en de werkgelegenheid te stimuleren; het spectrum moet gemakkelijker toegankelijk worden gemaakt om de efficiëncy te verhogen, de innovatie te bevorderen en de flexibiliteit voor de gebruiker en de keuzemogelijkheden voor de consument te vergroten zonder de doelstellingen van algemeen belang uit het oog te verliezen ( 2 ) . (2) De Commissie bevordert nieuwe en innovatieve communicatiesystemen waarbij gebruik wordt gemaakt van om het even welk technisch platform dat op nationaal, regionaal of pan-Europees niveau diensten kan leveren. (3) In dit verband worden systemen die mobiele satellietdiensten (mobile satellite services — MSS) kunnen leveren beschouwd als een innovatief, alternatief platform dat verschillende soorten pan-Europese telecommunicatie- en omroep/meerkanaalstransmissiediensten kan leveren ongeacht de locatie van eindgebruikers, zoals hogesnelheidstoegang tot internet en intranet, mobiele multimedia en civiele bescherming en rampenbestrijding. Dit zou een verbetering kunnen betekenen van de dienstverlening in plattelandsgebieden in de Gemeenschap en zo de digitale kloof op geografisch niveau kunnen verkleinen. De invoering van nieuwe MSS-systemen zou tevens een bijdrage kunnen leveren aan de ontwikkeling van de interne markt en de mededinging kunnen verbeteren door het aanbod en de beschikbaarheid van pan-Europese diensten en eind-tot-eindverbindingen uit te breiden en doelmatige investeringen aan te moedigen. (4) MSS-systemen zouden ten minste een of meer ruimtestations moeten omvatten alsmede complementaire grondcomponenten (complementary ground components — CGC), d.w.z. grondstations op vaste locaties, om de beschikbaarheid van mobiele satellietdiensten te verbeteren in gebieden waar niet kan worden ingestaan voor de vereiste kwaliteit van de communicatie met een of meer ruimtestations. (5) Radiospectrum is beschikbaar en gepland voor gebruik voor MSS in de frequentiebanden 1 980-2 010 MHz en 2 170-2 200 MHz (2 GHz-banden), overeenkomstig de op de WARC-92 genomen besluiten van de Internationale Telecommunicatie Unie (ITU). (6) Een geharmoniseerd en doelmatig gebruik van de 2 GHz-banden voor systemen die op regionaal of pan-Europees niveau MSS leveren is noodzakelijk, met name als gevolg van het bereik van satellietsignalen die van nature grensoverschrijdend zijn. (7) Op 6 oktober 2005 verstrekte de Commissie de CEPT overeenkomstig artikel 4, lid 2, van Beschikking nr. 676/2002/EG een mandaat ( 3 ) om de geharmoniseerde technische voorwaarden voor het gebruik van 2 GHz-banden voor MSS in de Gemeenschap te onderzoeken. De CEPT heeft vervolgens zijn verslag ingediend over de technische voorwaarden voor het gebruik van het 2GHz-spectrum door dergelijke systemen. (8) De 2 GHz-banden worden in de meeste lidstaten momenteel niet gebruikt en zouden, overeenkomstig de technische conclusies van de CEPT, zo spoedig mogelijk in alle lidstaten moeten worden aangewezen en beschikbaar worden gesteld voor MSS-systemen teineinde de ontwikkeling van dergelijke systemen mogelijk te maken. (9) De CEPT heeft vastgesteld dat systemen die MSS kunnen leveren en systemen die alleen terrestrische mobiele diensten leveren in hetzelfde spectrum in de 2 GHz-banden in hetzelfde geografische gebied niet naast elkaar kunnen functioneren zonder schadelijke interferentie te veroorzaken. Om schadelijke interferentie voor MSS en inefficiënt gebruik van het spectrum te vermijden moeten 2 GHz-banden worden aangewezen en beschikbaar worden gesteld voor systemen die op primaire basis MSS kunnen leveren. Dat betekent dat wanneer de 2 GHz-banden door andere systemen worden gebruikt die geen MSS kunnen leveren, deze andere systemen geen schadelijke interferentie mogen veroorzaken voor, noch aanspraak kunnen maken op bescherming tegen systemen die mobiele satellietdiensten leveren. Volgens de CEPT, veroorzaken CGC’s geen schadelijke interferentie zo lang zij integraal deel uitmaken van het systeem dat MSS verstrekt, worden gecontroleerd door het beheersmechanisme voor de systeembronnen en het netwerk en gebruik maken van dezelfde delen van de frequentieband als de satellietcomponent van het systeem. Onder deze voorwaarden en alleen indien er een passende vergunningsregeling is, zouden CGC’s zelfs kunnen worden gebruikt wanneer de signalen niet via de satellietonderdelen worden overgedragen. (10) De resultaten van de werkzaamheden die overeenkomstig het mandaat van de Commissie zijn uitgevoerd, moeten in de Gemeenschap worden toegepast. (11) Systemen die MSS leveren in 2 GHz-banden moet prioriteit worden verleend omdat andere frequentiebanden, bijvoorbeeld die voor GSM en UMTS/IMT-2000, beschikbaar zijn voor systemen die alleen terrestrische diensten verlenen. (12) Op grond van de marktontwikkelingen en de evolutie van technologie dienen in de toekomst wellicht de noodzaak, draagwijdte en toepassing van deze beschikking te worden herzien, met name op basis van een evaluatie van de Commissie en informatie van de lidstaten. (13) De bepalingen van deze beschikking laten de toekenning van vergunningen voor het gebruik van de 2 GHz-banden onverlet. (14) De in deze verordening vervatte maatregelen zijn in overeenstemming met het advies van het Radiospectrumcomité, HEEFT DE VOLGENDE BESCHIKKING VASTGESTELD: Artikel 1 Deze beschikking beoogt de voorwaarden inzake beschikbaarheid en efficiënt gebruik van de frequentiebanden 1 980-2 010 MHz (aarde-ruimte) en 2 170-2 200 MHz (ruimte-aarde) te harmoniseren voor systemen die mobiele satellietdiensten leveren in de Gemeenschap. Artikel 2 In deze beschikking wordt verstaan onder „systemen die mobiele satellietdiensten leveren”, systemen die radiocommunicatiediensten kunnen leveren tussen een mobiel station op aarde en een of meer ruimtestations, of tussen mobiele stations op aarde via een of meer ruimtestations, of tussen een mobiel station op aarde en een of meer complementaire grondstations op vaste locaties. Artikel 3 1.   De lidstaten wijzen per 1 juli 2007 de frequentiebanden 1 980-2 010 MHz en 2 170-2 200 MHz aan en stellen deze beschikbaar voor systemen die mobiele satellietdiensten leveren. Andere gebruikers van deze banden mogen geen schadelijke interferentie veroorzaken voor systemen die mobiele satellietdiensten leveren en kunnen geen aanspraak maken op bescherming tegen schadelijke interferentie veroorzaakt door systemen die mobiele satellietdiensten leveren. 2.   Complementaire grondstations maken integraal deel uit van het mobiele satellietsysteem en staan onder controle van het beheersysteem voor de systeembronnen en het satellietnetwerk. Zij maken gebruik van dezelfde transmissierichting en dezelfde gedeeltes van frequentiebanden als het mobiele satellietsysteem waar zij bijhoren. Artikel 4 De lidstaten zien toe op het gebruik van de relevante banden en brengen verslag uit over hun bevindingen aan de Commissie met het oog op een eventuele herziening van deze beschikking. Artikel 5 Deze beschikking is gericht tot de lidstaten. Gedaan te Brussel, 14 februari 2007. Voor de Commissie Viviane REDING Lid van de Commissie ( 1 ) PB L 108 van 24.4.2002, blz. 1 . ( 2 ) Conclusies van de Raad 15530/04 en 15533/04 van 3.12.2004. ( 3 ) Mandaat aan de CEPT om de technische voorwaarden te onderzoeken en vast te stellen met betrekking tot de geharmoniseerde aanpak in de Europese Unie inzake mobiele satellietdiensten in 2 GHz-banden (1 980-2 010 MHz en 2 170-2 200 MHz).",
  "source": "EUR LEX"
}