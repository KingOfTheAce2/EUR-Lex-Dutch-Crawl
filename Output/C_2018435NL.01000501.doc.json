{
  "url": "http://www.w3.org/1999/xhtml\"><!--",
  "content": "C_2018435NL.01000501.xml 3.12.2018 NL Publicatieblad van de Europese Unie C 435/5 UITVOERINGSBESLUIT VAN DE COMMISSIE van 21 november 2018 inzake de bekendmaking in het Publicatieblad van de Europese Unie van de aanvraag tot registratie van een geografische aanduiding in de sector gedistilleerde dranken als bedoeld in artikel 17 van Verordening (EG) nr. 110/2008 van het Europees Parlement en de Raad „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” (2018/C 435/05) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 110/2008 van het Europees Parlement en de Raad van 15 januari 2008 betreffende de definitie, de aanduiding, de presentatie, de etikettering en de bescherming van geografische aanduidingen van gedistilleerde dranken en tot intrekking van Verordening (EEG) nr. 1576/89 van de Raad ( 1 ) , en met name artikel 17, lid 6, Overwegende hetgeen volgt: (1) De Republiek Bulgarije heeft een aanvraag tot registratie van de naam „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” als geografische aanduiding in bijlage III bij Verordening (EG) nr. 110/2008 ingediend overeenkomstig artikel 17, lid 1, van die verordening. (2) Overeenkomstig artikel 17, leden 5 en 6, van Verordening (EG) nr. 110/2008 heeft de Commissie die aanvraag onderzocht en zij heeft geconcludeerd dat is voldaan aan de in die verordening vastgestelde voorwaarden. (3) Om de indiening van bezwaarschriften overeenkomstig artikel 17, lid 7, van Verordening (EG) nr. 110/2008 mogelijk te maken, moeten de belangrijkste specificaties van het technisch dossier als bedoeld in artikel 17, lid 4, van diezelfde verordening voor de naam „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” worden bekendgemaakt in het Publicatieblad van de Europese Unie , HEEFT HET VOLGENDE BESLUIT VASTGESTELD: Enig artikel De belangrijkste specificaties van het technisch dossier als bedoeld in artikel 17, lid 4, van Verordening (EG) nr. 110/2008 voor de naam „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” zijn opgenomen in de bijlage bij dit besluit. Overeenkomstig artikel 17, lid 7, van Verordening (EG) nr. 110/2008 geeft de bekendmaking van dit besluit het recht om uiterlijk zes maanden na de bekendmaking ervan in het Publicatieblad van de Europese Unie bezwaar te maken tegen de registratie van de in de eerste alinea van dit artikel genoemde naam. Gedaan te Brussel, 21 november 2018. Voor de Commissie Phil HOGAN Lid van de Commissie ( 1 ) PB L 39 van 13.2.2008, blz. 16 . BIJLAGE BELANGRIJKSTE SPECIFICATIES VAN HET TECHNISCH DOSSIER Dossiernummer: PGI-BG-01867 — 7.1.2014 1. Te registreren geografische aanduiding: „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” 2. Categorie gedistilleerde drank: Винена дестилатна спиртна напитка/Wijn-eau-de-vie 3. Beschrijving van de gedistilleerde drank: 3.1. Fysische, chemische en/of organoleptische kenmerken „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” is een wijn-eau-de-vie met een schitterende, heldere, lichtgele kleur, een aangenaam en overheersend fruitaroma, een harmonieuze, zachte smaak en een uitgesproken druivige afdronk. Gelimiteerde edities van de drank worden ten minste zes maanden gerijpt in eikenhouten vaten met een capaciteit van maximaal 1 000 l. Het contact met het eikenhout versterkt de kleur en maakt de wijn zoeter. Ook accentueert het de zachtheid van de wijn, verrijkt het het aroma met een onmiskenbare eiken nuance en zorgt het tegelijk voor een vleugje vanille in de afdronk. De drank heeft een alcoholgehalte van ten minste 40 % vol. 3.2. Specifieke kenmerken (in vergelijking met andere gedistilleerde dranken van dezelfde categorie) „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” is een wijn-eau-de-vie met een alcoholgehalte van ten minste 40 % vol, een gehalte aan vluchtige stoffen van 132-174 g/hl absolute alcohol, waarvan 6-24 g esters/hl absolute alcohol en 2-8 g aldehyden/hl absolute alcohol, en met een methanolgehalte van 0,07-0,140 g/l. De waarden voor de fysisch-chemische eigenschappen van de drank zijn hoger dan de in de regels voor de categorie wijn-eau-de-vie gespecificeerde minimumwaarden. „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” is een wijn-eau-de-vie die wordt verkregen uit witte en rode druivenrassen. De verschillende druivenrassen worden ingeslagen voor verwerking in afzonderlijke batches. Om voor distillatie bestemde witte wijnen van goede kwaliteit te verkrijgen, worden de druiven geoogst zodra de technische rijpheid is bereikt, maar vóór ze overrijp zijn, op het moment dat het suikergehalte 16-19 % bedraagt en de zuurgraad hoger is (ten minste 500 g/hl, uitgedrukt in wijnsteenzuur). Uit de praktijk is gebleken dat krachtige witte wijnen met een hogere zuurgraad resulteren in delicate distillaten met een uitgesproken fruitaroma. De witte druiven, die op zand- en steenbodems worden geteeld, verwerven een goed ontwikkeld fruitaroma dat dankzij een geschikte verwerking ook in de wijn en de distillaten is terug te vinden. De rode druivenrassen worden geoogst op het moment dat het suikergehalte 18-20 % of meer bedraagt en de zuurgraad ten minste 600 g/hl, uitgedrukt in wijnsteenzuur. De rode variëteiten hebben primaire aroma’s die veeleer plantaardig zijn, en leveren wijnen met een krachtigere smaak op. Die wijnen resulteren in distillaten met een intense, harmonieuze smaak en een uitgesproken druivige afdronk die kenmerkend is voor de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol”. De distillaten met een duidelijk rijpingspotentieel worden gerijpt in vaten uit het hout van de inheemse Strandzja-eik ( Quercus hartwissiana Stev.). Het contact met het hout versterkt de kleur van de wijn en verschaft de gerijpte drank een verfijnde smaak en een delicaat aroma. 4. Te registreren geografische aanduiding (betrokken geografisch gebied) Het geografische gebied waar de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” wordt geproduceerd, bestrijkt de oblast Jambol en een deel van de naburige oblast Boergas en omvat de volgende plaatsjes ( zemlishta ): — gemeente Jambol — één plaatsje: Jambol; — gemeente Straldzja — zeven plaatsjes: Straldzja en Zimnitsa, Iretsjekovo, Kamenets, Lozenets, Nedjalsko en Parvenets; — gemeente Toendzja — twaalf plaatsjes: Bezmer, Botevo, General Inzovo, General Tosjevo, Kaltsjevo, Kozarevo, Meden Kladenets, Pobeda, Roza, Tenevo, Hadzji Dimitrovo en Tsjargan; — gemeente Boljarovo — twee plaatsjes: Boljarovo en Stefan Karadzjovo; — gemeente Elhovo — vijf plaatsjes: Elhovo en Granitovo, Malomirovo, Melnitsa en Malak Manastir; — gemeente Kameno — één plaatsje: Trojanovo; — gemeente Ajtos — één plaatsje: Topolnitsa; — gemeente Sredets — één plaatsje: Zornitsa; — gemeente Topolovgrad — één plaatsje: Oreshnik. 5. Methode voor het verkrijgen van de gedistilleerde drank De wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” wordt geproduceerd in het hierboven beschreven geografische gebied uit druiven van de volgende rassen: — Wit: rikat, bolgar, cherven misket, dimyat, chardonnay, ugni blanc, prosecco, sauvignon blanc en viognier; — Rood: merlot, cabernet sauvignon, pamid, syrah en cabernet franc. bij ontvangst worden de druiven gesorteerd naar gewicht, uiterlijk, ras en suikergehalte. Alleen de druiven van de beste kwaliteit worden gebruikt. De druiven worden met de hand geoogst en in plastic emmers of kratten geplaatst. Bij de oogst is het gebruik van recipiënten met een capaciteit van meer dan 15 l verboden. De druiven worden onverpakt naar de verwerkingsfabriek gebracht in geïsoleerde metalen recipiënten van een geschikt ontwerp en een geschikte capaciteit. Meestal worden met de hand evenwichtige steekproeven genomen voor elk voertuig, en worden de uiterlijke kenmerken, algemene kwaliteit en raszuiverheid van de druiven beoordeeld en het suikergehalte gemeten met behulp van een hydrometer. De verwerking vindt binnen 12-24 uur na de oogst plaats. De druiven worden eerst gekneusd om de steeltjes te verwijderen en vervolgens geperst. De druivendraf wordt naar speciale gistkuipen overgebracht waar hij indien nodig wordt gemacereerd om de aromatische stoffen uit de druivenschillen te doen vrijkomen. De druppelmost wordt uitgelekt en de draf wordt geperst. Intense persing is verboden. De vereiste dat voor de productie van de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” niet meer dan 75 l wijn mag worden verkregen uit 100 kg druiven wordt strikt nageleefd. De volgende stap is de alcoholische gisting met behulp van zuivere wijngistculturen. Het hele proces wordt gecontroleerd en ten minste twee keer per dag worden uit elke gistkuip steekproeven genomen om het suikergehalte en de temperatuur te meten en wijzigingen van de organoleptische kenmerken te monitoren. Een tweede alcoholische gisting vindt plaats in versterkte stalen kuipen van verschillende omvang. De wijnen worden voorzichtig geklaard. De distillatie gebeurt zo snel mogelijk nadat de droesem (wijnmoer) van de wijn is gescheiden. Voor de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” worden de continu-distilleerapparaten van het type K5 en DK-1 gebruikt, die in Bulgarije zijn ontworpen. De apparaten hebben de volgende kenmerken: Elk distilleerapparaat bestaat uit een distilleerkolom (rectificeerkolom), deflegmatoren, een condensor, een koeler, een borrelklok, een horizontale wijnverwarmer en een niveauregelaar. Bij inschakeling worden de kolom, de deflegmatoren en de wijnverwarmer opgewarmd door stoom. Wanneer gedistilleerd water uit de koeler begint de vloeien, wordt de wijn in het apparaat geleid voor distillatie. De waterdampen stijgen op, komen in tegenstroom in contact met de wijn en worden verrijkt met ethylalcohol en vluchtige stoffen. De water- en alcoholdampen uit het bovenste gedeelte van de distillatiekolom bereiken de deflegmatoren en de condensator, waar het alcoholgehalte van de dampen toeneemt tot 62-65 % vol. Het na de koeling verkregen wijndistillaat druppelt eruit via de borrelklok, waar het alcoholgehalte en de temperatuur van het distillaat continu wordt gemonitord met behulp van een alcoholmeter. De verkregen distillaten worden ingedeeld in categorieën. Vervolgens worden ze, zonder enig contact met hout, opgeslagen in roestvrij stalen recipiënten van een geschikt ontwerp en een geschikte capaciteit of in kuipen van gewapend beton. De organoleptische profielen van de distillaten worden bepaald door de druiven waaruit ze zijn verkregen en de wijze waarop ze zijn verwerkt. De witte druivenrassen resulteren in delicate distillaten met een sprankelende helderheid en een uitgesproken fruitaroma. De rode druivenrassen worden verwerkt tot distillaten met een sprankelende helderheid, een krachtigere smaak, een mildheid en een lange, druivige afdronk. Bij de productie van ongerijpte „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” is de vermenging (coupage) van distillaten een technische handeling die essentieel en bepalend is voor de kwaliteiten van het afgewerkte product. Ervaren vakmensen gebruiken degelijke, beproefde productiemethoden en vermengen de distillaten in de geschikte verhoudingen, waarbij ze gedemineraliseerd drinkwater toevoegen om het alcoholgehalte te corrigeren tot 40 % vol. De meeste distillaten worden opgeslagen zonder dat ze in contact komen met eikenhout. De kleur van de ongerijpte drank wordt gecorrigeerd door toevoeging van karamel. Het verkregen product is consequent van hoge kwaliteit, met organoleptische eigenschappen die van jaar tot jaar — en van oogst tot oogst — dezelfde blijven. „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” is met andere woorden een wijn-eau-de-vie met een strogele kleur, een uitgesproken fruitaroma, een zachte en harmonieuze smaak en een uitzonderlijk aangename druivige afdronk. De meest kwaliteitsvolle distillaten met het noodzakelijke rijpingspotentieel worden ten minste zes maanden gerijpt in eikenhouten vaten met een capaciteit van maximaal 1 000 l en duigen met een dikte van 3-4 cm. De vaten worden gemaakt uit het hout van de Strandzja-eik, een boomsoort die kenmerkend is voor de regio. De vermenging (coupage), verdunning en botteling van de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” zijn niet beperkt tot het afgebakende geografische gebied waar het product wordt vervaardigd. 6. Verband met het geografische milieu of de geografische oorsprong 6.1. Voor het verband relevante bijzonderheden over het geografische gebied of de oorsprong Aan het begin van de twintigste eeuw maakten de wijnbouw en de productie van wijnen en wijn-eau-de-vies in het jonge Bulgarije een ontwikkeling door van een traditioneel ambacht tot een belangrijke industrie. In de jaren dertig begon men in het gebied de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” te produceren in verscheidene kleine distilleerderijen. 1974 kan worden beschouwd als het jaar waarin de industriële productie en afzet van de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” echt een aanvang nam, in de wijnkelders van Jambol. De nabijgelegen coöperaties beschikten over voldoende druivenstokken om de vereiste grondstoffen te leveren voor de productie van niet alleen wijn, maar ook van wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol”. De veranderingen waarbij een democratisch bestel werd geïntroduceerd in Bulgarije in 1989 werden gevolgd door de volledige restitutie van de landbouwgrond. In het geografische gebied waar de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” wordt geproduceerd, zijn de bodems en klimatologische omstandigheden gunstig voor de teelt van wijnstokken. Oude wijngaarden werden hersteld en nieuwe werden aangeplant. De variëtale diversiteit van de stokken werd verbeterd. Rond Jambol werden voor de regio nieuwe variëteiten aangeplant, zoals prosecco, viognier, syrah en cabernet franc. Verschillende variëteiten hebben ook verschillende kenmerken. Een passende verwerking resulteert in witte en rode voor distillatie bestemde wijnen die elk een verschillend potentieel hebben, en die in aroma en smaak de specifieke kenmerken van het betrokken druivenras in zich dragen. De menselijke factor speelt een belangrijke rol bij de aanwending van de voor de productie van deze drank gebruikte technologie. Ervaren vakmensen distilleren de drank met continu-distilleerapparaten van het type K5 en DK-1 tot een alcoholgehalte van 62-65 % vol is bereikt. Deze distillatiemethode maximaliseert de opslag en het behoud in de distillaten van de vluchtige stoffen uit de wijnen — die zorgen voor het fruitaroma — en van de smaakcomponenten van de wijn. De vermenging (coupage) van geschikte distillaten in de juiste verhoudingen resulteert in een afgewerkt product van een consequent hoge kwaliteit met stabiele organoleptische eigenschappen. Aan de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” worden reclamecampagnes, presentaties en door grote winkelketens georganiseerde proeverijen gewijd. De drank wordt voorgesteld op internationale beurzen, salons en wedstrijden, en heeft verscheidene prijzen en onderscheidingen gewonnen. Door de jaren heen is de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” verschillende keren bekroond met gouden medailles en onderscheidingen op de internationale wijnbeurs Vinaria in Plovdiv. 6.2. Specifieke aan het geografische gebied toe te schrijven kenmerken van de gedistilleerde drank De wijngaarden waarvan de grondstoffen voor de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” afkomstig zijn, liggen in het zuidoostelijk deel van de zuidelijke wijnstreek (Thracische laagvlakte/Trakiyska Nizina) in de gemeenten Boljarovo, Elhovo, Straldzja, Toendzja, Jambol en Topolovgrad, en in het westelijke deel van de oostelijke wijnstreek Zwarte Zee/Chernomorski in de gemeenten Aytos, Kameno en Sredets. Het geografische gebied bestrijkt de subregio Toendzja-Straldzja en reikt tot de noordelijke hellingen van de bergmassieven Strandzja en Sakar. Het geografische gebied waar de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” wordt geproduceerd, beschikt over bodems en klimatologische omstandigheden waarin wijnstokken goed gedijen. Het gebied omvat vlakten en heuvels met een gemiddelde hoogte van 190 m. Door de geografische ligging oefenen verschillende klimaten een invloed uit op het gebied, waarvan de voornaamste het continentaal overgangsklimaat is dat zo typerend is voor de noordelijke Thracische laagvlakte. De invloed van de Zwarte Zee en de Middellandse Zee is minder sterk. De temperaturen in het gebied maken het tot een van de warmste gebieden in Bulgarije. De gemiddelde temperaturen in januari, de koudste maand, bedragen tussen 0 °С en 1,5 °C. In januari bedraagt de temperatuur gemiddeld 0,2 °С in Jambol en 1,2 °С in Elhovo, wat illustratief is voor het verschil tussen de klimaatzones met een continentaal overgangsklimaat en met een mediterraan overgangsklimaat in de koudste maand. Het gehele gebied ligt ten zuiden van de nulgradenisotherm, die een lange vorstvrije periode en een normale vegetatietoestand voor planten waarborgt. Het gebied heeft per jaar 180 à 210 vorstvrije dagen. Gemiddeld blijven de temperaturen vanaf ongeveer 10 april boven 10 °С, wat bevorderlijk is voor de gewasgroei. In het gebied schijnt de zon gemiddeld 2 200-2 250 uur per jaar en de temperatuursom tijdens het groeiseizoen bedraagt ongeveer 3 500-3 800 °С. De zomers zijn relatief warm en vertonen de kenmerken van een continentaal klimaat. In juli bedraagt de temperatuur gemiddeld 23 °С. De absolute maximumtemperatuur is 44,4 °С en het gemiddelde van de maximumtemperaturen 38-40 °С. Het najaar duurt lang en is vaak warm, met gemiddelde temperaturen die boven 10 °С blijven tot ongeveer 25 oktober-4 november. Gemiddeld treedt de eerste najaarsvorst op tussen 23 en 29 oktober; de vroegste datum is 30 september. Deze agroklimatologische omstandigheden zijn bevorderlijk voor de teelt van meerjarige gewassen, en wijnstokken in het bijzonder. De relatieve vochtigheidsgraad varieert door het jaar heen, en is het laagst in juli en augustus (60-64 %) en het hoogst in december, januari en februari (80-92 %). De neerslag is ongelijk verdeeld over het jaar. De gemiddelde totale jaarlijkse neerslag bedraagt tussen 530 en 700 mm. De bodems zijn laag tot middelmatig uitgeloogde chernozem-vertisols en langs de rivier de Tundzja en haar zijrivieren treft men alluviale bodems aan. Ten zuidoosten en noordwesten van Elhovo gaat het vooral om uitgeloogde vertisols (de zwaarste kleiachtige en colloïdenrijke bodems in Bulgarije met een aanzienlijke zwarte humushorizont in natte omstandigheden), samen met uitgeloogde bruine (kaneelkleurige) bosbodems die over het algemeen armer zijn aan humus. Ten zuiden gaat het om bruine (kaneelkleurige) bosbodems met rankers en lithosols, uitgeloogde bruine (kaneelkleurige) bosbodems en mineraalarme pseudopodsols. Het samenspel van het reliëf, de bodems en het klimaat resulteert in omstandigheden waarin druiven van goede kwaliteit goed gedijen. De menselijke factor is van essentieel belang. Ervaren vakmensen zetten de druiven om in kwaliteitswijn. Bij dat proces worden eeuwenoude tradities gecombineerd met moderne, geavanceerde technologieën. De wijnen worden gedistilleerd met speciale continu-distilleerapparaten van het type K5 en DK-1, die door Bulgaarse ontwikkelaars zijn ontworpen. Een specifiek kenmerk van de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” is dat de distillatie doorgaat tot een wijndistillaat met een alcoholgehalte van maximaal 62-65 % vol wordt verkregen. De vele jaren ervaring hebben aangetoond dat dit voor het distillaat het alcoholgehalte is waarin de meeste uit de wijnen afkomstige aromatische stoffen worden opgeslagen en een rijke en gebalanceerde smaak wordt verkregen. Distillaten uit witte en rode druivenrassen die in het specifieke geografische gebied van de drank zijn gerijpt, hebben onderling organoleptische eigenschappen die elkaar in evenwicht houden. De distillaten van witte druivenrassen hebben een uitgesproken fruitaroma, terwijl die van rode rassen een uitgesproken druivige smaak hebben. De vermenging (coupage) van de distillaten resulteert in een kwaliteitsvol product met stabiele organoleptische kenmerken: een lichtgele kleur, een overheersend fruitaroma, en een harmonieuze, zachte smaak met een uitgesproken druivige afdronk. De distillaten met de beste eigenschappen en het grootste rijpingspotentieel worden ten minste zes maanden gerijpt in vaten uit het hout van de Strandzja-eik ( Quercus hartwissiana Stev.). De Strandzja-eik ( Quercus hartwissiana Stev.) is een loofboom die tot 25 m groot kan worden. Het is een relictsoort die uit de periode vóór de laatste ijstijd stamt, ongeveer 1,5 miljoen jaar geleden. In Europa komt de boom alleen voor in het Strandzjamassief. De boom wordt vaak individueel of in clusters aangetroffen op noordelijk gerichte hellingen en in lagergelegen en vochtige gebieden, vaak langs rivieren en waterlopen. Het is een beschermde soort die wordt genoemd in de Bulgaarse wet inzake biodiversiteit. Generaties kuipers hebben de traditie van het bewerken van dit materiaal behouden. Het hout van de boom, die zogezegd „in steen geworteld is”, heeft een poreuze structuur met echter uiterst kleine poriën. Een langdurig contact tussen het hout en de distillaten zorgt niet alleen voor de verdamping van alcohol maar ook voor de extractie van waardevolle componenten uit het hout. Gelimiteerde edities van de drank worden in de handel gebracht na ten minste zes maanden contact met het hout. De karakteristieke eigenschappen van gerijpte wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” zijn: een diepgele kleur, een overheersend fruitaroma met onmiskenbare toetsen van eik en een vleugje vanille in de afdronk, een harmonieuze smaak die opvallend zacht en zoet is, en een lange, zachte afdronk. 7. EU- of nationale/regionale bepalingen De nationale wetgeving bevat geen aanvullende specifieke bepalingen inzake de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol”. Voor de productie en afzet van de wijn-eau-de-vie „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” gelden de algemene voorschriften van de categorie wijn-eau-de-vie die zijn vastgelegd in de Bulgaarse wet op wijn en gedistilleerde dranken (ZVSN), die is bekendgemaakt in staatsblad nr. 45/2012 en van kracht is sinds 16 september 2012. Een wijn-eau-de-vie/druivenrakia met de geografische aanduiding „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” is goedgekeurd bij besluit nr. T-RD-27-20 van de minister van Economie en Energie van 27 november 2013, dat bekendgemaakt is op de website van het ministerie van Economische zaken: http://www.mi.government.bg/bg/library/zapowed-za-utvarjdavane-na-vinena-destilatna-spirtna-napitka-grozdova-rakiya-s-geografsko-ukazanie-ya-65-c28-m361-1.htm De wijn-eau-de-vie met de geografische aanduiding „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” is onderworpen aan een organoleptische beoordeling door het regionale comité voor wijnproeverij, dat valt onder de regionale kamer voor wijnbouw en wijnbereiding, met statutaire zetel en hoofdkantoor in Sliven. 8. Aanvrager — lidstaat, derde land of rechtspersoon/natuurlijke persoon: Република България, Министерство на икономиката/Bulgarije, Ministerie van Economie. — Volledig adres (straatnaam en huisnummer, gemeente/stad en postcode, land): София 1052, ул. Славянска № 8, Република България/ul. Slavyanska 8, 1052 Sofia, Bulgarije — Rechtsvorm (in het geval van rechtspersonen) 9. Aanvullingen op de geografische aanduiding 10. Bijzondere etiketteringsvoorschriften Op „Ямболска гроздова ракия/Гроздова ракия от Ямбол/Yambolska grozdova rakya/Grozdova rakya ot Yambol” zijn geen specifieke verplichte etiketteringsvoorschriften van toepassing (behalve de horizontale).",
  "source": "EUR LEX"
}