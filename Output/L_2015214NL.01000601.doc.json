{
  "url": "http://www.w3.org/1999/xhtml\"><!--",
  "content": "L_2015214NL.01000601.xml 13.8.2015 NL Publicatieblad van de Europese Unie L 214/6 UITVOERINGSVERORDENING (EU) 2015/1385 VAN DE COMMISSIE van 10 augustus 2015 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat overeenkomstig de Verdragen. Gedaan te Brussel, 10 augustus 2015. Voor de Commissie, namens de voorzitter, Heinz ZOUREK Directeur-generaal voor Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel dat bestemd is om de binnenteelt van planten te bevorderen en de plantengroei te stimuleren. Het artikel meet ongeveer 80 × 80 × 160 cm en bestaat uit een frame van holle stalen buizen; de zijkanten en boven- en onderkant zijn vervaardigd uit textiel dat volledig kan worden gesloten en binnenin is bekleed met een lichtreflecterende laag. Het textiel heeft openingen voor ventilatie, water- en stroomtoevoer en is water-, lucht- en lichtdicht. Op het textiel zijn ritssluitingen genaaid zodat de binnenkant van het artikel van alle zijden toegankelijk is. Zie afbeelding ( *1 ) . 6307 90 98 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur en de tekst van de GN-codes 6307 , 6307 90  en 6307 90 98 . Indeling onder post 9403  als „andere meubelen” is uitgesloten, omdat het artikel niet bestemd is voor het uitrusten van particuliere woningen, hotels, kantoren, scholen, kerken, winkels, laboratoria en dergelijke, maar voor het bevorderen van de teelt van planten en het stimuleren van de plantengroei (zie ook de GS-toelichtingen op post 9403 , tweede alinea). Indeling onder post 9406  als „geprefabriceerde bouwwerken” is ook uitgesloten, omdat de constructie op gebruik binnenshuis wijst. De lichtreflecterende laag aan de binnenkant van het textiel en de openingen voor ventilatie, water- en stroomtoevoer zijn essentieel voor de bevordering van de teelt van planten binnen in het artikel. Het textiel verleent het artikel derhalve zijn wezenlijk karakter in de zin van algemene regel 3 b) voor de interpretatie van de gecombineerde nomenclatuur. Het artikel moet daarom worden ingedeeld onder GN-code 6307 90 98  als „andere geconfectioneerde artikelen van textiel”. ( *1 ) De afbeelding is louter ter informatie.",
  "source": "EUR LEX"
}