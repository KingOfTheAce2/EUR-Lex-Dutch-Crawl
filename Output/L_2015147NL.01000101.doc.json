{
  "url": "http://www.w3.org/1999/xhtml\">",
  "content": "L_2015147NL.01000101.xml 12.6.2015 NL Publicatieblad van de Europese Unie L 147/1 GEDELEGEERDE VERORDENING (EU) 2015/895 VAN DE COMMISSIE van 2 februari 2015 tot aanvulling van Verordening (EU) nr. 508/2014 van het Europees Parlement en de Raad inzake het Europees Fonds voor maritieme zaken en visserij wat betreft de overgangsbepalingen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 508/2014 van het Europees Parlement en de Raad van 15 mei 2014 inzake het Europees Fonds voor maritieme zaken en visserij en tot intrekking van de Verordeningen (EG) nr. 2328/2003, (EG) nr. 861/2006, (EG) nr. 1198/2006 en (EG) nr. 791/2007 van de Raad en Verordening (EU) nr. 1255/2011 van het Europees Parlement en de Raad ( 1 ) , en met name artikel 129, lid 1, Overwegende hetgeen volgt: (1) Artikel 129 van Verordening (EU) nr. 508/2014 voorziet in de mogelijkheid om de voorwaarden vast te stellen waaronder steun die de Commissie op grond van de Verordeningen (EG) nr. 861/2006 ( 2 ) , (EG) nr. 1198/2006 ( 3 ) , (EG) nr. 791/2007 ( 4 ) van de Raad en Verordening (EU) nr. 1255/2011 van het Europees Parlement en de Raad ( 5 ) heeft goedgekeurd, mag worden geïntegreerd in de op grond van Verordening (EU) nr. 508/2014 verleende steun, onder meer op het gebied van technische bijstand en ex-postevaluaties. (2) Er moeten bepalingen worden vastgesteld voor de overgang van steun op grond van Verordening (EG) nr. 1198/2006 naar steun uit hoofde van Verordening (EU) nr. 508/2014. De evaluatie achteraf van de uit het Europees Visserijfonds (EVF) gefinancierde programma's zal belangrijke informatie opleveren om het in artikel 53, lid 2, van Verordening (EU) nr. 1303/2013 van het Europees Parlement en de Raad ( 6 ) bedoelde strategisch verslag voor de komende programmeringsperiode te onderbouwen. Deze informatie zal ook worden meegenomen in de effectbeoordeling waaruit zal worden geput bij de opstelling van het nieuwe regelgevingskader voor de ESI-fondsen in de periode na 2020. (3) In het licht van het voorgaande moeten de data voor de voltooiing van de evaluatie achteraf van de programma's bij deze verordening worden aangepast om ermee rekening te houden dat de termijn die in artikel 50, lid 3, van Verordening (EG) nr. 1198/2006 is vastgesteld, niet te combineren valt met een allesomvattende evaluatie achteraf, aangezien een beoordelaar onmogelijk het effect van de programma's in het licht van de doelstellingen kan onderzoeken zolang er nog steeds bedragen worden vastgelegd en betaald. Overeenkomstig artikel 55, lid 1, van Verordening (EG) nr. 1198/2006 loopt de periode waarin uitgaven voor steun uit het EVF in aanmerking komen, tot en met 31 december 2015 en kunnen betalingen door en aan begunstigden overeenkomstig artikel 55, lid 1, en artikel 55, lid 7, van die verordening dus nog tot die datum worden verricht. Voorts kunnen de lidstaten de laatste betalingsaanvraag overeenkomstig artikel 86, lid 1, onder a), van Verordening (EG) nr. 1198/2006 tot en met 31 maart 2017 aan de Commissie toesturen. (4) In deze verordening moet ook worden verduidelijkt dat het niet nodig is dat de lidstaten het in artikel 67 van Verordening (EG) nr. 1198/2006 bedoelde jaarverslag uiterlijk op 30 juni 2016 bij de Commissie indienen, aangezien de in dat verslag opgenomen informatie te laat zal komen om te worden opgenomen in het verslag van de evaluatie achteraf als bedoeld in artikel 50, lid 3, van Verordening (EG) nr. 1198/2006. Nadat de lidstaten dat verslag in juni 2016 aan de Commissie zullen hebben toegestuurd, zal het nog moeten worden goedgekeurd voordat het wordt onderzocht en uiterlijk op 31 december 2016 in de evaluatie achteraf wordt geïntegreerd. Bovendien zal deze informatie worden opgenomen in het in dat artikel bedoelde eindverslag, HEEFT DE VOLGENDE VERORDENING VASTGESTELD: Artikel 1 Toepassingsgebied Deze verordening is van toepassing op de evaluatie achteraf van de operationele programma's en op het door de lidstaten toe te sturen jaarverslag als bedoeld in Verordening (EG) nr. 1198/2006. Artikel 2 Evaluatie achteraf De Commissie voltooit de in artikel 50, lid 3, van Verordening (EG) nr. 1198/2006 bedoelde evaluatie achteraf uiterlijk op 31 december 2016. Artikel 3 Jaarverslag over de uitvoering In 2016 hoeven de lidstaten geen jaarverslag over de uitvoering van het operationele programma als bedoeld in artikel 67, lid 1, van Verordening (EG) nr. 1198/2006 toe te sturen. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 februari 2015. Voor de Commissie De voorzitter Jean-Claude JUNCKER ( 1 ) PB L 149 van 20.5.2014, blz. 1 . ( 2 ) Verordening (EG) nr. 861/2006 van de Raad van 22 mei 2006 houdende communautaire financieringsmaatregelen voor de tenuitvoerlegging van het gemeenschappelijk visserijbeleid en op het gebied van het zeerecht ( PB L 160 van 14.6.2006, blz. 1 ). ( 3 ) Verordening (EG) nr. 1198/2006 van 27 juli 2006 inzake het Europees Visserijfonds ( PB L 223 van 15.8.2006, blz. 1 ). ( 4 ) Verordening (EG) nr. 791/2007 van de Raad van 21 mei 2007 tot instelling van een regeling ter compensatie van de extra kosten voor de afzet van bepaalde visserijproducten van de ultraperifere gebieden van de Azoren, Madeira, de Canarische Eilanden, Frans Guyana en Réunion ( PB L 176 van 6.7.2007, blz. 1 ). ( 5 ) Verordening (EU) nr. 1255/2011 van het Europees Parlement en de Raad van 30 november 2011 tot vaststelling van een programma ter ondersteuning van de verdere ontwikkeling van een geïntegreerd maritiem beleid ( PB L 321 van 5.12.2011, blz. 1 ). ( 6 ) Verordening (EU) nr. 1303/2013 van het Europees Parlement en de Raad van 17 december 2013 houdende gemeenschappelijke bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds, het Europees Landbouwfonds voor plattelandsontwikkeling en het Europees Fonds voor maritieme zaken en visserij en algemene bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds en het Europees Fonds voor maritieme zaken en visserij, en tot intrekking van Verordening (EG) nr. 1083/2006 van de Raad ( PB L 347 van 20.12.2013, blz. 320 ).",
  "source": "EUR LEX"
}