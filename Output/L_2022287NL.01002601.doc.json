{
  "url": "http://www.w3.org/1999/xhtml\"><!--",
  "content": "L_2022287NL.01002601.xml 8.11.2022 NL Publicatieblad van de Europese Unie L 287/26 GEDELEGEERDE VERORDENING (EU) 2022/2114 VAN DE COMMISSIE van 13 juli 2022 tot aanvulling van Verordening (EU) 2020/1503 van het Europees Parlement en de Raad met technische reguleringsnormen tot nadere bepaling van de toelatingskennistest en de simulatie van de capaciteit om verlies te dragen voor niet-ervaren aspirant-beleggers in crowdfundingprojecten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2020/1503 van het Europees Parlement en de Raad van 7 oktober 2020 betreffende Europese crowdfundingdienstverleners voor bedrijven en tot wijziging van Verordening (EU) 2017/1129 en Richtlijn (EU) 2019/1937 ( 1 ) , en met name artikel 21, lid 8, vierde alinea, Overwegende hetgeen volgt: (1) Om ervoor te zorgen dat crowdfundingdienstverleners de in artikel 21 van Verordening (EU) 2020/1503 bedoelde toelatingskennistest voor niet-ervaren aspirant-beleggers op geharmoniseerde wijze uitvoeren, moeten gemeenschappelijke regels worden vastgesteld om te beoordelen of, en zo ja, welke crowdfundingdiensten geschikt zijn voor niet-ervaren aspirant-beleggers. (2) Om ervoor te zorgen dat crowdfundingdienstverleners zich ervan vergewissen dat niet-ervaren aspirant-beleggers inzicht hebben in het risiconiveau dat aan crowdfundingbeleggingen verbonden is, moeten crowdfundingdienstverleners redelijke stappen ondernemen om te waarborgen dat de van niet-ervaren aspirant-beleggers verzamelde informatie betrouwbaar is en hun kennis, vaardigheden, ervaring en financiële situatie, beleggingsdoelstellingen en basisinzicht in de betrokken risico’s nauwkeurig weergeeft. (3) Beleggers moeten duidelijk en op uniforme wijze worden geïnformeerd over de risico’s die zij lopen indien zij besluiten te beleggen in crowdfundingdiensten. Daarom moeten crowdfundingdienstverleners aan niet-ervaren aspirant-beleggers die niet slagen voor de toelatingskennistest, een geharmoniseerde risicowaarschuwing geven volgens specifieke vereisten inzake de presentatie van de waarschuwing aan dergelijke beleggers. (4) Om de beleggersbescherming te bevorderen en ervoor te zorgen dat de simulatie van de capaciteit om verlies te dragen naar behoren wordt uitgevoerd door niet-ervaren aspirant-beleggers, moeten crowdfundingdienstverleners op hun website een online-berekeningsinstrument beschikbaar stellen dat bedoeld is om niet-ervaren aspirant-beleggers te helpen hun capaciteit om verlies te dragen te simuleren. Gezien de gevoelige aard van de informatie die niet-ervaren aspirant-beleggers in een dergelijk online-berekeningsinstrument moeten verstrekken, moet dat instrument echter zodanig worden opgezet dat crowdfundingdienstverleners niet in staat zijn toegang te krijgen tot de door niet-ervaren aspirant-beleggers ingevoerde informatie of deze op te slaan. (5) Om ervoor te zorgen dat door niet-ervaren aspirant-beleggers in het online-berekeningsinstrument verstrekte informatie niet zonder hun uitdrukkelijke toestemming kan worden verzameld, moet dat instrument zodanig worden opgezet dat crowdfundingdienstverleners het resultaat van de door niet-ervaren aspirant-beleggers verrichte simulatie niet kunnen wijzigen of beïnvloeden. Voorts mag, om niet-ervaren aspirant-beleggers te beschermen en met name om hen in staat te stellen te controleren of de door hen ingevoerde informatie juist en nauwkeurig is, het resultaat van de simulatie van de capaciteit om verlies te dragen niet rechtstreeks door crowdfundingdienstverleners worden verzameld, maar alleen vrijwillig door niet-ervaren aspirant-beleggers worden gedeeld zodra zij van oordeel zijn dat het resultaat van de simulatie hun capaciteit om verlies te dragen adequaat weerspiegelt. (6) Om te zorgen voor flexibiliteit in de manier waarop de simulatie van de capaciteit om verlies te dragen wordt uitgevoerd, moeten crowdfundingdienstverleners niet-ervaren aspirant-beleggers de mogelijkheid kunnen bieden om hun capaciteit om verlies te dragen te simuleren via een andere methode zonder hulp van het online-berekeningsinstrument, mits deze mogelijkheid wordt geboden naast de terbeschikkingstelling van het online-berekeningsinstrument op de website van de crowdfundingdienstverlener. (7) Om te zorgen voor een geharmoniseerde aanpak bij de simulatie van de capaciteit van niet-ervaren aspirant-beleggers om verlies te dragen, moeten regels worden vastgesteld met betrekking tot de wijze waarop het nettovermogen van niet-ervaren aspirant-beleggers moet worden berekend op basis van hun jaarinkomen, totale liquide activa en jaarlijkse financiële verbintenissen. (8) Gezien de risico’s van uiteenlopende benaderingen en de mogelijke negatieve gevolgen van dergelijke verschillen voor de waarde van de simulatie van de capaciteit van niet-ervaren aspirant-beleggers om verlies te dragen, is het passend voldoende gedetailleerd te specificeren hoe elk van de voor de berekening van het nettovermogen gebruikte componenten moet worden berekend en een gemeenschappelijke datum voor de waardering van de verschillende componenten vast te stellen. (9) Deze verordening is gebaseerd op de ontwerpen van technische reguleringsnormen die de Europese Autoriteit voor effecten en markten in nauwe samenwerking met de Europese Bankautoriteit heeft opgesteld en bij de Commissie heeft ingediend. (10) De Europese Autoriteit voor effecten en markten heeft open publieke raadplegingen gehouden over de ontwerpen van technische reguleringsnormen waarop deze verordening is gebaseerd, de potentiële hieraan gerelateerde kosten en baten geanalyseerd en het advies ingewonnen van de Stakeholdergroep effecten en markten, die overeenkomstig artikel 37 van Verordening (EU) nr. 1095/2010 van het Europees Parlement en de Raad ( 2 ) is opgericht. (11) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 3 ) en heeft op 1 juni 2022 advies uitgebracht, HEEFT DE VOLGENDE VERORDENING VASTGESTELD: Artikel 1 Beoordeling van de geschiktheid van crowdfundingdiensten 1.   Bij de beoordeling overeenkomstig artikel 21, lid 1, van Verordening (EU) 2020/1503 of, en zo ja, welke aangeboden crowdfundingdiensten geschikt zijn voor niet-ervaren aspirant-beleggers, houden crowdfundingdienstverleners rekening met het volgende: a) of de niet-ervaren aspirant-belegger over de nodige ervaring en kennis beschikt om de aan beleggen in het algemeen verbonden risico’s te begrijpen; b) of de niet-ervaren aspirant-belegger over de nodige ervaring en kennis beschikt om de risico’s te begrijpen die verbonden zijn aan beleggen in de soorten beleggingen die op het crowdfundingplatform worden aangeboden. 2.   Voor de toepassing van lid 1, punt b), beoordelen crowdfundingdienstverleners het inzicht van niet-ervaren aspirant-beleggers in wat een crowdfundingdienst inhoudt en de daaraan verbonden risico’s. Artikel 2 Overeenkomstig artikel 21, lid 2, van Verordening (EU) 2020/1503 op te vragen informatie 1.   De informatie die crowdfundingdienstverleners bij niet-ervaren aspirant-beleggers moeten opvragen over hun ervaring en basisinzicht in de aan beleggen verbonden risico’s, omvat, voor zover dit passend is voor de aard, omvang en complexiteit van de aangeboden crowdfundingdienst en de beoogde soort belegging, het volgende: a) de soorten beleggingsdiensten en financiële beleggingen waarmee de niet-ervaren aspirant-belegger vertrouwd is; b) de aard, het volume en de frequentie van de eerdere transacties van de niet-ervaren aspirant-belegger in effecten, voor crowdfunding toegelaten instrumenten of leningen, inclusief in ondernemingen in de begin- of expansiefase, en de periode gedurende welke die transacties zijn uitgevoerd; c) het opleidingsniveau en het beroep of, voor zover relevant, het vroegere beroep van de niet-ervaren aspirant-belegger, inclusief verworven beroepservaring of -vaardigheden in verband met crowdfundingbeleggingen. 2.   De informatie die crowdfundingdienstverleners bij niet-ervaren aspirant-beleggers moeten opvragen over hun beleggingsdoelstellingen, omvat, voor zover relevant voor de soort aangeboden crowdfundingdienst, het volgende: a) informatie over de periode gedurende welke niet-ervaren aspirant-beleggers beleggingen naar verwachting zullen aanhouden; b) het risicoprofiel van de niet-ervaren aspirant-beleggers en hun voorkeuren met betrekking tot de duurzaamheid van beleggingen; c) de doelstellingen van de beleggingen van niet-ervaren aspirant-beleggers. 3.   Bij het beoordelen van de financiële situatie van niet-ervaren aspirant-beleggers houden crowdfundingdienstverleners rekening met de resultaten van de in artikel 21, lid 5, van Verordening (EU) 2020/1503 bedoelde simulatie. Artikel 3 Betrouwbaarheid van de overeenkomstig artikel 21, lid 2, van Verordening (EU) 2020/1503 opgevraagde informatie 1.   Crowdfundingdienstverleners ondernemen redelijke stappen om ervoor te zorgen dat de overeenkomstig artikel 21, lid 2, van Verordening (EU) 2020/1503 van niet-ervaren aspirant-beleggers ontvangen informatie betrouwbaar is en een nauwkeurige weergave biedt van hun kennis, vaardigheden, ervaring en financiële situatie, beleggingsdoelstellingen en basisinzicht in de betrokken risico’s. 2.   Voor de toepassing van lid 1 ondernemen crowdfundingdienstverleners de volgende stappen: a) zij informeren niet-ervaren aspirant-beleggers over het belang van het verstrekken van nauwkeurige en actuele informatie; b) zij zorgen ervoor dat de voor het vergaren van informatie gebruikte middelen geschikt zijn voor de doelstellingen van die niet-ervaren aspirant-beleggers en naar behoren zijn ontworpen voor gebruik door die niet-ervaren aspirant-beleggers; c) zij zorgen ervoor dat de gestelde vragen voor niet-ervaren aspirant-beleggers begrijpelijk zijn en nauwkeurig genoeg zijn om informatie te vergaren die de situatie van niet-ervaren aspirant-beleggers adequaat en correct weergeeft. Artikel 4 Risicowaarschuwing overeenkomstig artikel 21, lid 4, van Verordening (EU) 2020/1503 1.   Bij het afgeven van de in artikel 21, lid 4, van Verordening (EU) 2020/1503 bedoelde risicowaarschuwing moedigen crowdfundingdienstverleners niet-ervaren aspirant-beleggers niet aan om door te gaan met de belegging. 2.   De in lid 1 bedoelde risicowaarschuwing bevat de volgende tekst: “ Een belegging in een crowdfundingproject houdt het risico in van volledig verlies van het belegde geld. ”. 3.   De in lid 1 bedoelde risicowaarschuwing wordt op gemakkelijk leesbare en opvallende wijze op de website van crowdfundingdienstverleners aan niet-ervaren aspirant-beleggers getoond. 4.   De in lid 1 bedoelde risicowaarschuwing blijft opvallend en zichtbaar op de website van crowdfundingdienstverleners staan totdat de niet-ervaren aspirant-beleggers hebben bevestigd dat zij die waarschuwing hebben ontvangen en begrepen. Artikel 5 Simulatie van de capaciteit om verlies te dragen met behulp van een online-berekeningsinstrument 1.   Crowdfundingdienstverleners stellen op hun website een online-berekeningsinstrument beschikbaar waarmee niet-ervaren aspirant-beleggers hun capaciteit om verlies te dragen kunnen simuleren. 2.   Het in lid 1 bedoelde online-instrument berekent de capaciteit van niet-ervaren aspirant-beleggers om verlies te dragen op basis van de in artikel 21, lid 5, punten a), b) en c), van Verordening (EU) 2020/1503 genoemde informatie zoals verstrekt door de niet-ervaren belegger. 3.   Het in lid 1 bedoelde online-instrument is gemakkelijk te gebruiken en vereist niet dat niet-ervaren aspirant-beleggers andere taken uitvoeren dan het verstrekken van de in artikel 21, lid 5, punten a), b) en c), van Verordening (EU) 2020/1503 bedoelde informatie. 4.   Het in lid 1 bedoelde online-instrument toont het resultaat van de simulatie op een wijze die duidelijk en begrijpelijk is voor niet-ervaren aspirant-beleggers. 5.   Het in lid 1 bedoelde online-instrument is op zodanige wijze opgezet dat crowdfundingdienstverleners de overeenkomstig lid 3 door aspirant-beleggers ingevoerde informatie niet kunnen inzien of opslaan en het resultaat van de in lid 4 bedoelde simulatie niet kunnen wijzigen of beïnvloeden. Het online-instrument mag echter een functie bevatten waarmee niet-ervaren aspirant-beleggers het resultaat van de simulatie aan de crowdfundingdienstverlener kunnen doorgeven. Artikel 6 Simulatie van de capaciteit om verlies te dragen anders dan via het online-berekeningsinstrument Naast het in artikel 5, lid 1, bedoelde online-instrument kunnen crowdfundingdienstverleners niet-ervaren aspirant-beleggers de mogelijkheid bieden om hun capaciteit om verlies te dragen via een andere methode te simuleren, mits de crowdfundingdienstverlener de niet-ervaren aspirant-beleggers passende informatie verstrekt over de methode die daarvoor wordt gebruikt. Artikel 7 Berekening van het nettovermogen van een niet-ervaren aspirant-belegger Voor de toepassing van de in artikel 21, lid 5, van Verordening (EU) 2020/1503 bedoelde simulatie wordt het nettovermogen van niet-ervaren aspirant-beleggers berekend volgens de volgende formule: nettovermogen = (nettojaarinkomen) + (totale liquide activa) – (jaarlijkse financiële verbintenissen) Artikel 8 Nettojaarinkomen 1.   Het in de formule van artikel 7 bedoelde nettojaarinkomen wordt berekend als het totale jaarinkomen dat de niet-ervaren aspirant-belegger ontvangt na aftrek van de daaraan verbonden kosten en lasten, sociale premies en belastingen. 2.   Voor de toepassing van lid 1 is het totale jaarinkomen de som van alle inkomsten uit arbeid, rente op bankdeposito’s of andere schuldinstrumenten, dividenduitkeringen of inkomsten uit onroerend goed, waarbij: a) “inkomsten uit arbeid” de door de niet-ervaren belegger ontvangen lonen, werkloosheidsuitkeringen en pensioenbetalingen omvatten, met uitzondering van uitzonderlijke betalingen; b) “rente op bankdeposito’s of andere schuldinstrumenten” betalingen op bankdeposito’s of andere schuldinstrumenten omvat die de niet-ervaren belegger in het voorgaande kalenderjaar heeft ontvangen, met uitzondering van uitzonderlijke betalingen; c) “dividenduitkeringen” betalingen omvatten die door de niet-ervaren aspirant-belegger worden ontvangen uit hoofde van het bezit van aandelen of rechten van deelneming in een instelling voor collectieve belegging of andere eigenvermogensinstrumenten, met uitzondering van vermogenswinst die wordt behaald door de verkoop van dit gehele bezit of een deel daarvan; d) “inkomsten uit onroerend goed” alle ontvangen betalingen in verband met de verhuur van onroerend goed omvatten, met uitzondering van vermogenswinst die wordt behaald door de verkoop van dit onroerend goed of een deel daarvan. Artikel 9 Totale liquide activa 1.   De in de formule van artikel 7 bedoelde totale liquide activa worden berekend als de som van alle contanten die een niet-ervaren belegger op spaarrekeningen en betaalrekeningen aanhoudt, en de waarde van activa die gemakkelijk en snel in contanten kunnen worden omgezet, waaronder: a) spaarproducten die binnen maximaal dertig kalenderdagen in contanten kunnen worden omgezet; b) financiële instrumenten die worden verhandeld op een gereglementeerde markt in de zin van artikel 4, lid 1, punt 21), van Richtlijn 2014/65/EU van het Europees Parlement en de Raad ( 4 ) ; c) aandelen en rechten van deelneming in instellingen voor collectieve belegging die ten minste wekelijks terugbetalingsrechten aanbieden. 2.   De volgende activa worden niet als liquide activa beschouwd: a) onroerend goed; b) bedragen betaald aan een bedrijfspensioenregeling; c) aandelen van ondernemingen die niet vrij inwisselbaar of verhandelbaar zijn, inclusief eerdere crowdfundingbeleggingen. Artikel 10 Jaarlijkse financiële verbintenissen De in de formule van artikel 7 bedoelde jaarlijkse financiële verbintenissen omvatten alle uitgaven waarvoor een niet-ervaren belegger een verbintenis is aangegaan met betrekking tot een bepaald kalenderjaar, waaronder: a) partner- en kinderalimentatie; b) huur- en hypotheekbetalingen; c) terugbetalingen van leningen; d) betalingen van verzekeringspremies; e) betalingen van nutskosten, waaronder die voor elektriciteit, verwarming en water; f) abonnementsbetalingen voor diensten; g) inkomstenbelasting en onroerendgoedbelasting. Artikel 11 Waarderingsdatum van de totale liquide activa en de jaarlijkse financiële verbintenissen 1.   De in artikel 9 bedoelde totale liquide activa en de in artikel 10 bedoelde jaarlijkse financiële verbintenissen worden gewaardeerd op 31 december van het kalenderjaar dat voorafgaat aan het jaar waarin de simulatie wordt uitgevoerd. 2.   Indien een waardering op die datum echter de actuele situatie van het nettovermogen van de aspirant-belegger niet nauwkeurig zou weergeven, wordt de waardering op een recentere datum verricht zodat een nauwkeurigere waardering mogelijk is. 3.   Voor de toepassing van lid 2 mag een recentere datum elke datum zijn tussen 31 december van het kalenderjaar dat voorafgaat aan het jaar waarin de simulatie wordt uitgevoerd en de datum waarop de simulatie wordt uitgevoerd; voor de waardering van de totale liquide activa en de jaarlijkse financiële verbintenissen wordt dezelfde datum gebruikt. Bij het bepalen van die datum als referentiedatum gaan niet-ervaren aspirant-beleggers na of die datum een nauwkeurige waardering mogelijk maakt van het nettojaarinkomen, de totale liquide activa en de jaarlijkse financiële verbintenissen als bedoeld in de formule van artikel 7. 4.   Het in artikel 8 bedoelde nettojaarinkomen is het inkomen van het kalenderjaar dat voorafgaat aan het jaar waarin de simulatie wordt uitgevoerd. Indien de waardering van de totale liquide activa en de jaarlijkse financiële verbintenissen evenwel overeenkomstig lid 2 van dit artikel op een recentere datum wordt verricht, is het nettojaarinkomen het inkomen dat is ontvangen in de twaalf maanden die aan die recentere datum voorafgaan. Artikel 12 Doorgifte van het resultaat van de simulatie van de capaciteit om verlies te dragen Crowdfundingdienstverleners verzoeken niet-ervaren aspirant-beleggers om hun het resultaat van de overeenkomstig artikel 21, lid 5, van Verordening (EU) 2020/1503 uitgevoerde simulatie door te geven. Artikel 13 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 juli 2022. Voor de Commissie De voorzitter Ursula VON DER LEYEN ( 1 ) PB L 347 van 20.10.2020, blz. 1 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 4 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 ).",
  "source": "EUR LEX"
}