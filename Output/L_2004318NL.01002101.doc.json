{
  "url": "http://www.w3.org/1999/xhtml\">",
  "content": "L_2004318NL.01002101.xml 19.10.2004 NL Publicatieblad van de Europese Unie L 318/21 BESCHIKKING VAN DE COMMISSIE van 13 oktober 2004 tot wijziging van Beschikking 2004/280/EG tot vaststelling van overgangsmaatregelen voor het in de handel brengen van bepaalde producten van dierlijke oorsprong, verkregen in Tsjechië, Estland, Cyprus, Letland, Litouwen, Hongarije, Malta, Polen, Slovenië en Slowakije (Kennisgeving geschied onder nummer C(2004) 3729) (Voor de EER relevante tekst) (2004/700/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op de Akte betreffende de toetreding van Tsjechië, Estland, Cyprus, Letland, Litouwen, Hongarije, Malta, Polen, Slovenië en Slowakije, en met name op artikel 42, Overwegende hetgeen volgt: (1) Met ingang van 1 mei 2004 moeten producten van dierlijke oorsprong, verkregen in Tsjechië, Estland, Cyprus, Letland, Litouwen, Hongarije, Malta, Polen, Slovenië en Slowakije (hierna „de nieuwe lidstaten” genoemd), in de handel worden gebracht in overeenstemming met de desbetreffende communautaire voorschriften, met name wat betreft de structuur van en de hygiëne in de inrichtingen en de controle van en het aanbrengen van keurmerken op de producten. (2) Bepaalde van die producten van dierlijke oorsprong, die vóór de datum van toetreding in de nieuwe lidstaten zijn verkregen, waren op die datum nog in voorraad. Het is echter mogelijk dat die producten van dierlijke oorsprong niet volledig in overeenstemming zijn met de veterinaire voorschriften van de Gemeenschap. (3) Beschikking 2004/280/EG van de Commissie van 19 maart 2004 tot vaststelling van overgangsmaatregelen voor het in de handel brengen van bepaalde producten van dierlijke oorsprong, verkregen in Tsjechië, Estland, Cyprus, Letland, Litouwen, Hongarije, Malta, Polen, Slovenië en Slowakije ( 1 ) , is op 1 mei 2004 in werking getreden. (4) Krachtens Beschikking 2004/280/EG mogen de in deze beschikking bedoelde producten tot en met 31 december 2004 in de nieuwe lidstaat van oorsprong in de handel worden gebracht, mits zij voorzien zijn van het nationale keurmerk dat in die nieuwe lidstaat vóór 1 mei 2004 was voorgeschreven voor producten van dierlijke oorsprong die geschikt zijn voor menselijke consumptie. (5) Beschikking 2004/280/EG staat tot en met 31 augustus 2004 de handel toe in de in deze beschikking bedoelde producten die zijn verkregen in inrichtingen die erkend zijn voor uitvoer naar de Gemeenschap. (6) Krachtens Beschikking 2004/280/EG mogen voorraden verpakkings- en eindverpakkingsmateriaal en etiketten, voorbedrukt met het keurmerk dat vóór 1 mei 2004 in de nieuwe lidstaat van oorsprong was voorgeschreven voor producten van dierlijke oorsprong die geschikt zijn voor menselijke consumptie, tot en met 31 december 2004 worden gebruikt voor het in de handel brengen op de binnenlandse markt overeenkomstig die beschikking. (7) Tsjechië, Hongarije en Polen hebben meegedeeld dat bepaalde producten van dierlijke oorsprong met een lange houdbaarheid die geen gevaar voor de consumenten vormen, nog steeds in voorraad zijn en niet vóór 31 december 2004 verkocht zullen zijn. Het is daarom aangewezen de termijnen van Beschikking 2004/280/EG verder te verlengen. (8) Op 15 juli 2004 is het Permanent Comité voor de voedselketen en de diergezondheid geraadpleegd. Geen enkele lidstaat had bezwaar tegen een mogelijke verlenging van de termijnen van Beschikking 2004/280/EG. (9) Beschikking 2004/280/EG moet daarom dienovereenkomstig worden gewijzigd. (10) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Beschikking 2004/280/EG wordt als volgt gewijzigd: 1) In artikel 2, lid 1, wordt de datum „31 december 2004” vervangen door de datum „30 april 2005”. 2) In de inleidende zin van artikel 3 wordt de datum „31 augustus 2004” vervangen door de datum „30 april 2005”. 3) In artikel 4 wordt de datum „31 december 2004” vervangen door de datum „30 april 2005”. Artikel 2 Deze beschikking is gericht tot de lidstaten. Gedaan te Brussel, 13 oktober 2004. Voor de Commissie David BYRNE Lid van de Commissie ( 1 ) PB L 87 van 25.3.2004, blz. 60 .",
  "source": "EUR LEX"
}