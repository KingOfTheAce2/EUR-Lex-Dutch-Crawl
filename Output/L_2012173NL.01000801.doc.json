{
  "url": "http://www.w3.org/1999/xhtml\">",
  "content": "L_2012173NL.01000801.xml 3.7.2012 NL Publicatieblad van de Europese Unie L 173/8 VERORDENING (EU) Nr. 583/2012 VAN DE COMMISSIE van 2 juli 2012 tot wijziging van bijlage II bij Verordening (EG) nr. 1333/2008 van het Europees Parlement en de Raad wat het gebruik van polysorbaten (E 432-436) in kokosmelk betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, en artikel 30, lid 5, Overwegende hetgeen volgt: (1) Bij bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) Deze lijst kan worden gewijzigd volgens de procedure van Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) . (3) Overeenkomstig artikel 3, lid 1, van Verordening (EG) nr. 1331/2008 kan de EU-lijst van levensmiddelenadditieven hetzij op initiatief van de Commissie, hetzij ingevolge een aanvraag worden bijgewerkt. (4) Er is een aanvraag ingediend voor goedkeuring van het gebruik van polyoxyethyleensorbitaanmonoöleaat (polysorbaat 80, E 433) als emulgator in kokosmelk, die ter kennis van de lidstaten is gebracht. (5) Kokosmelk, een fruitpreparaat, dat wordt gemaakt door de laag aan de binnenkant van de schil van de kokosnoot met water te vermengen en te homogeniseren, kan niet als emulsie blijven bestaan zonder emulgator. Polyoxyethyleensorbitaanmonoöleaat (polysorbaat 80, E 433) en polysorbaten (E 432-436) in het algemeen zijn de effectiefste emulgatoren hiervoor, en zijn in derde landen voor dergelijk gebruik goedgekeurd. (6) Voor de groep polysorbaten (E 432-436) heeft het Wetenschappelijk Comité voor de menselijke voeding in zijn advies van 8 juli 1983 een aanvaardbare dagelijkse inname (ADI) vastgesteld van 10 mg/kg lichaamsgewicht/dag ( 3 ) . Het verslag van de Commissie over de inname van levensmiddelenadditieven via de voeding in de Europese Unie ( 4 ) concludeerde dat voor polysorbaten (E 432-436) mogelijk een realistischer innamebeoordeling nodig is, gebaseerd op feitelijke niveaus van gebruik van de levensmiddelenadditieven. Naar verwachting zal de Europese Autoriteit voor voedselveiligheid (EFSA) die innamebeoordeling uitvoeren tijdens de herbeoordeling van polysorbaten (E 432-436) voor eind 2016, zoals bepaald in Verordening (EU) nr. 257/2010 van de Commissie ( 5 ) . Tot dan dient het onderzoek op eventuele uitbreiding van gebruik zich te beperken tot producten die een zeer geringe bijdrage leveren aan de totale inname van die stoffen. De verwachte inname van polysorbaten (E 432-436) via de aanwending in kokosmelk zoals beoordeeld op grond van de door de aanvrager verstrekte distributiegegevens over de gehele handel in kokosmelk valt ver onder de aanvaardbare dagelijkse inname en leidt daarom niet tot een significant verhoogde blootstelling. Kokosmelk wordt niet op grote schaal geconsumeerd, het wordt voornamelijk gebruikt voor de bereiding van Aziatische gerechten en desserts. De geschatte inname is verwaarloosbaar en veel minder dan 1% van de ADI, en wordt dus niet gezien als een aanzienlijke bijdrage. Deze specifieke uitbreiding van het gebruik wordt daarom niet gezien als een mogelijk gevaar voor de veiligheid. (7) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van EFSA inwinnen met het oog op het bijwerken van de EU-lijst van levensmiddelenadditieven in bijlage II bij Verordening (EG) nr. 1333/2008, tenzij die bijwerking geen gevolgen kan hebben voor de gezondheid van de mens. Aangezien het bij de toelating van het gebruik van polysorbaten (E 432-436) als emulgatoren in kokosmelk gaat om een bijwerking van die lijst die geen gevolgen heeft voor de gezondheid van de mens, behoeft het advies van EFSA niet te worden ingewonnen. (8) In bijlage II bij Verordening (EG) nr. 1333/2008 worden polysorbaten (E 432-436) als groep geautoriseerd, aangezien zij allemaal tot de chemische groep stoffen behoren die wordt gedefinieerd als mengsels van partiële esters van sorbitol en zijn mono- en dianhydriden met vetzuren. Het is daarom beter om het gebruik van alle polysorbaten (E 432-436) in kokosmelk toe te staan, en niet alleen het levensmiddelenadditief polyoxyethyleensorbitaanmonoöleaat (polysorbaat 80, E 433). (9) Op grond van de overgangsbepalingen van Verordening (EU) nr. 1129/2011 van de Commissie van 11 november 2011 tot wijziging van bijlage II bij Verordening (EG) nr. 1333/2008 van het Europees Parlement en de Raad door opstelling van een EU-lijst van levensmiddelenadditieven ( 6 ) is bijlage II met de EU-lijst van voor gebruik in levensmiddelen goedgekeurde levensmiddelenadditieven en gebruiksvoorwaarden van toepassing met ingang van 1 juni 2013. Om het gebruik van polysorbaten (E 432-436) in kokosmelk vóór die datum toe te staan, dient voor dat levensmiddelenadditief een eerdere datum van toepassing te worden vastgesteld. (10) Bijlage II bij Verordening (EG) nr. 1333/2008 moet daarom dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, en het Europees Parlement noch de Raad heeft zich daartegen verzet, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 juli 2012. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) Report of the Scientific Committee for Food concerning Emulsifiers, Stabilisers, Thickeners and Gelling agents (15th series, 1985). ( 4 ) COM(2001) 542 final. ( 5 ) PB L 80 van 26.3.2010, blz. 19 . ( 6 ) PB L 295 van 12.11.2011, blz. 1 . BIJLAGE In deel E van bijlage II bij Verordening (EG) nr. 1333/2008 wordt in de levensmiddelencategorie 04.2.4.1, „Groente- en fruitbereidingen, met uitzondering van compote”, na de vermelding voor E 405 de volgende vermelding ingevoegd: „E 432-436 Polysorbaten 500 (1) alleen kokosmelk Toepassingsperiode: Met ingang van 23 juli 2012”",
  "source": "EUR LEX"
}