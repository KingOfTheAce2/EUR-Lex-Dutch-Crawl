{
  "url": "http://www.w3.org/1999/xhtml\">",
  "content": "L_2017174NL.01001401.xml 7.7.2017 NL Publicatieblad van de Europese Unie L 174/14 UITVOERINGSVERORDENING (EU) 2017/1223 VAN DE COMMISSIE van 5 juli 2017 tot goedkeuring van een niet-minimale wijziging van het productdossier van een naam die is opgenomen in het register van beschermde oorsprongsbenamingen en beschermde geografische aanduidingen (Tomme de Savoie (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 52, lid 2, Overwegende hetgeen volgt: (1) Overeenkomstig artikel 53, lid 1, eerste alinea, van Verordening (EU) nr. 1151/2012 heeft de Commissie zich gebogen over de aanvraag van Frankrijk tot goedkeuring van een wijziging van het productdossier van de beschermde geografische aanduiding „Tomme de Savoie”, die bij Verordening (EG) nr. 1107/96 van de Commissie ( 2 ) is geregistreerd. (2) Bij brief van 23 november 2015 hebben de Franse autoriteiten aan de Commissie bekendgemaakt dat krachtens artikel 15, lid 4, van Verordening (EU) nr. 1151/2012 aan op hun grondgebied gevestigde marktdeelnemers die aan de voorwaarden van dat artikel voldoen, overgangsperioden tot en met 31 december 2017 en tot en met 31 oktober 2025 zijn toegestaan bij het besluit van 29 oktober 2015 inzake de beschermde geografische aanduiding „Tomme de Savoie”, dat op 7 november 2015 in het staatsblad van de Franse Republiek is bekendgemaakt. Tijdens de nationale bezwaarprocedure had een marktdeelnemer bezwaar aangetekend met betrekking tot het percentage groen ruwvoer waaruit het basisrantsoen van melkkoeien ten minste 150 dagen per jaar moet bestaan (ten minste 50 %), en hadden vier marktdeelnemers bezwaar aangetekend met betrekking tot het percentage melkkoeien dat, in geval van bereiding op de boerderij, van de rassen Abondance, Montbéliarde of Tarentaise moet zijn (ten minste 75 %), met als argument dat zij uitstel nodig hadden om hun bedrijf aan te passen. De betrokken marktdeelnemers hebben „Tomme de Savoie” gedurende ten minste vijf jaar vóór de indiening van de aanvraag ononderbroken legaal in de handel gebracht. De marktdeelnemer waarop de overgangsperiode tot en met 31 december 2017 betrekking heeft, is GAEC Le Seysselan, Vallod, 74910 SEYSSEL, en de marktdeelnemers waarop de overgangsperiode tot en met 31 oktober 2025 betrekking heeft, zijn EARL la Ferme de Combette, GAEC Les Airelles, EARL La Ferme des 3 Quartiers en GAEC La Ferme de la Ville. (3) Aangezien de betrokken wijziging niet minimaal is in de zin van artikel 53, lid 2, van Verordening (EU) nr. 1151/2012, heeft de Commissie de wijzigingsaanvraag overeenkomstig artikel 50, lid 2, onder a), van die verordening bekendgemaakt in het Publicatieblad van de Europese Unie ( 3 ) . (4) Aangezien de Commissie geen enkel bezwaar overeenkomstig artikel 51 van Verordening (EU) nr. 1151/2012 heeft ontvangen, moet de wijziging van het productdossier worden goedgekeurd, HEEFT DE VOLGENDE VERORDENING VASTGESTELD: Artikel 1 De in het Publicatieblad van de Europese Unie bekendgemaakte wijziging van het productdossier met betrekking tot de naam „Tomme de Savoie” (BGA) wordt goedgekeurd. Artikel 2 Voor de op grond van artikel 1 geboden bescherming geldt de overgangsperiode die Frankrijk krachtens artikel 15, lid 4, van Verordening (EU) nr. 1151/2012 aan marktdeelnemers die aan de voorwaarden van dat artikel voldoen, heeft toegestaan bij het besluit van 29 oktober 2015 inzake de beschermde oorsprongsbenaming „Tomme de Savoie”, dat op 7 november 2015 in het staatsblad van de Franse Republiek is bekendgemaakt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 juli 2017. Voor de Commissie, namens de voorzitter, Phil HOGAN Lid van de Commissie ( 1 ) PB L 343 van 14.12.2012, blz. 1 . ( 2 ) Verordening (EG) nr. 1107/96 van de Commissie van 12 juni 1996 betreffende de registratie van de geografische aanduidingen en oorsprongsbenamingen in het kader van de procedure van artikel 17 van Verordening (EEG) nr. 2081/92 van de Raad ( PB L 148 van 21.6.1996, blz. 1 ). ( 3 ) PB C 58 van 23.2.2017, blz. 30 .",
  "source": "EUR LEX"
}