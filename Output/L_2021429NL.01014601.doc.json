{
  "url": "http://www.w3.org/1999/xhtml\"><!--",
  "content": "L_2021429NL.01014601.xml 1.12.2021 NL Publicatieblad van de Europese Unie L 429/146 BESLUIT (EU) 2021/2111 VAN DE RAAD van 25 november 2021 betreffende het standpunt dat namens de Europese Unie moet worden ingenomen in het kader van de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds, over de oprichting van een Werkgroep visserij en de vaststelling van zijn reglement van orde DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Op 29 april 2021 heeft de Raad Besluit (EU) 2021/689 ( 1 ) vastgesteld betreffende de sluiting van de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds ( 2 ) (“de handels- en samenwerkingsovereenkomst”). De handels- en samenwerkingsovereenkomst is op 1 mei 2021 in werking getreden. (2) Bij artikel 8, lid 1, punt q), van de handels- en samenwerkingsovereenkomst is het Gespecialiseerd Comité voor de visserij opgericht. Zijn bevoegdheden zijn vastgelegd in artikel 8, lid 4, van de handels- en samenwerkingsovereenkomst. De taken en bevoegdheidsgebieden van het Gespecialiseerd Comité voor de visserij worden op niet-limitatieve wijze opgesomd in artikel 508 van de handels- en samenwerkingsovereenkomst. (3) Op grond van artikel 8, lid 4, punt f), van de handels- en samenwerkingsovereenkomst is het Gespecialiseerd Comité voor de visserij bevoegd om werkgroepen op te richten, te superviseren, te coördineren en op te heffen. Op grond van artikel 9, lid 2, van de handels- en samenwerkingsovereenkomst staat elke opgerichte werkgroep, onder toezicht van een comité, dat comité bij in de uitvoering van zijn taken, en bereidt hij met name de werkzaamheden van dat comité voor en voert hij alle taken uit die door dat comité aan de werkgroep worden opgedragen. Artikel 9, lid 4, van de handels- en samenwerkingsovereenkomst bepaalt dat een opgerichte werkgroep in onderlinge overeenstemming zijn reglement van orde, vergaderrooster en -agenda vaststelt. (4) Op 5 oktober 2021 heeft de Raad Besluit (EU) 2021/1765 ( 3 ) vastgesteld betreffende het standpunt dat namens de Europese Unie voor de periode 2021-2026 in het Gespecialiseerd Comité voor de visserij moet worden ingenomen. Dat besluit heeft betrekking op het toezicht op en de coördinatie van de werkgroepen van dat comité, maar niet op de oprichting en opheffing ervan. (5) Het is passend dat het Gespecialiseerd Comité voor de visserij, op grond van artikel 8, lid 4, punt f), van de handels- en samenwerkingsovereenkomst, een Werkgroep visserij opricht, die onder zijn toezicht functioneert. De Werkgroep visserij moet zijn reglement van orde vaststellen en regelmatig verslag uitbrengen over zijn activiteiten aan het Gespecialiseerd Comité voor de visserij. (6) De Werkgroep visserij moet fungeren als forum voor informatie-uitwisseling, technische besprekingen en wederzijds overleg. Met uitzondering van de vaststelling van zijn reglement van orde is de Werkgroep visserij niet bedoeld om handelingen of maatregelen met rechtsgevolgen vast te stellen. Aangezien niet uit te sluiten valt dat de Werkgroep visserij handelingen met rechtsgevolgen voorbereidt of bij wijze van uitzondering dergelijke handelingen vaststelt bij de uitvoering van de taken die hem door het Gespecialiseerd Comité voor de visserij zijn opgedragen, is het passend het standpunt te bepalen dat namens de Unie in dergelijke gevallen ingenomen moet worden in de vergaderingen van de Werkgroep visserij. (7) Het namens de Unie in het Gespecialiseerd Comité voor de visserij in te nemen standpunt over de oprichting van een Werkgroep visserij, alsmede de namens de Unie in de Werkgroep visserij in te nemen standpunten over de vaststelling van zijn reglement van orde en over andere handelingen met rechtsgevolgen en de nadere omschrijving van die standpunten, moeten door de Raad vastgesteld worden overeenkomstig de desbetreffende bepalingen van de Verdragen, Besluit (EU) 2021/689 en dit besluit. (8) De vergaderingen van de Werkgroep visserij moeten voorbereid worden in nauwe samenwerking met en met nauwe betrokkenheid van de Raad en zijn voorbereidende instanties. (9) Het Europees Parlement moet onmiddellijk en volledig geïnformeerd worden op grond van artikel 218, lid 10, van het Verdrag betreffende de werking van de Europese Unie, HEEFT HET VOLGENDE BESLUIT VASTGESTELD: Artikel 1 1.   Het standpunt dat namens de Unie moet worden ingenomen in het Gespecialiseerd Comité voor de visserij over de oprichting van een Werkgroep visserij, is opgenomen in bijlage I bij dit besluit. 2.   Het standpunt dat namens de Unie moet worden ingenomen in de Werkgroep visserij over de vaststelling van het reglement van orde van de Werkgroep visserij en de nadere bepaling daarvan, is opgenomen in bijlage II bij dit besluit. 3.   Het standpunt van de Unie in de Werkgroep visserij wanneer die werkgroep handelingen met rechtsgevolgen moet voorbereiden of vaststellen, wordt nader bepaald overeenkomstig bijlage III bij dit besluit. Artikel 2 Dit besluit wordt zo nodig door de Raad beoordeeld en, waar passend, op voorstel van de Commissie door de Raad herzien. Uiterlijk op 31 december 2022 vindt in elk geval een evaluatie plaats. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 25 november 2021. Voor de Raad De voorzitter Z. POČIVALŠEK ( 1 ) Besluit (EU) 2021/689 van de Raad van 29 april 2021 betreffende de sluiting, namens de Unie, van de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds, en van de Overeenkomst tussen de Europese Unie en het Verenigd Koninkrijk van Groot-Brittannië en Noord-Ierland inzake beveiligingsprocedures voor de uitwisseling en bescherming van gerubriceerde gegevens ( PB L 149 van 30.4.2021, blz. 2 ). ( 2 ) Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds ( PB L 149 van 30.4.2021, blz. 10 ). ( 3 ) Besluit (EU) 2021/1765 van de Raad van 5 oktober 2021 betreffende het standpunt dat namens de Europese Unie voor de periode 2021-2026 moet worden ingenomen in het Gespecialiseerd Comité voor de visserij dat is opgericht bij de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds ( PB L 355 van 7.10.2021, blz. 135 ). BIJLAGE I STANDPUNT DAT NAMENS DE UNIE MOET WORDEN INGENOMEN IN HET GESPECIALISEERD COMITÉ VOOR DE VISSERIJ OVER DE OPRICHTING VAN EEN WERKGROEP VISSERIJ De Unie streeft ernaar dat onder toezicht van het Gespecialiseerd Comité voor de visserij een Werkgroep visserij wordt opgericht als forum voor de uitwisseling van informatie, technische besprekingen en wederzijds overleg. De Werkgroep visserij staat, onder toezicht van het Gespecialiseerd Comité voor de visserij, dat comité bij in de uitvoering van zijn taken, en bereidt met name de werkzaamheden van dat comité voor en voert alle taken uit die door dat comité aan die werkgroep worden opgedragen. BIJLAGE II STANDPUNT DAT NAMENS DE UNIE MOET WORDEN INGENOMEN IN DE WERKGROEP VISSERIJ OVER DE VASTSTELLING VAN HET REGLEMENT VAN ORDE VAN DE WERKGROEP VISSERIJ De Unie streeft ernaar dat het reglement van orde van de Werkgroep visserij gebaseerd is op het reglement van orde van de Partnerschapsraad en de comités dat is vastgesteld in bijlage 1 bij de handels- en samenwerkingsovereenkomst, en voorziet in aanpassingen die door de Raad moeten worden goedgekeurd op basis van door de Commissie in te dienen standpuntnota’s. Het reglement van orde van de Werkgroep visserij kan ook ruimte bieden voor verschillende thematische configuraties. Voordat de Werkgroep visserij zijn reglement van orde vaststelt, zendt de Commissie de Raad ruim van tevoren, en in elk geval uiterlijk acht werkdagen voordat de vergadering van die werkgroep plaatsvindt of de schriftelijke procedure in die werkgroep wordt gebruikt, een schriftelijk document toe met de bijzonderheden van de voorgestelde nadere bepaling van het namens de Unie te vertolken standpunt, teneinde de Raad in staat te stellen de bijzonderheden van dat standpunt te bespreken en te bekrachtigen. BIJLAGE III NADERE BEPALING VAN HET STANDPUNT VAN DE UNIE IN DE VERGADERINGEN VAN DE WERKGROEP VISSERIJ Wanneer de Werkgroep visserij handelingen met rechtsgevolgen voorbereidt of vaststelt, worden alle nodige maatregelen genomen opdat in het standpunt dat namens de Unie moet worden vertolkt, rekening wordt gehouden met de aan de Commissie meegedeelde recentste wetenschappelijke en andere relevante informatie, en het standpunt in overeenstemming is met de bijlagen I en II bij Besluit (EU) 2021/1765. Daartoe, en op basis van die informatie, zendt de Commissie de Raad ruim van tevoren, en in elk geval uiterlijk acht werkdagen voordat de vergadering van de Werkgroep visserij plaatsvindt of de schriftelijke procedure in die werkgroep wordt gebruikt, onder meer voor het voorbereiden en vaststellen van het reglement van orde van die werkgroep, een schriftelijk document toe met de bijzonderheden van de voorgestelde nadere bepaling van het namens de Unie te vertolken standpunt, teneinde de Raad in staat te stellen de bijzonderheden van dat standpunt te bespreken en te bekrachtigen. De in deze bijlage neergelegde beginselen dienen als leidraad voor de werkzaamheden van de Commissie tijdens de vergaderingen van de Werkgroep visserij. Indien, tijdens een vergadering van de Werkgroep visserij, geen overeenstemming bereikt kan worden over het verwerken van nieuwe elementen in het door de Unie in te nemen standpunt, wordt de zaak voorgelegd aan de Raad, overeenkomstig de procedure in deze bijlage.",
  "source": "EUR LEX"
}