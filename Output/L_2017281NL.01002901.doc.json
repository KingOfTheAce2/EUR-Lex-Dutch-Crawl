{
  "url": "http://www.w3.org/1999/xhtml\"><!--",
  "content": "L_2017281NL.01002901.xml 31.10.2017 NL Publicatieblad van de Europese Unie L 281/29 GEDELEGEERDE RICHTLIJN (EU) 2017/1975 VAN DE COMMISSIE van 7 augustus 2017 tot wijziging, met het oog op aanpassing aan de vooruitgang van wetenschap en techniek, van bijlage III bij Richtlijn 2011/65/EU van het Europees Parlement en de Raad wat betreft een vrijstelling voor cadmium in lichtdioden (leds) met kleuromzetting voor gebruik in beeldweergavesystemen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, onder a), Overwegende hetgeen volgt: (1) Richtlijn 2011/65/EU verplicht lidstaten ervoor te zorgen dat elektrische en elektronische apparatuur die in de handel wordt gebracht geen cadmium bevat. (2) Overeenkomstig punt 39 van bijlage III bij Richtlijn 2011/65/EU is het gebruik van cadmium in lichtdioden (leds) met kleuromzetting voor verlichtings- en beeldweergavetoepassingen tot 1 juli 2014 van dat verbod vrijgesteld. De Commissie heeft vóór 1 januari 2013 een verzoek om verlenging van die vrijstelling ontvangen overeenkomstig artikel 5, lid 5, van Richtlijn 2011/65/EU. (3) Het is aangetoond dat leds met kleuromzetting die gebruikmaken van kwantumpunten voordelen hebben wat betreft energie-efficiëntie en kleurenweergave in vergelijking met oudere technologie. Globaal gezien heeft het gebruik van kwantumpunten op basis van cadmium in beeldschermen een positief effect, omdat zij minder energie verbruiken dan de momenteel beschikbare alternatieve technologieën. De vervanging van kwantumpunten op basis van cadmium in beeldweergavetoepassingen waarvoor kwantumpunten worden gebruikt, houdt als geheel voor het milieu, de gezondheid en de veiligheid van de consument waarschijnlijk meer nadelen dan voordelen in. (4) Het verbod op het gebruik van cadmiumselenide in halfgeleider-nanokristal-kwantumpunten op basis van cadmium om de lichtgolflengte om te zetten („downshifting”) voor gebruik in beeldweergavetoepassingen moet derhalve worden opgeschort voor een periode van twee jaar na de bekendmaking van de gedelegeerde richtlijn in het Publicatieblad van de Europese Unie . Het is onwaarschijnlijk dat deze korte geldigheidsperiode gevolgen zal hebben voor de innovatie en voor de ontwikkeling van alternatieven zonder cadmium. (5) Leds met kwantumpunten op basis van cadmium voor verlichting (lampen) zijn nog niet op de markt beschikbaar en hun potentiële voordelen in vergelijking met bestaande technologieën kunnen niet naar behoren worden gekwantificeerd; een verlenging van de vrijstelling met betrekking tot verlichtingstoepassingen is derhalve niet gerechtvaardigd. (6) Bijlage III bij Richtlijn 2011/65/EU moet derhalve dienovereenkomstig worden gewijzigd. HEEFT DE VOLGENDE RICHTLIJN VASTGESTELD: Artikel 1 Bijlage III bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten zorgen ervoor dat de wettelijke en bestuursrechtelijke bepalingen die nodig zijn om aan deze richtlijn te voldoen uiterlijk [twaalf maanden na de datum van inwerkingtreding van deze richtlijn] worden vastgesteld en bekendgemaakt. Zij delen de Commissie de tekst van die bepalingen onverwijld mee. Zij passen die bepalingen toe vanaf [twaalf maanden na de datum van inwerkingtreding van deze richtlijn + één dag]. Wanneer de lidstaten die bepalingen vaststellen, wordt in de bepalingen zelf of bij de officiële bekendmaking ervan naar deze richtlijn verwezen. De lidstaten stellen de regels voor deze verwijzing vast. 2.   De lidstaten delen de Commissie de tekst van de bepalingen van intern recht mee die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 7 augustus 2017. Voor de Commissie De voorzitter Jean-Claude JUNCKER ( 1 ) PB L 174 van 1.7.2011, blz. 88 . BIJLAGE In bijlage III bij Richtlijn 2011/65/EU wordt punt 39 vervangen door: „39 a) Cadmiumselenide in halfgeleider-nanokristal-kwantumpunten op basis van cadmium om de lichtgolflengte om te zetten („downshifting”) voor gebruik in beeldweergavetoepassingen (< 0,2 μg Cd per mm 2 beeldschermoppervlak) Verstrijkt voor alle categorieën [twee jaar na de bekendmaking van de gedelegeerde richtlijn in het Publicatieblad van de Europese Unie ]”.",
  "source": "EUR LEX"
}