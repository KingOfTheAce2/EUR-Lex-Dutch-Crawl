{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31980D0050:NL:HTML\">",
  "content": "EUR-Lex - 31980D0050 - NL Avis juridique important | 31980D0050 80/50/EEG: Beschikking van de Raad van 20 december 1979 houdende instelling van een overlegprocedure inzake de betrekkingen tussen de Lid-Staten en derde landen op het gebied van het luchtvervoer en inzake de acties op dit gebied in internationale organisaties Publicatieblad Nr. L 018 van 24/01/1980 blz. 0024 - 0025 Bijzondere uitgave in het Fins: Hoofdstuk 11 Deel 8 blz. 0105 Bijzondere uitgave in het Grieks: Hoofdstuk 07 Deel 2 blz. 0123 Bijzondere uitgave in het Zweeds: Hoofdstuk 11 Deel 8 blz. 0105 Bijzondere uitgave in het Spaans: Hoofdstuk 07 Deel 2 blz. 0204 Bijzondere uitgave in het Portugees: Hoofdstuk 07 Deel 2 blz. 0204 BESCHIKKING VAN DE RAAD  van 20 december 1979  houdende instelling van een overlegprocedure inzake de betrekkingen tussen de Lid-Staten en derde landen op het gebied van het luchtvervoer en inzake de acties op dit gebied in internationale organisaties  (80/50/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 84, lid 2, Gezien de ontwerp-beschikking ingediend door de Commissie (1), Gezien het advies van het Europese Parlement (2), Gezien het advies van het Economisch en Sociaal Comité (3), Overwegende dat het, gezien de ontwikkelingen van het luchtvervoer en de gevolgen daarvan voor de Lid-Staten, wenselijk is tijdig de problemen van gemeenschappelijk belang te onderkennen inzake de betrekkingen op het gebied van het luchtvervoer tussen de Lid-Staten en derde landen en inzake de acties op dit gebied in internationale organisaties; Overwegende dat het wenselijk is de informatie-uitwisseling en het overleg op dit gebied te vergemakkelijken en in voorkomend geval een coördinatie van het optreden van de Lid-Staten in internationale organisaties te bevorderen; Overwegende dat het van belang is dat elke Lid-Staat de overige Lid-Staten en de Commissie laat delen in de ervaringen die hij heeft opgedaan met de betrekkingen met derde landen op het gebied van het luchtvervoer; Overwegende dat er in bepaalde internationale organisaties regelmatig informatie op dit gebied wordt uitgewisseld ; dat deze procedures op communautair vlak dienen te worden aangevuld met uitwisseling van informatie tussen de Lid-Staten en de Commissie, HEEFT DE VOLGENDE BESCHIKKING VASTGESTELD: Artikel 1 De Lid-Staten en de Commissie plegen op verzoek van een Lid-Staat of van de Commissie overleg volgens de in deze beschikking neergelegde regels:    a) over vraagstukken op het gebied van het luchtvervoer die in internationale organisaties worden behandeld, en b) over de diverse aspecten van de ontwikkelingen die zich hebben voorgedaan in de betrekkingen tussen de Lid-Staten en derde landen op het gebied van het luchtvervoer, alsmede over de werking van de belangrijke onderdelen van bilaterale of multilaterale overeenkomsten welke ter zake zijn gesloten. Het overleg vindt plaats binnen een maand na het verzoek of zo vroeg mogelijk in dringende gevallen. Artikel 2 1. Het in artikel 1, sub a), bedoelde overleg heeft voornamelijk ten doel:    a) gezamenlijk te bepalen of de vraagstukken problemen van gemeenschappelijk belang doen rijzen ; en b) naar gelang van de aard van deze problemen,      - gezamenlijk na te gaan of het optreden van de Lid-Staten in de betrokken internationale organisaties moet worden gecoördineerd, of - gezamenlijk alle andere dienstige beleidslijnen te overwegen. 2. De Lid-Staten en de Commissie wisselen zo spoedig mogelijk alle gegevens uit die van belang zijn voor de in lid 1 omschreven doeleinden. Artikel 3 1. Het in artikel 1, sub b), bedoelde overleg heeft voornamelijk ten doel de desbetreffende vraagstukken te onderzoeken en alle in dit verband dienstige beleidslijnen te overwegen. 2. Met het oog op het in lid 1 bedoelde overleg stelt iedere Lid-Staat de overige Lid-Staten en de Commissie in kennis van de ontwikkelingen die zich hebben voorgedaan op het gebied van het luchtvervoer en van de werking van de ter zake gesloten bilaterale of multilaterale overeenkomsten, indien hij meent dat dit kan bijdragen tot het aanwijzen van problemen die van gemeenschappelijk belang zijn.  (1)PB nr. C 193 van 31.7.1979, blz. 9. (2)PB nr. C 309 van 10.12.1979, blz. 58. (3)Advies uitgebracht op 21.11.1979 (nog niet verschenen in het Publikatieblad). 3. De Commissie verschaft de Lid-Staten alle gegevens waarover zij beschikt met betrekking tot de in lid 2 genoemde punten. Artikel 4 1. De in deze beschikking beoogde uitwisseling van gegevens geschiedt via het Secretariaat-generaal van de Raad. 2. Het in deze beschikking beoogde overleg vindt plaats in het kader van de Raad. 3. De informatie en het overleg waarin bij deze beschikking wordt voorzien, vallen onder het beroepsgeheim. Artikel 5 Aan het eind van een periode van drie jaar, te rekenen vanaf de datum van kennisgeving van deze beschikking, beziet de Raad de overlegprocedure opnieuw, ten einde deze, indien dit in het licht van de opgedane ervaring wenselijk blijkt, te wijzigen of aan te vullen. Artikel 6 Deze beschikking is gericht tot de Lid-Staten. Gedaan te Brussel, 20 december 1979. Voor de Raad De Voorzitter J. TUNNEY",
  "source": "EUR LEX"
}