{
  "url": "http://www.w3.org/1999/xhtml\">",
  "content": "L_2019148NL.01000701.xml 6.6.2019 NL Publicatieblad van de Europese Unie L 148/7 UITVOERINGSVERORDENING (EU) 2019/923 VAN DE COMMISSIE van 3 juni 2019 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-codes om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité Douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-codes. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 juni 2019. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-Unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) 1. Een product bestaande uit een alcoholhoudende vloeistof met een alcoholvolumegehalte van 4 % tot 6 %. Het wordt vervaardigd door gegist appelsap te mengen met gedistilleerde ethylalcohol, koolzuurhoudend water, suiker, citroenzuur, aroma's, conserveermiddel (E 202), cafeïne en kleurstoffen (E 102, E 124). Door de toevoeging van gedistilleerde ethylalcohol aan het gegiste appelsap wordt het alcoholgehalte ervan verhoogd: 62,05 liter gegist appelsap van 18 % vol (11,17 liter alcohol) wordt gemengd met 37,95 liter gedistilleerde ethylalcohol van 28,28 % vol (10,73 liter alcohol). De component gegiste alcohol in het product is goed voor 51 % en de gedistilleerde alcohol voor 49 % van het totale alcoholgehalte. Het resulterende mengsel wordt verdund tot een drinksterkte van 4 % tot 6 % vol. door toevoeging van koolzuurhoudend water. Verder worden suiker, citroenzuur, conserveermiddel (E 202), cafeïne, kleurstoffen (E 102, E 124) en aroma's (bijvoorbeeld mango, rum, passievrucht of port) toegevoegd. Het product wordt aangeboden om te worden gebruikt voor de vervaardiging van cocktails. De geur en smaak zijn alcoholisch, zuur en zoet. Het product is bestemd voor menselijke consumptie en is opgemaakt voor de verkoop in het klein in verpakkingen inhoudende niet meer dan twee liter. 2208 90 69 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 2208 , 2208 90  en 2208 90 69 . Het product is een alcoholhoudende drank die niet het karakter heeft behouden van een product dat onder post 2206  valt (zie ook de GS-toelichtingen op post 2206 , derde alinea), aangezien de toegevoegde stoffen hebben geleid tot verlies van de eigenschappen en kenmerken van gegist appelsap. Het feit dat de gedistilleerde alcohol, in volume of percentage, niet meer bedraagt dan 49 % van de alcohol die in het product aanwezig is, waarbij de resterende 51 % voortkomt uit een gistingsproces, is geen indelingscriterium, aangezien er geen meerderheidsregel is in de vorm van percentages die het karakter van producten van post 2206  bepaalt. Indeling onder post 2206  is uitgesloten omdat het product objectieve kenmerken vertoont die vergelijkbaar zijn met die van een drank die gedistilleerde alcohol bevat en niet meer de kenmerken die worden verkregen door gisting van een bepaalde vrucht of plant. Het product moet daarom worden ingedeeld onder GN-code 2208 90 69  als andere dranken die gedistilleerde alcohol bevatten in verpakkingen inhoudende niet meer dan 2 liter. 2. Een product bestaande uit een alcoholhoudende vloeistof met een alcoholvolumegehalte van 15 %. Het wordt vervaardigd door gisting van een extract van suikerbiet, bestaande uit 93,4 gewichtspercenten sacharose (96,7 % sacharose in droge stof), eiwitten, spoormineralen, vezels en water. Het gistingsproces wordt tot stand gebracht door water en gist toe te voegen, totdat een alcoholgehalte van 15 % is bereikt. De gist wordt vervolgens verwijderd door middel van sedimentatie en microfiltratie. Het product heeft geen specifieke geur en smaak, behalve die van alcohol. Het product is bedoeld om te worden gebruikt als basis voor de bereiding van alcoholhoudende dranken. Het wordt in bulk aangeboden. 2208 90 99 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 2208 , 2208 90  en 2208 90 99 . Extract van suikerbiet is neutrale ruwe suiker en het product kan dus niet de smaak, geur en/of verschijningsvorm hebben van een drank die van een bepaalde soort fruit of een bepaald natuurproduct wordt vervaardigd. Het product heeft derhalve niet de kenmerken verkregen van een product dat onder post 2206  valt, maar de kenmerken van ethylalcohol bedoeld bij post 2208 . Het product, dat wordt verkregen door een gefermenteerd extract van suikerbiet te verwerken en dat bestemd is om als basis voor de bereiding van alcoholhoudende dranken te worden gebruikt, en neutraal is wat betreft kleur, geur en smaak ten gevolge van zuivering (met inbegrip van microfiltratie), valt derhalve onder post 2208 . Het product moet daarom worden ingedeeld onder GN-code 2208 90 99  als andere ethylalcohol, niet gedenatureerd, in verpakkingen inhoudende meer dan 2 liter.",
  "source": "EUR LEX"
}