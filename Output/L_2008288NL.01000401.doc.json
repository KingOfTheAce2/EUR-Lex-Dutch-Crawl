{
  "url": "http://www.w3.org/1999/xhtml\">",
  "content": "L_2008288NL.01000401.xml 30.10.2008 NL Publicatieblad van de Europese Unie L 288/4 BESCHIKKING N r. 1065/2008/EG VAN HET EUROPEES PARLEMENT EN DE RAAD van 22 oktober 2008 tot intrekking van Besluit 85/368/EEG van de Raad inzake de vergelijkbaarheid van de getuigschriften van vakbekwaamheid tussen lidstaten van de Europese Gemeenschap HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 150, lid 4, Gezien het voorstel van de Commissie, Gezien het advies van het Europees Economisch en Sociaal Comité ( 1 ) , Na raadpleging van het Comité van de Regio’s, Handelend volgens de procedure van artikel 251 van het Verdrag ( 2 ) , Overwegende hetgeen volgt: (1) De communautaire beleidsmaatregelen inzake betere regelgeving onderstrepen het belang van de vereenvoudiging van de nationale en communautaire wetgeving als cruciaal element voor de verbetering van het concurrentievermogen van de ondernemingen en voor de verwezenlijking van de doelstellingen van de Lissabon-agenda. (2) De uitvoering van Besluit 85/368/EEG van de Raad ( 3 ) heeft niet geleid tot de vergelijkbaarheid van de getuigschriften van vakbekwaamheid voor werknemers die in een andere lidstaat werk zoeken. (3) De methoden en de aanpak voor de beschrijving en de vergelijking van de in Besluit 85/368/EEG bedoelde kwalificaties verschillen van die welke thans in de onderwijs- en opleidingsstelsels worden toegepast. (4) Besluit 85/368/EEG wordt overbodig gemaakt door de goedkeuring van de aanbeveling van het Europees Parlement en de Raad van 23 april 2008 tot vaststelling van een Europees kwalificatiekader voor een leven lang leren ( 4 ) . (5) Besluit 85/368/EEG moet daarom worden ingetrokken, HEBBEN DE VOLGENDE BESCHIKKING VASTGESTELD: Artikel 1 Besluit 85/368/EEG wordt ingetrokken. Artikel 2 Deze beschikking treedt in werking op de twintigste dag volgende op die van haar bekendmaking in het Publicatieblad van de Europese Unie . Artikel 3 Deze beschikking is gericht tot de lidstaten. Gedaan te Straatsburg, 22 oktober 2008. Voor het Europees Parlement De voorzitter H.-G. PÖTTERING Voor de Raad De voorzitter J.-P. JOUYET ( 1 ) PB C 162 van 25.6.2008, blz. 90 . ( 2 ) Advies van het Europees Parlement van 20 mei 2008 (nog niet bekendgemaakt in het Publicatieblad) en besluit van de Raad van 25 september 2008. ( 3 ) PB L 199 van 31.7.1985, blz. 56 . ( 4 ) PB C 111 van 6.5.2008, blz. 1 .",
  "source": "EUR LEX"
}