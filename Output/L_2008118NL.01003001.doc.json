{
  "url": "http://www.w3.org/1999/xhtml\">",
  "content": "L_2008118NL.01003001.xml 6.5.2008 NL Publicatieblad van de Europese Unie L 118/30 AANBEVELING VAN DE COMMISSIE van 5 december 2007 over de opname van de tekst van artikel 20 van het EG-Verdrag in paspoorten (Kennisgeving geschied onder nummer C(2007) 5841) (2008/355/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 211, Overwegende hetgeen volgt: (1) Overeenkomstig artikel 20 van het Verdrag tot oprichting van de Europese Gemeenschap (hierna „artikel 20 van het EG-Verdrag”) genieten burgers van de Unie die zich in een derde land bevinden waar de lidstaat waarvan zij onderdaan zijn, niet vertegenwoordigd is, de bescherming van de diplomatieke en consulaire instanties van iedere andere lidstaat die er vertegenwoordigd is, onder dezelfde voorwaarden als de onderdanen van die lidstaat. Dit recht is ook vastgelegd in artikel 46 van het Handvest van de grondrechten van de Europese Unie. (2) Uit een in juli 2006 gepubliceerde Eurobarometer-enquête blijkt dat de meeste burgers van de Unie artikel 20 van het EG-Verdrag en de implicaties ervan niet kennen. Slechts 23 percent van de ondervraagde personen verklaarde op de hoogte te zijn van de door artikel 20 van het EG-Verdrag geboden mogelijkheden. Bovendien is gebleken dat de helft van de burgers van de Unie verwacht in de loop van de komende drie jaar naar een derde land te zullen reizen. (3) Het voorstel om artikel 20 van het EG-Verdrag op te nemen in paspoorten om de burgers te informeren over hun rechten, werd gedaan in het verslag van 9 mei 2006 van de heer Barnier „For a European civil protection force: Europeaid” („Op weg naar een Europese civiele bescherming: Europe aid”). Op 15 juni 2006 verzocht het voorzitterschap van de Raad de lidstaten de mogelijkheid te overwegen om de tekst van artikel 20 van het EG-Verdrag over te nemen in paspoorten teneinde de burgers van de Unie zo goed mogelijk voor te lichten over hun rechten ( 1 ) . (4) De Commissie heeft op 28 november 2006 haar goedkeuring gehecht aan een groenboek over diplomatieke en consulaire bescherming van EU-burgers in derde landen ( 2 ) , waarin verscheidene mogelijke maatregelen worden voorgesteld om de bescherming van burgers van de Unie te verbeteren. Er werd voorgesteld de lidstaten aan te bevelen artikel 20 van het EG-Verdrag in paspoorten over te nemen, als een doeltreffende manier om de burgers te herinneren aan hun rechten. Dit voorstel kon rekenen op ruime bijval van de lidstaten, het maatschappelijk middenveld, de burgers en de andere Europese instellingen ( 3 ) ( 4 ) . Om de burgers in te lichten over hun uit artikel 20 van het EG-Verdrag voortvloeiend recht op bescherming door diplomatieke en consulaire instanties werd ook voorgesteld een EU-website over dit recht op te zetten en een verwijzing naar deze website in de nationale paspoorten op te nemen. (5) De afgifte van paspoorten valt onder de bevoegdheid van de lidstaten. Bij een resolutie van de vertegenwoordigers van de regeringen van de lidstaten van 23 juni 1981 werd een uniform model voor paspoorten ingevoerd ( 5 ) . Voorts werden op het niveau van de Gemeenschap maatregelen betreffende de veiligheidsnormen voor paspoorten vastgesteld. Bij een resolutie van de vertegenwoordigers van de regeringen van de lidstaten van 17 oktober 2000 werden ter bestrijding van vervalsing ( 6 ) minimumveiligheidsnormen voor paspoorten ingevoerd. Op 13 december 2004 werd een verordening van de Raad goedgekeurd overeenkomstig welke de lidstaten uiterlijk op 28 augustus 2006 biometrische identificatiemiddelen en uiterlijk op 28 juni 2007 aanvullende gegevens in paspoorten moesten opnemen ( 7 ) . (6) Artikel 20 van het EG-Verdrag zou moeten worden opgenomen in de officiële taal of talen van de lidstaat die het paspoort afgeeft. (7) Het wordt voldoende geacht dat de tekst van de eerste zin van artikel 20 van het EG-Verdrag wordt opgenomen. De tweede zin betreft de verplichting van de lidstaten om de internationale onderhandelingen te beginnen die met het oog op bescherming vereist zijn en is niet van direct belang voor de burgers. (8) De Commissie is voornemens een website inzake consulaire bescherming op te zetten waarop praktische informatie, bijvoorbeeld de bijgewerkte contactgegevens van de vertegenwoordigingen van de lidstaten in derde landen, zal worden verstrekt. Het zou nuttig zijn in nationale paspoorten een verwijzing naar deze website, in combinatie met artikel 20 van het EG-Verdrag, als enig gemeenschappelijke punt van toegang tot informatie over dit recht op te nemen. (9) Teneinde de administratieve belasting voor de lidstaten tot een minimum te beperken, zou aan de lidstaten moeten worden aanbevolen artikel 20 van het EG-Verdrag over te nemen in nieuwe paspoorten die na 1 juli 2009 worden afgegeven. (10) Om burgers in te lichten in wier paspoort geen verwijzing naar artikel 20 van het EG-Verdrag is opgenomen, zou moeten worden aanbevolen op de buitenzijde van het achterplat van het paspoort een sticker aan te brengen. (11) De opname van de tekst van artikel 20 van het EG-Verdrag in paspoorten zou de burgers beter bekend moeten maken met het recht op bescherming door diplomatieke en consulaire instanties en de kosten voor de lidstaten beperkt moeten houden, BEVEELT AAN: 1. dat de lidstaten de eerste zin van artikel 20 van het Verdrag tot oprichting van de Europese Gemeenschap en een verwijzing naar een EU-website (http://ec.europa.eu/consularprotection) opnemen in paspoorten die na 1 juli 2009 worden afgegeven; 2. dat de lidstaten een sticker met de in punt 1 bedoelde informatie ter beschikking stellen van houders van vóór 1 juli 2009 afgegeven paspoorten; 4. dat de lidstaten de Commissie uiterlijk 18 maanden na de bekendmaking van deze aanbeveling in het Publicatieblad op de hoogte brengen van de maatregelen die zij naar aanleiding van deze aanbeveling hebben genomen. Gedaan te Brussel, 5 december 2007. Voor de Commissie Franco FRATTINI Vicevoorzitter ( 1 ) „Versterking van het reactievermogen van de Europese Unie in nood- en crisissituaties”, document 10551/06 van de Raad van 15 juni 2006. ( 2 ) COM(2006) 712 def. ( 3 ) Advies van het Europees Parlement: A6-0454/2007. ( 4 ) Advies van het Europees Economisch en Sociaal Comité: SOC/262 (CESE 425/2007). ( 5 ) PB C 241 van 19.9.1981, blz. 1 . ( 6 ) PB C 310 van 28.10.2000, blz. 1 . ( 7 ) Verordening (EG) nr. 2252/2004 van de Raad van 13 december 2004 betreffende normen voor de veiligheidskenmerken van en biometrische gegevens in door de lidstaten afgegeven paspoorten en reisdocumenten ( PB L 385 van 29.12.2004, blz. 1 ).",
  "source": "EUR LEX"
}