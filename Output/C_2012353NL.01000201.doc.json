{
  "url": "http://www.w3.org/1999/xhtml\">",
  "content": "C_2012353NL.01000201.xml 17.11.2012 NL Publicatieblad van de Europese Unie C 353/2 BESLUIT VAN DE COMMISSIE van 15 november 2012 betreffende de oprichting van een Coördinatiegroep voor elektriciteit 2012/C 353/02 DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) In artikel 194, lid 1, van het Verdrag zijn het waarborgen van de werking van de energiemarkt en de continuïteit van de energievoorziening in de Unie, het stimuleren van energie-efficiëntie, energiebesparing en de ontwikkeling van nieuwe en duurzame energie en het bevorderen van de interconnectie van energienetwerken als doelstellingen vastgesteld. (2) Op grond van Richtlijn 2005/89/EG van het Europees Parlement en de Raad van 18 januari 2006 inzake maatregelen om de zekerheid van de elektriciteitsvoorziening en de infrastructuurinvesteringen te waarborgen ( 1 ) moeten de lidstaten een hoge mate van zekerheid van de elektriciteitsvoorziening garanderen en rekening houden met mogelijkheden van grensoverschrijdende samenwerking ten behoeve van de zekerheid van de elektriciteitsvoorziening. Het is de verantwoordelijkheid van de Commissie om toe te zien op de toepassing van die richtlijn en deze te toetsen. (3) Bij Richtlijn 2009/72/EG van het Europees Parlement en de Raad van 13 juli 2009 betreffende gemeenschappelijke regels voor de interne markt voor elektriciteit en tot intrekking van Richtlijn 2003/54/EG ( 2 ) zijn gemeenschappelijke regels voor de interne markt voor elektriciteit vastgesteld. Deze regels zijn er onder meer op gericht verdere grensoverschrijdende interconnecties te ontwikkelen en een hoge mate van zekerheid van de elektriciteitsvoorziening te garanderen. (4) Bij Richtlijn 2009/72/EG is aan regulerende instanties de taak toevertrouwd om toe te zien op de naleving van de voorschriften op het gebied van bedrijfszekerheid en betrouwbaarheid van het net en op de investeringen in de opwekkingscapaciteit in verband met de voorzieningszekerheid. Overeenkomstig Verordening (EG) nr. 713/2009 ( 3 ) staat het Agentschap voor de samenwerking tussen energieregulators de regulerende instantie bij, coördineert het waar nodig hun optreden en ziet het toe op de uitvoering van de taken van het Europees netwerk van transmissiesysteembeheerders voor elektriciteit (hierna „het ENTSB-E” genoemd). (5) Bij Richtlijn 2009/72/EG is bovendien bepaald dat de transmissiesysteembeheerders verantwoordelijk zijn voor de voorziening van een bedrijfszeker, betrouwbaar en efficiënt elektriciteitsstelsel, terwijl bij Verordening (EG) nr. 714/2009 ( 4 ) aan het ENTSB-E de taak is toevertrouwd instrumenten goed te keuren om ervoor te zorgen dat de coördinatie van het netbeheer onder normale omstandigheden en in noodsituaties wordt verzekerd en regelmatig Europese vooruitzichten inzake de toereikendheid van de elektriciteitsopwekking op te stellen. (6) De lidstaten en de regulerende instanties zijn op grond van Richtlijn 2009/72/EG verplicht onderling en met de Commissie samen te werken met het doel hun nationale markten op een of meer regionale niveaus te integreren, als eerste stap op weg naar de totstandbrenging van een volledig geliberaliseerde interne markt. De Commissie ziet toe op de uitvoering van het bepaalde in Richtlijn 2009/72/EG ( 5 ) . (7) De toenemende productie van elektriciteit uit hernieuwbare energiebronnen leidt tot nieuwe uitdagingen voor de interne elektriciteitsmarkt, met name ten aanzien van netstabiliteit en zekerheid van de elektriciteitsvoorziening. Een betere coördinatie van beleidsmaatregelen in verband met de interne elektriciteitsmarkt tussen de lidstaten, andere betrokken belanghebbenden en de Commissie is van cruciaal belang voor het succes van de integratie van Europese elektriciteitsmarkten en de handhaving van een hoge mate van zekerheid van de elektriciteitsvoorziening. (8) De Commissie heeft derhalve verschillende bijeenkomsten belegd met hoge vertegenwoordigers van bevoegde instanties uit de lidstaten, nationale energieregulatoren, het ENTSB-E en het Agentschap voor de samenwerking tussen energieregulators (hierna „het Agentschap” genoemd) om standpunten uit te wisselen en in haar beleidsvorming over de zekerheid van de elektriciteitsvoorziening aspecten op te nemen op het gebied van stabiliteit van het elektriciteitsnet en toereikendheid van de elektriciteitsopwekking. Deze eerste activiteiten en het idee van een Coördinatiegroep voor elektriciteit zijn besproken tijdens de informele Energieraad in Wrocław in september 2011 en tijdens de bijeenkomsten van de Raad Vervoer, Telecommunicatie en Energie in november 2011 en februari 2012. (9) Deze bijeenkomsten van vertegenwoordigers op hoog niveau zijn zeer nuttig gebleken voor de Commissie en alle betrokken belanghebbenden. Zij hebben waardevolle inzichten verschaft in de interne elektriciteitsmarkt en in de aspecten van voorzieningszekerheid en hebben de gelegenheid geboden over verschillende mogelijke oplossingen van de bestaande problemen te spreken. Tijdens de vergaderingen kwam met name aan de orde dat de nieuwe uitdagingen op het gebied van geïntegreerde elektriciteitsmarkten op Europees niveau moeten worden aangegaan. (10) Daarom moet deze groep deskundigen op het gebied van elektriciteit een formeel karakter krijgen en moeten de taken en de structuur ervan worden vastgesteld. (11) De groep moet helpen om de samenwerking en coördinatie tussen de lidstaten en de Commissie op het gebied van de voorzieningszekerheid, waarvan de toereikendheid van de elektriciteitsopwekking en de stabiliteit van het elektriciteitsnet deel uitmaken, te versterken en te intensiveren, alsmede om mogelijke nieuwe beleidsinitiatieven voor te bereiden en op mogelijke voorzieningscrises te reageren. (12) De Coördinatiegroep voor elektriciteit moet de Commissie en de leden daarvan voorzien van de nodige beleidsexpertise voor initiatieven die erop gericht zijn de marktintegratie en de zekerheid van de elektriciteitvoorziening in stand te houden en te verbeteren. (13) De groep moet bestaan uit de bevoegde autoriteiten van de lidstaten (het voor elektriciteit bevoegde ministerie en de nationale regulerende instantie), het ENTSB-E en het Agentschap. Er moeten voorschriften inzake de openbaarmaking van informatie door de leden van de groep worden vastgesteld. (14) Persoonsgegevens over leden van de groep moeten worden verwerkt overeenkomstig Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 6 ) , HEEFT HET VOLGENDE BESLUIT VASTGESTELD: Artikel 1 Oprichting van een Coördinatiegroep voor elektriciteit Hierbij wordt een Coördinatiegroep voor elektriciteit opgericht (hierna „de groep” genoemd). Artikel 2 Taken van de groep 1.   De groep heeft tot taak om: a) te dienen als platform voor de uitwisseling van informatie, voor de coördinatie van beleidsmaatregelen met grensoverschrijdende gevolgen op het gebied van elektriciteit en voor de uitwisseling van ervaringen, beste praktijken en expertise, alsmede de Commissie bij te staan bij het opzetten van beleidsinitiatieven; b) de uitwisseling van informatie en de samenwerking op het gebied van de zekerheid van de elektriciteitsvoorziening, waarvan de toereikendheid van de elektriciteitsopwekking en de stabiliteit van het elektriciteitsnet deel uitmaken, te vergemakkelijken. 2.   De groep moet met name: a) informatie uitwisselen over besluiten ten aanzien van de opwekking en transmissie van elektriciteit en de mogelijke gevolgen voor de grensoverschrijdende handel en de stabiliteit van het elektriciteitsnet over de grenzen heen; b) specifieke problemen bespreken die zorgwekkend zijn vanuit een oogpunt van de stabiliteit van het elektriciteitsnet en/of de toereikendheid van de elektriciteitsopwekking om tot gecoördineerde oplossingen te komen die in overeenstemming zijn met de interne markt voor energie; c) de door ENTSB-E opgestelde regelmatige vooruitzichten inzake de toereikendheid van de elektriciteitsopwekking beoordelen; d) bevorderen dat ongevallen worden voorkomen en dat in noodgevallen informatie wordt uitgewisseld en gecoördineerde actie plaatsvindt binnen de Unie en met derde landen. Artikel 3 Raadpleging De Commissie kan de groep raadplegen over elke aangelegenheid op het gebied van elektriciteit en met name van de zekerheid van de elektriciteitsvoorziening. Artikel 4 Samenstelling van de groep 1.   De groep bestaat uit de volgende leden: a) de lidstaten, met name de voor energie bevoegde ministeries; b) de nationale regulerende instanties op energiegebied; c) het bij Verordening (EG) nr. 713/2009 ( 7 ) opgerichte Agentschap voor de samenwerking tussen energieregulators (hierna „het Agentschap” genoemd); d) het bij Verordening (EG) nr. 714/2009 ( 8 ) opgerichte Europees netwerk van transmissiesysteembeheerders voor elektriciteit (hierna „het ENTSB-E” genoemd). 2.   Elk van de leden wijst maximaal twee permanente vertegenwoordigers en twee plaatsvervangers aan om deel te nemen aan de werkzaamheden van de groep. Een van de permanente vertegenwoordigers van de lidstaat is het hoofd van het regeringsdepartement voor energie. Een van de permanente vertegenwoordigers van de nationale regulerende instantie is de directeur-generaal of de voorzitter van die instantie. Een van de door het Agentschap aangewezen permanente vertegenwoordigers is de directeur. Een van de door het ENTSB-E aangewezen vertegenwoordigers is de secretaris-generaal. Voor de benoeming van de plaatsvervangers gelden dezelfde voorwaarden als voor de benoeming van de leden; plaatsvervangers nemen automatisch de plaats in van leden die afwezig of verhinderd zijn. 3.   Gedurende een noodsituatie op nationaal, regionaal of Unieniveau, of in andere uitzonderlijke situaties, kunnen de leden van de groep de Commissie verzoeken meer dan twee vertegenwoordigers aan te wijzen om deel te nemen aan de werkzaamheden van de groep. 4.   De namen van de leden en de namen van de permanente vertegenwoordigers en plaatsvervangers van de leden van de groep en van de waarnemers worden bekendgemaakt in het Register van de deskundigengroepen van de Commissie en andere soortgelijke entiteiten (hierna „het register” genoemd) ( 9 ) . 5.   Elk lid van de Coördinatiegroep voor elektriciteit registreert zich via internet (de „CIRCABC-website” ( 10 ) ). 6.   Persoonsgegevens worden verzameld, verwerkt en bekendgemaakt overeenkomstig Verordening (EG) nr. 45/2001. Artikel 5 Werking 1.   De groep wordt voorgezeten door een vertegenwoordiger van de Commissie (hierna „de voorzitter” genoemd). 2.   De voorzitter roept de groep regelmatig bijeen en deelt met de groep informatie die hij van de leden daarvan heeft gekregen met inachtneming van de vertrouwelijkheid van commercieel gevoelige informatie. 3.   In overeenstemming met de diensten van de Commissie kan de groep subgroepen oprichten om specifieke kwesties te behandelen op basis van een door de groep opgesteld mandaat. Deze subgroepen worden ontbonden zodra hun mandaat is vervuld. 4.   De vertegenwoordiger van de Commissie kan gastdeskundigen met een specifieke deskundigheid met betrekking tot een bepaald agendapunt, zoals vertegenwoordigers van producenten- of consumentenorganisaties, op ad-hocbasis uitnodigen om deel te nemen aan de werkzaamheden van de groep. Ook kan de vertegenwoordiger van de Commissie de status van waarnemer toekennen aan personen of organisaties als bedoeld in voorschrift 8, punt 3, van de horizontale voorschriften voor deskundigengroepen en kandidaat-lidstaten. 5.   Leden van deskundigengroepen en hun vertegenwoordigers, alsmede gastdeskundigen en waarnemers, dienen te voldoen aan de bij de Verdragen en de uitvoeringsregels ervan vastgestelde verplichtingen tot geheimhouding, alsook aan de veiligheidsvoorschriften van de Commissie betreffende de bescherming van gerubriceerde EU-informatie die zijn neergelegd in de bijlage bij Besluit 2001/844/EG, EGKS, Euratom van de Commissie ( 11 ) . Bij niet-nakoming van die verplichtingen mag de Commissie alle passende maatregelen nemen. 6.   De groep en de subgroepen vergaderen in principe in de kantoren van de Commissie. Het secretariaat wordt verzorgd door de Commissie. Wanneer zij direct bij de besproken kwesties zijn betrokken, kunnen andere Commissiediensten en de Europese Dienst voor extern optreden worden uitgenodigd op de vergaderingen van de groep en van de subgroepen daarvan. 7.   Onverminderd lid 6 van dit artikel stelt de Commissie alle relevante werkdocumenten ter beschikking van de leden van de groep via een samenwerkingsplatform met partners van de Europese Unie (de „CIRCA”-website). Bovendien publiceert de Commissie alle relevante documenten door deze in het register op te nemen of via een link van het register naar een speciale website. Er moeten uitzonderingen op de systematische bekendmaking worden gemaakt wanneer de openbaarmaking ervan de bescherming van een openbaar belang zou ondermijnen of de persoonlijke levenssfeer zou schaden als bedoeld in artikel 4 van Verordening (EG) nr. 1049/2001. Artikel 6 Vergaderkosten 1.   Deelnemers aan de werkzaamheden van de groep en de subgroepen ontvangen geen bezoldiging voor de diensten die zij verrichten. 2.   De reiskosten van één vertegenwoordiger van de vertegenwoordiger van elke lidstaat en van de nationale reguleringsautoriteit worden door de Commissie vergoed overeenkomstig de desbetreffende voorschriften van de Commissie. 3.   Deze kosten worden vergoed voor zover de middelen die volgens de jaarlijkse toewijzingsprocedure zijn toegekend, hiervoor volstaan. Gedaan te Brussel, 15 november 2012. Voor de Commissie Günther OETTINGER Lid van de Commissie ( 1 ) PB L 33 van 4.2.2006, blz. 22 . ( 2 ) PB L 211 van 14.8.2009, blz. 55 . ( 3 ) PB L 211 van 14.8.2009, blz. 1 . ( 4 ) PB L 211 van 14.8.2009, blz. 15 . ( 5 ) Zie met name voor aspecten die te maken hebben met de voorzieningszekerheid artikel 47, lid 1, onder c), van Richtlijn 2009/72/EG (toezicht). De Commissie moet ook aspecten die te maken hebben met de voorzieningszekerheid evalueren in verband met certificeringsbesluiten (zie artikel 11, lid 7, van Richtlijn 2009/72/EG) en wordt aangemoedigd aanbevelingen te doen om te onderhandelen over toepasselijke overeenkomsten met derde landen waarin de voorzieningszekerheid van energie aan bod komt (zie overweging (25) van Richtlijn 2009/72/EG). ( 6 ) PB L 8 van 12.1.2001, blz. 1 . ( 7 ) Vgl. voetnoot 3. ( 8 ) Vgl. voetnoot 4. ( 9 ) Leden die niet willen dat hun naam wordt bekendgemaakt, kunnen om een afwijking van deze regel verzoeken. Het verzoek om de naam van een lid van een deskundigengroep niet bekend te maken, wordt gerechtvaardigd geacht wanneer de publicatie ervan zijn of haar veiligheid of integriteit in gevaar zou kunnen brengen of zijn of haar privacy onnodig zou kunnen schaden. ( 10 ) CIRCABC staat voor „Communication & Information Resource Centre for Administrations, Businesses and Citizens” (Kenniscentrum voor communicatie en informatie voor overheden, bedrijven en burgers). ( 11 ) PB L 317 van 3.12.2001, blz. 1 .",
  "source": "EUR LEX"
}