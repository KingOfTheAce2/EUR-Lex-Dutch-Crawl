{
  "url": "http://www.w3.org/1999/xhtml\">",
  "content": "L_2011313NL.01003501.xml 26.11.2011 NL Publicatieblad van de Europese Unie L 313/35 UITVOERINGSBESLUIT VAN DE COMMISSIE van 23 november 2011 betreffende de toewijzing aan Spanje en Frankrijk van extra zeedagen in de ICES-sectoren VIIIc en IXa, met uitzondering van de Golf van Cádiz (Kennisgeving geschied onder nummer C(2011) 8303) (Slechts de teksten in de Franse en de Spaanse taal zijn authentiek) (2011/760/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 57/2011 van de Raad van 18 januari 2011 tot vaststelling, voor 2011, van de vangstmogelijkheden voor sommige visbestanden en groepen visbestanden welke in de EU-wateren en, voor EU-vaartuigen, in bepaalde wateren buiten de EU, van toepassing zijn ( 1 ) , en met name de punten 7.1, 7.3 en 7.6 van bijlage IIB, Overwegende hetgeen volgt: (1) In punt 5.1 van bijlage IIB bij Verordening (EU) nr. 57/2011 is het maximumaantal dagen vastgesteld waarop EU-vaartuigen die een lengte over alles van ten minste 10 m hebben en gereglementeerd vistuig (trawls, Deense zegennetten en soortgelijk vistuig met een maaswijdte gelijk aan of groter dan 32 mm, alsmede kieuwnetten met een maaswijdte gelijk aan of groter dan 60 mm of grondbeugen) aan boord hebben, in de periode van 1 februari 2011 tot en met 31 januari 2012 aanwezig mogen zijn in de ICES-sectoren VIIIc en IXa, met uitzondering van de Golf van Cádiz. (2) Op grond van punt 7.1 van bijlage IIB bij Verordening (EU) nr. 57/2011 kan de Commissie lidstaten extra zeedagen toekennen waarop een vaartuig toestemming van zijn vlaggenlidstaat kan krijgen om in het gebied aanwezig te zijn met gereglementeerd vistuig aan boord, en wel op basis van de definitieve beëindiging van visserijactiviteiten tussen 1 februari 2010 en 31 januari 2011. (3) Op grond van punt 7.6 van bijlage IIB bij Verordening (EU) nr. 57/2011 kan de Commissie bij wijze van uitzondering extra dagen voor de beheersperiode 2011 toewijzen op basis van de definitieve beëindiging van visserijactiviteiten tussen 1 februari 2004 en 31 januari 2010 als daarvoor nog niet eerder een verzoek om extra dagen was ingediend. (4) Op 3 en 21 juni 2011 heeft Spanje overeenkomstig punt 7.2 van de genoemde bijlage verzoeken ingediend met gegevens waaruit blijkt dat acht vissersvaartuigen hun activiteiten definitief hebben beëindigd tussen 1 februari 2004 en 31 januari 2010 en drie vissersvaartuigen hun activiteiten definitief hebben beëindigd tussen 1 februari 2010 en 31 januari 2011, en dat daarvoor nog niet eerder een verzoek om extra dagen was ingediend. Gelet op de verstrekte gegevens en op de in punt 7.1, tweede alinea, van die bijlage vastgestelde berekeningsmethode moeten aan Spanje 9 extra zeedagen voor de in punt 1 van die bijlage bedoelde vaartuigen worden toegewezen voor de periode van 1 februari 2011 tot en met 31 januari 2012. (5) Op 14 juli 2011 heeft Frankrijk overeenkomstig punt 7.2 van de bijlage een verzoek ingediend met gegevens waaruit blijkt dat zes vissersvaartuigen hun activiteiten tussen 1 februari 2004 en 31 januari 2010 definitief hebben beëindigd en dat daarvoor nog niet eerder een verzoek om extra dagen was ingediend. Gelet op de verstrekte gegevens en op de in punt 7.1, tweede alinea, van die bijlage vastgestelde berekeningsmethode moeten aan Frankrijk 23 extra zeedagen voor de in punt 1 van die bijlage bedoelde vaartuigen worden toegewezen voor de periode van 1 februari 2011 tot en met 31 januari 2012. (6) De in dit besluit vervatte maatregelen zijn in overeenstemming met het advies van het Comité voor de visserij en de aquacultuur, HEEFT HET VOLGENDE BESLUIT VASTGESTELD: Artikel 1 Het in tabel I van bijlage IIB bij Verordening (EU) nr. 57/2011 vastgestelde maximumaantal zeedagen waarop een vissersvaartuig dat de vlag van Spanje voert, gereglementeerd vistuig aan boord heeft en niet onder een van de in punt 5.2 van die bijlage vermelde bijzondere voorwaarden valt, in de ICES-sectoren VIIIc en IXa, met uitzondering van de Golf van Cádiz, aanwezig mag zijn, wordt verhoogd tot 167 dagen per jaar. Artikel 2 Het in tabel I van bijlage IIB bij Verordening (EU) nr. 57/2011 vastgestelde maximumaantal zeedagen waarop een vissersvaartuig dat de vlag van Frankrijk voert, gereglementeerd vistuig aan boord heeft en niet onder een van de in punt 5.2 van die bijlage vermelde bijzondere voorwaarden valt, in de ICES-sectoren VIIIc en IXa, met uitzondering van de Golf van Cádiz, aanwezig mag zijn, wordt verhoogd tot 165 dagen per jaar. Artikel 3 Dit besluit is gericht tot het Koninkrijk Spanje en de Franse Republiek. Gedaan te Brussel, 23 november 2011. Voor de Commissie Maria DAMANAKI Lid van de Commissie ( 1 ) PB L 24 van 27.1.2011, blz. 1 .",
  "source": "EUR LEX"
}