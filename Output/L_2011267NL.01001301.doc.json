{
  "url": "http://www.w3.org/1999/xhtml\">",
  "content": "L_2011267NL.01001301.xml 12.10.2011 NL Publicatieblad van de Europese Unie L 267/13 UITVOERINGSBESLUIT 2011/670/GBVB VAN DE RAAD van 10 oktober 2011 tot uitvoering van Besluit 2011/235/GBVB betreffende beperkende maatregelen tegen bepaalde personen en entiteiten vanwege de situatie in Iran DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 31, lid 2, Gezien Besluit 2011/235/GBVB van de Raad van 12 april 2011 betreffende beperkende maatregelen tegen bepaalde personen en entiteiten vanwege de situatie in Iran ( 1 ) , en met name artikel 3, lid 1, Overwegende hetgeen volgt: (1) De Raad heeft op 12 april 2011 Besluit 2011/235/GBVB vastgesteld. (2) Aangezien de mensenrechtenschendingen in Iran blijven doorgaan, moeten bijkomende personen worden toegevoegd aan de in de bijlage bij Besluit 2011/235/GBVB opgenomen lijst van personen en entiteiten die onderworpen zijn aan beperkende maatregelen, HEEFT HET VOLGENDE BESLUIT VASTGESTELD: Artikel 1 De in de bijlage bij dit besluit genoemde personen worden toegevoegd aan de lijst in de bijlage bij Besluit 2011/235/GBVB. Artikel 2 Dit besluit treedt in werking op de dag waarop het wordt vastgesteld. Gedaan te Luxemburg, 10 oktober 2011. Voor de Raad De voorzitster C. ASHTON ( 1 ) PB L 100 van 14.4.2011, blz. 51 . BIJLAGE Lijst van personen bedoeld in artikel 1 Personen Naam Informatie ter identificatie Motivering Datum van plaatsing op lijst 1. ABBASZADEH-MESHKINI, Mahmoud Politiek directeur van het ministerie van Binnenlandse Zaken. Als hoofd van het Comité van artikel 10 van de Wet betreffende de activiteiten van politieke partijen en groeperingen is hij belast met het toestaan van betogingen en andere openbare evenementen, en met de registratie van politieke partijen. In 2010 schorste hij de activiteiten van twee hervormingsgezinde politieke partijen die banden hebben met Mousavi, de Islamic Iran Participation Front en de Islamic Revolution Mujahedeen Organization. Vanaf 2009 heeft hij stelselmatig en continu alle niet-gouvernementele bijeenkomsten verboden, wat neerkomt op het ontzeggen van het grondwettelijk recht op betogen, en wat heeft geleid tot talrijke aanhoudingen van vreedzame betogers, in strijd met het recht op vrijheid van vergadering. In 2009 heeft hij de oppositie tevens de toestemming geweigerd om een rouwceremonie te houden voor de mensen die werden gedood tijdens de protesten in verband met de presidentsverkiezingen. 10.10.2011 2. AKBARSHAHI Ali-Reza Bevelhebber van de politiediensten van Teheran. Zijn politiediensten zijn verantwoordelijk voor het gebruik van niet-gewettigd geweld tegen verdachten bij hun aanhouding en tijdens hun detentie in afwachting van de rechtspleging, zoals blijkt uit het relaas dat getuigen van de repressie na de verkiezingen aan Human Rights Watch (HRW) hebben gedaan. De politiediensten van Teheran waren betrokken bij de invallen in de slaapzalen van de universiteit van Teheran in juni 2009, waarbij volgens een commissie van de Majlis van Iran meer dan 100 studenten werden gewond door de politiediensten en leden van de Basij. 10.10.2011 3. AKHARIAN Hassan Directeur van afdeling 1 van de gevangenis van Rajai Shahr, Karaj. Verscheidende voormalige gedetineerden hebben de beschuldiging geuit dat hij foltering gebruikt, en dat hij bevel heeft gegeven om gevangenen medische bijstand te weigeren. Uit een afschrift van het relaas van een gedetineerde van de Rajai Shahrgevangenis blijkt dat hij zwaar werd geslagen door alle bewakers, met volledig medeweten van Akharian. Er is ook ten minste één dodelijk slachtoffer bij de gedetineerden gerapporteerd, Mohsen Beikvand, tijdens het directeurschap van Akharian. 10.10.2011 4. AVAEE Seyyed Ali-Reza (alias: AVAEE Seyyed Alireza) President van het gerecht te Teheran. Als president van het gerecht Teheran is hij verantwoordelijk voor schendingen van de mensenrechten, willekeurige aanhoudingen, het ontzeggen van rechten aan gevangenen en de toename van executies. 10.10.2011 5. BANESHI Jaber Openbaar aanklager van Shiraz. Hij is verantwoordelijk voor het buitensporige en toenemende gebruik van de doodstraf doordat hij tientallen doodstraffen heeft gevorderd. Openbaar aanklager tijdens de rechtszaak in verband met de bomaanslag in Shiraz in 2008, die door het regime werd aangegrepen om verscheidene tegenstanders van het regime ter dood te veroordelen. 10.10.2011 6. FIRUZABADI Maj-Gen Dr Seyyed Hasan (alias: FIRUZABADI Maj-Gen Dr Seyed Hassan; FIROUZABADI Maj-Gen Dr Seyyed Hasan; FIROUZABADI Maj-Gen Dr Seyed Hassan) Geboorteplaats: Machhad Geboortedatum: 3.2.1951 Chef-staf van de verenigde Iraanse strijdkrachten. Tevens lid van de Hoge Nationale Veiligheidsraad (Supreme National Security Council (SNSC)). Hij is de hoogste militaire bevelhebber en is verantwoordelijk voor de leiding van alle militaire afdelingen en strategieën, onder andere de Islamitische Revolutionaire Garde (Islamic Revolutionary Guards Corps (IRGC)) en de politiediensten. Strijdkrachten onder zijn formele bevelslijn zijn bruut opgetreden tegen vreedzame betogers en hebben massale aanhoudingen verricht. 10.10.2011 7. GANJI Mostafa Barzegar Procureur-generaal van Qom. Hij is verantwoordelijk voor de willekeurige detentie en mishandeling van tientallen wetsovertreders in Qom. Hij is medeplichtig aan een ernstige schending van het recht op een eerlijke rechtsbedeling en draagt bij tot een buitensporig en toenemend gebruik van de doodstraf, wat heeft geleid tot een sterke stijging van het aantal executies sinds begin dit jaar. 10.10.2011 8. HABIBI Mohammad Reza Substituut-aanklager van Isfahan. Medeplichtig aan het voeren van processen waarbij de verdediging een eerlijk proces werd ontzegd. een voorbeeld hiervan is de zaak van Abdollah Fathi, die in mei 2011 werd geëxecuteerd nadat Habibi tijdens het proces in maart 2010 Fathi's recht om te worden gehoord en zijn problemen met zijn geestelijke gezondheid had genegeerd. Hij is derhalve medeplichtig aan de ernstige schending van het recht op een eerlijke rechtsbedeling die bijdraagt tot een buitensporig en toenemend gebruik van de doodstraf, wat heeft geleid tot een sterke stijging van het aantal executies sinds begin dit jaar. 10.10.2011 9. HEJAZI Mohammad Geboorteplaats: Isfahan Geboortedatum: 1956 Leider van het Sarollahkorps van de IRGC van Teheran, voormalig leider van de Basij-militie. Het Sarollahkorps heeft een centrale rol gespeeld in de repressie na de verkiezingen. Mohammad HEJAZI was de auteur van een brief aan het ministerie van Volksgezondheid d.d. 26 juni 2009 waarbij een verbod werd uitgevaardigd om documenten of medische gegevens bekend te maken in verband met personen die werden gewond of in het ziekenhuis werden opgenomen bij de gebeurtenissen na de verkiezingen, wat impliceert dat een doofpotoperatie werd opgezet. 10.10.2011 10. HEYDARI Nabiollah Hoofd van de Iraanse luchthavenpolitie-autoriteit. Hij heeft sinds juni 2009 hulp verleend bij de aanhouding op de Imam Khomeini International Airport (ook in de internationale zone) van Iraanse betogers die het land probeerden te verlaten nadat de repressie was begonnen. 10.10.2011 11. JAVANI Yadollah Hoofd van het politiek bureau van de IRGC. Hij was een van de eerste hoge ambtenaren die verzochten om de aanhouding van Moussavi, Karroubi en Khatami. Hij heeft herhaaldelijk zijn steun toegezegd aan het gebruik van geweld en harde ondervragingstactieken tegen betogers na de verkiezingen (en rechtvaardigde het registreren van bekentenissen voor de televisie), en gaf onder meer opdracht tot de niet-gewettigde mishandeling van dissidenten via publicaties die bij de IRGC en de Basij-militie werden verspreid. 10.10.2011 12. JAZAYERI Massoud Vicechef-staf van de verenigde strijdkrachten van Iran, belast met culturele zaken (ook bekend als het hoofdkwartier voorlichting inzake defensie). Hij werkte actief mee aan de repressie als vicechef-staf. In een interview in de krant \"Kayhan\" verklaarde hij dat vele betogers in Iran en daarbuiten zijn geïdentificeerd en dat zij te gelegener tijd zullen worden aangepakt. Hij heeft openlijk opgeroepen tot repressie tegen kanalen van buitenlandse massamedia en tegen de Iraanse oppositie. In 2010 heeft hij de regering verzocht om strengere wetten uit te vaardigen tegen Iraniërs die samenwerken met buitenlandse mediabronnen. 10.10.2011 13. JOKAR Mohammad Saleh Bevelhebber van de Basij-studentenmilitie. In die hoedanigheid was hij actief betrokken bij de onderdrukking van protesten in scholen en universiteiten en de niet-gewettigde aanhouding van activisten en journalisten. 10.10.2011 14. KAMALIAN Behrouz Geboorteplaats: Teheran Geboortedatum: 1983 Hoofd van de met de IRGC verbonden \"Ashiyaneh\" cyber group. \"Ashiyaneh Digital Security\", opgericht door Behrouz Kamalian, is verantwoordelijk voor een intensieve cyberrepressie tegen zowel binnenlandse tegenstanders en hervormers als buitenlandse instellingen. Op 21 juni 2009 toonde de internetsite van de \"Cyber Defence Command\" van de Revolutionaire Garde stilstaande beelden van de gezichten van personen; de beelden waren naar men beweert gemaakt tijdens betogingen na de verkiezingen. De beelden gingen gepaard met een oproep tot de Iraniërs om \"de relschoppers te identificeren\". 10.10.2011 15. KHALILOLLAHI Moussa (alias: KHALILOLLAHI Mousa) Openbaar aanklager van Tabriz. Hij is betrokken bij de zaak van Sakineh Mohammadi-Ashtiani en heeft zich bij verschillende gelegenheden gekant tegen haar vrijlating; hij is medeplichtig aan ernstige schendingen van het recht op een eerlijke rechtsbedeling. 10.10.2011 16. MAHSOULI Sadeq (alias: MAHSULI, Sadeq) Geboorteplaats: Oroumieh (Iran) Geboortedatum: 1959/60 Voormalig minister van Binnenlandse Zaken (tot augustus 2009). Mahsouli had als minister van Binnenlandse Zaken gezag over alle politiediensten, veiligheidsagenten van het ministerie van Binnenlandse Zaken en agenten in burger. De diensten onder zijn leiding waren verantwoordelijk voor de invallen in de slaapzalen van de universiteit van Teheran op 14 juni 2009 en voor de foltering van studenten in de kelder van het ministerie (het beruchte kelderniveau 4). Andere protestanten werden zwaar mishandeld in het detentiecentrum van Kahrizak, dat werd geleid door politiediensten onder het gezag van Mahsouli. 10.10.2011 17. MALEKI Mojtaba Openbaar aanklager van Kermanshah. Verantwoordelijk voor een sterke toename van doodvonnissen; zo werden op 3 januari 2010 in één etmaal zeven personen opgehangen in de centrale gevangenis van Kermanshah, naar aanleiding van een aanklacht door rechter Maleki. Hij is derhalve verantwoordelijk voor een buitensporig en toenemend gebruik van de doodstraf. 10.10.2011 18. OMIDI Mehrdad Hoofd van de eenheid computercriminaliteit van de Iraanse politiediensten. Hij is verantwoordelijk voor duizenden onderzoeken en aanklachten tegen hervormers en politieke tegenstanders die het internet gebruiken. Hij is derhalve verantwoordelijk voor het aanzetten tot ernstige schendingen van de mensenrechten bij de repressie tegen personen die opkomen voor hun legitieme rechten, waaronder het recht op vrije meningsuiting. 10.10.2011 19. SALARKIA Mahmoud Adjunct van de procureur-generaal van Teheran, bevoegd voor gevangenisaangelegenheden. Rechtstreeks verantwoordelijk voor vele van de aanhoudingsbevelen tegen onschuldige, vreedzame betogers en activisten. Uit vele rapporten van mensenrechtenverdedigers blijkt dat nagenoeg alle mensen die werden aangehouden, op zijn bevel van de buitenwereld worden afgesloten, zonder contact met hun advocaat of familie, zonder aanklacht, voor wisselende perioden, vaak in omstandigheden die neerkomen op gedwongen verdwijning. De families worden vaak niet op de hoogte gebracht van hun aanhouding. 10.10.2011 20. SOURI Hojatollah Als hoofd van de gevangenis van Evin is hij verantwoordelijk voor ernstige schendingen van de mensenrechten in die gevangenis, zoals afranselingen, geestelijke mishandeling en seksueel misbruik. Volgens parallel lopende informatie uit verschillende bronnen is foltering gebruikelijk in de gevangenis van Evin. In afdeling 209 worden vele activisten vastgehouden voor hun vreedzame oppositie tegen de aan de macht zijnde regering. 10.10.2011 21. TALA Hossein (alias: TALA Hosseyn) Hoofd van de Iranian Tobacco Company Vicegouverneur-generaal (\"Farmandar\") van de provincie Teheran tot september 2010, in het bijzonder verantwoordelijk voor het optreden van de politiediensten en derhalve voor de repressie bij betogingen. In december 2010 kreeg hij een prijs voor zijn rol bij de repressie na de verkiezingen. 10.10.2011 22. TAMADDON Morteza (alias: TAMADON Morteza) Geboorteplaats: Shar Kord - Isfahan Geboortedatum: 1959 Gouverneur-generaal van de provincie Teheran voor de IRGC, hoofd van de openbare veiligheidsraad van de provincie Teheran. In zijn hoedanigheid van gouverneur en hoofd van de openbare veiligheidsraad van de provincie Teheran heeft hij de algemene verantwoordelijkheid voor alle repressieactiviteiten, inclusief het hardhandige optreden tegen het politieke protest sinds juni 2009. Het is bekend dat hij persoonlijk betrokken was bij de aanvallen tegen oppositieleiders Karroubi en Moussavi. 10.10.2011 23. ZEBHI Hossein Adjunct van de procureur-generaal van Iran. Hij is belast met verscheidene rechtszaken in verband met de protesten na de verkiezingen. 10.10.2011 24. BAHRAMI Mohammad-Kazem Hoofd van het militaire gerecht. Hij is medeplichtig aan de repressie tegen vreedzame betogers. 10.10.2011 25. HAJMOHAMMADI Aziz Voormalig rechter van de eerste afdeling van de rechtbank van Evin, en thans rechter in kamer 71 van het strafhof van de provincie Teheran. Hij heeft verscheidene rechtszaken tegen betogers geleid, met name die tegen Abdol-Reza Ghanbari, een leraar die in januari 2010 is aangehouden en voor zijn politieke activiteiten ter dood is veroordeeld. De rechtbank van eerste aanleg van Evin is onlangs opgericht binnen de gevangenis van Evin, en Jafari Dolatabadi heeft in maart 2010 de oprichting ervan verdedigd. In deze gevangenis worden sommige beklaagden opgesloten, mishandeld en gedwongen om valse bekentenissen af te leggen. 10.10.2011 26. BAGHERI Mohammad-Bagher Vicevoorzitter van de gerechtelijke administratie van de provincie Zuid-Khorasan, belast met misdaadpreventie. Hij heeft in juni 2011 erkend dat er 140 terechtstellingen zijn uitgevoerd in de periode van maart 2010 tot en met maart 2011, maar tijdens diezelfde periode zouden er in de provincie Zuid-Khorasan nog een honderdtal andere terechtstellingen in het geheim zijn uitgevoerd, zonder dat de families of de advocaten werden gewaarschuwd. Hij is derhalve medeplichtig aan een ernstige schending van het recht op een eerlijke rechtsbedeling waardoor hij mede bijdraagt tot een buitensporig en toenemend gebruik van de doodstraf. 10.10.2011 27. BAKHTIARI Seyyed Morteza Geboorteplaats: Mashad (Iran) Geboortedatum: 1952 Minister van Justitie, voormalig gouverneur-generaal van Isfahan en directeur van de organisatie van staatsgevangenissen (tot juni 2004). Als minister van Justitie speelde hij een cruciale rol bij het bedreigen en terroriseren van de Iraanse diaspora, door aan te kondigen dat een bijzondere rechtbank zou worden ingesteld speciaal voor het berechten van de in het buitenland levende Iraniërs. De openbaar aanklager van Teheran heeft ervoor gezorgd dat twee kamers van de rechtbank van eerste aanleg en het hof van beroep en verscheidene kamers van de strafrechtbanken zullen worden aangewezen om de zaken van uitgeweken Iraniërs te behandelen. 10.10.2011 28. HOSSEINI Dr Mohammad (alias: HOSSEYNI, Dr eyyed Mohammad; Seyed, Sayyed en Sayyid) Geboorteplaats: Rafsanjan, Kerman Geboortedatum: 1961 Minister van Cultuur en Islamitische Leiding sinds september 2009. Als voormalig lid van de IRGC is hij medeplichtig aan de repressie van journalisten. 10.10.2011 29. MOSLEHI Heydar (Aka: MOSLEHI Heidar; MOSLEHI Haidar) Geboorteplaats: Isfahan (Iran) Geboortedatum: 1956 Minister van Inlichtingen. Onder zijn leiding heeft het ministerie van Inlichtingen de wijdverbreide praktijken van willekeurige detentie en vervolging van betogers en dissidenten voortgezet. Het ministerie van Inlichtingen beheert nog altijd afdeling 209 van de gevangenis van Evin, waar vele activisten zijn opgesloten wegens hun vreedzame activiteiten tegen de huidige regering. Ondervragers van het ministerie van Inlichtingen hebben gevangenen in afdeling 209 afgeranseld, geestelijk mishandeld en seksueel misbruikt. Als minister van Inlichtingen is Moslehi verantwoordelijk voor de voortdurende mishandelingen. 10.10.2011",
  "source": "EUR LEX"
}