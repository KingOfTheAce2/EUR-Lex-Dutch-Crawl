{
  "url": "http://www.w3.org/1999/xhtml\"><!--",
  "content": "L_202402708NL.000101.fmx.xml Publicatieblad van de Europese Unie NL L-serie 2024/2708 18.10.2024 BESLUIT (EU) 2024/2708 VAN DE RAAD van 14 oktober 2024 tot vaststelling van het standpunt dat namens de Europese Unie moet worden ingenomen ten aanzien van bepaalde resoluties waarover moet worden gestemd in de 22e Algemene Vergadering van de Internationale Organisatie voor Wijnbouw en Wijnbereiding op 18 oktober 2024 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, juncto artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Organisatie voor Wijnbouw en Wijnbereiding (OIV) zal tijdens haar volgende algemene vergadering op 18 oktober 2024 resoluties (“ontwerpresoluties van de OIV”) onderzoeken en mogelijk aannemen. Die resoluties zullen rechtsgevolgen hebben voor de toepassing van artikel 218, lid 9, van het Verdrag. (2) De Unie is geen lid van de OIV. Wel heeft de OIV de Unie op 20 oktober 2017 de bijzondere status verleend waarin artikel 4 van het reglement van orde van de OIV voorziet. (3) Twintig EU-lidstaten zijn lid van de OIV. Die lidstaten hebben de mogelijkheid wijzigingen van de ontwerpresoluties van de OIV voor te stellen en hun zal worden gevraagd die resoluties van de OIV aan te nemen tijdens de volgende algemene vergadering van de OIV op 18 oktober 2024. (4) Het is passend het standpunt vast te stellen dat tijdens de vergaderingen van de OIV namens de Unie moet worden ingenomen ten aanzien van de ontwerpresoluties van de OIV betreffende aangelegenheden die tot haar bevoegdheid behoren. Dat standpunt moet tijdens de vergaderingen van de OIV door de lidstaten die lid zijn van de OIV, kenbaar worden gemaakt, waarbij zij gezamenlijk in het belang van de Unie handelen. (5) Op grond van Verordening (EU) nr. 1308/2013 van het Europees Parlement en de Raad ( 1 ) en Gedelegeerde Verordening (EU) 2019/934 van de Commissie ( 2 ) hebben bepaalde door de OIV aangenomen en gepubliceerde resoluties rechtsgevolgen. (6) In artikel 80, lid 3, punt a), van Verordening (EU) nr. 1308/2013 is bepaald dat de Commissie, wanneer zij oenologische procedés toestaat, rekening moet houden met de door de OIV aanbevolen en gepubliceerde oenologische procedés en analysemethoden. (7) In artikel 90, lid 2, van Verordening (EU) nr. 1308/2013 is bepaald dat in de Unie ingevoerde wijnbouwproducten moeten worden geproduceerd overeenkomstig oenologische procedés die zijn toegestaan door de Unie op grond van die verordening, of, voorafgaand aan die toestemming, moeten worden geproduceerd overeenkomstig oenologische procedés die worden aanbevolen en gepubliceerd door de OIV. (8) In artikel 9, lid 1, van Gedelegeerde Verordening (EU) 2019/934 is bepaald dat de specificaties met betrekking tot de zuiverheid en de identificatie van de bij de oenologische procedés gebruikte stoffen, voor zover zij niet zijn vastgelegd door de Commissie, de specificaties moeten zijn die worden bedoeld in deel A, tabel 2, kolom 4, van bijlage I bij die verordening en die verwijzen naar de OIV-aanbevelingen. (9) Ontwerpresolutie OENO-MICRO 23-740 breidt het toepassingsgebied van diverse resoluties uit tot niet- saccharomyceten teneinde het gebruik ervan te reguleren. Overeenkomstig artikel 80, lid 3, punt a), en artikel 90, lid 2, van Verordening (EU) nr. 1308/2013 heeft deze resolutie rechtsgevolgen. (10) Ontwerpresolutie OENO-SPECIF 23-723 schrapt verwijzingen naar tarwe-eiwit uit alle OIV-documenten, met inbegrip van de Internationale Oenologische Codex en de Internationale Code inzake oenologische procedés. Overeenkomstig artikel 80, lid 3, punt a), en artikel 90, lid 2, van Verordening (EU) nr. 1308/2013 en artikel 9 van Gedelegeerde Verordening (EU) 2019/934 heeft deze resolutie rechtsgevolgen. (11) Ontwerpresolutie OENO-TECHNO 15-581B bevat een nieuw oenologisch procedé om de zuurgraad van wijn te verbeteren door gebruik te maken van fumaarzuur. Ontwerpresolutie OENO-TECHNO 20-672B bevat een nieuw oenologisch procedé voor de eiwitstabilisatie van wijnen waarbij gebruik wordt gemaakt van gefunctionaliseerd mesoporeus siliciumdioxide. Overeenkomstig artikel 80, lid 3, punt a), en artikel 90, lid 2, van Verordening (EU) nr. 1308/2013 hebben deze resoluties rechtsgevolgen. (12) Wetenschappelijke en technische deskundigen van de wijnsector hebben de OIV-ontwerpresoluties uitvoerig besproken. De resoluties dragen bij tot de internationale harmonisatie van de wijnnormen en bieden een kader voor eerlijke concurrentie in de handel in wijnbouwproducten. Daarom moeten ze worden gesteund. (13) Om tijdens de onderhandelingen in de aanloop naar de algemene vergadering van de OIV op 18 oktober 2024 over de nodige flexibiliteit te beschikken, moeten de lidstaten die lid van de OIV zijn, worden gemachtigd om met technische wijzigingen in de OIV-ontwerpresoluties in te stemmen voor zover die resoluties inhoudelijk niet worden gewijzigd, HEEFT HET VOLGENDE BESLUIT VASTGESTELD: Artikel 1 Het namens de Unie in de algemene vergadering van de OIV van 18 oktober 2024 in te nemen standpunt is vermeld in de bijlage bij dit besluit. Artikel 2 Het in artikel 1 bedoelde standpunt wordt uitgedragen door de lidstaten die lid zijn van de OIV, die daarbij gezamenlijk optreden in het belang van de Unie. Artikel 3 1.   Als aangenomen mag worden dat het in artikel 1 bedoelde standpunt nog wordt beïnvloed door nieuwe wetenschappelijke of technische informatie die vóór of tijdens de vergaderingen van de OIV wordt gepresenteerd, verzoeken de lidstaten die lid van de OIV zijn, om uitstel van de stemming in de algemene vergadering van de OIV totdat het standpunt van de Unie is bepaald op basis van de nieuwe informatie. 2.   De lidstaten die lid van de OIV zijn en gezamenlijk namens de Unie optreden, kunnen na coördinatie en zonder verder besluit van de Raad tot vaststelling van het namens de Unie in te nemen standpunt instemmen met technische wijzigingen in de in de bijlage bij dit besluit vermelde ontwerpresoluties van de OIV, voor zover die resoluties inhoudelijk niet worden gewijzigd. Artikel 4 Dit besluit treedt in werking op de datum van de vaststelling ervan. Gedaan te Luxemburg, 14 oktober 2024. Voor de Raad De voorzitter NAGY I. ( 1 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 , ELI: http://data.europa.eu/eli/reg/2013/1308/oj). ( 2 ) Gedelegeerde Verordening (EU) 2019/934 van de Commissie van 12 maart 2019 tot aanvulling van Verordening (EU) nr. 1308/2013 van het Europees Parlement en de Raad wat betreft de wijnbouwoppervlakten waar het alcoholgehalte mag worden verhoogd, de toegestane oenologische procedés en de beperkingen met betrekking tot de productie en de bewaring van wijnbouwproducten, het minimale alcoholpercentage voor bijproducten en de verwijdering van die producten, en de bekendmaking van OIV-dossiers ( PB L 149 van 7.6.2019, blz. 1 , ELI: http://data.europa.eu/eli/reg_del/2019/934/oj). BIJLAGE De lidstaten die lid zijn van de Internationale Organisatie voor Wijnbouw en Wijnbereiding (OIV) en gezamenlijk namens de Unie optreden, steunen de volgende ontwerpresoluties in stap 7 tijdens de algemene vergadering van de OIV op 18 oktober 2024: — OENO-MICRO 23-740: actualisering van monografieën over producten en nevenproducten van niet- saccharomyceten , — OENO-SPECIF 23-723: actualisering van de monografie en code over eiwit van plantaardige oorsprong (schrapping van tarwe), — OENO-TECHNO 15-581B: behandeling met fumaarzuur in wijn ter aanzuring, — OENO-TECHNO 20-672B: behandeling met gefunctionaliseerd mesoporeus siliciumdioxide (FMS) voor de eiwitstabilisatie van wijnen. ELI: http://data.europa.eu/eli/dec/2024/2708/oj ISSN 1977-0758 (electronic edition)",
  "source": "EUR LEX"
}