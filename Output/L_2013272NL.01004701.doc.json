{
  "url": "http://www.w3.org/1999/xhtml\"><!--",
  "content": "L_2013272NL.01004701.xml 12.10.2013 NL Publicatieblad van de Europese Unie L 272/47 UITVOERINGSBESLUIT VAN DE COMMISSIE van 10 oktober 2013 betreffende een financiële bijdrage van de Unie voor in Estland, Letland, Litouwen en Polen genomen toezicht- en andere noodmaatregelen tegen Afrikaanse varkenspest in aangrenzende derde landen (Kennisgeving geschied onder nummer C(2013) 6540) (Slechts de teksten in de Estse, Letse, Litouwse en Poolse taal zijn authentiek) (2013/498/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 8, Gezien Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie en tot intrekking van Verordening (EG, Euratom) nr. 1605/2002 ( 2 ) , en met name artikel 84, Overwegende hetgeen volgt: (1) Afrikaanse varkenspest (AVP) is een besmettelijke, doorgaans dodelijke, virale ziekte bij als landbouwhuisdier gehouden varkens en wilde varkens die het handelsverkeer binnen de Unie in en de uitvoer naar derde landen van levende varkens en van varkens verkregen producten ernstig verstoort. (2) Nadat in 2007 de aanwezigheid van AVP in Georgië werd bevestigd, heeft de ziekte zich verspreid naar de Russische Federatie, waar talrijke uitbraken ervan zijn gemeld bij varkens en wilde varkens in het gehele Europese deel van Rusland. Bovendien heeft Belarus in juni 2013 de bevestiging gemeld van een uitbraak van AVP bij hobbyvarkens in de regio Grodno, dat ongeveer 40 km van de Litouwse grens en dicht bij de grens met Polen ligt. (3) De situatie met betrekking tot AVP in buurlanden van de Europese Unie vormt een rechtstreekse bedreiging voor varkenshouderijen in de Unie, omdat het virus in de lidstaten die grenzen aan de besmette derde landen kan worden binnengebracht via wilde varkens die uit besmette gebieden het grondgebied van de Unie binnenkomen, maar ook door voertuigen die levende dieren en diervoeders hebben getransporteerd of door het ongeoorloofd binnenbrengen in de Unie van van varkens verkregen producten. (4) Het risico dat AVP in de Unie wordt binnengebracht, is hoger in Estland, Letland, Litouwen en Polen door de aanwezigheid en de ontwikkeling van de ziekte in het aangrenzende gebied van Belarus en de Russische Federatie; zij hebben de Commissie en de andere lidstaten in kennis gesteld van de maatregelen die zij willen nemen om hun grondgebied en dat van de andere lidstaten te beschermen. (5) Estland, Letland, Litouwen en Polen hebben een toezichtprogramma voor de vroegtijdige opsporing van AVP bij wilde varkens en als landbouwhuisdier gehouden varkens opgezet en hebben de kennis over de ziekte en de paraatheid in het kader van hun overeenkomstig Richtlijn 2002/60/EG van de Raad ( 3 ) opgestelde rampenplannen opgevoerd om snel te kunnen reageren wanneer AVP zou worden binnengebracht. Litouwen wordt rechtstreeks bedreigd door de aanwezigheid van AVP over de grens in Belarus; om zo veel mogelijk te vermijden dat er ziektes op zijn grondgebied zouden worden verspreid wanneer AVP er zou worden binnengebracht, wil Litouwen langs de grens met Belarus een bufferzone van 10 km instellen, waarin het de dichtheid van vatbare gastheren zal verminderen door het slachten van varkens te bevorderen en de herbevolking van varkenshouderijen te voorkomen. (6) Wanneer wilde varkens de grenzen tussen de getroffen derde landen en de EU overschrijden, ontstaat het risico dat AVP wordt binnengebracht, vooral in sommige gebieden met intensieve landbouw, waar de wilde varkens worden aangetrokken door de gewassen. In een poging om dat risico te verkleinen en op basis van beschikbare voorlopige onderzoeksgegevens over de efficiëntie van het gebruik van uit synthetische sterk geurende stoffen bestaande afweermiddelen — waaruit blijkt dat die een vrij hoge efficiëntie hebben en relatief lang doorwerken — is Litouwen van plan om als risicobeperkende kortetermijnmaatregel die afweermiddelen te gebruiken in sommige dicht bij zijn oostelijke grens gelegen delen van zijn grondgebied om zo te beletten dat wilde varkens zich op de velden met maïs en andere gewassen begeven. (7) Een van de voorzorgsmaatregelen om te voorkomen dat AVP de Unie binnenkomt, is de reiniging en ontsmetting van voertuigen die mogelijk in contact zijn gekomen met het AVP-virus. Daarom zijn in Uitvoeringsbesluit 2013/426/EU van de Commissie ( 4 ) bepaalde maatregelen vastgesteld om het binnenbrengen in de Unie van AVP uit Belarus en de Russische Federatie te voorkomen; daarin is ook bepaald dat voertuigen die levende dieren en diervoeders hebben vervoerd en die uit besmette gebieden de Unie binnenkomen, naar behoren moeten worden gereinigd en ontsmet, en dat die reiniging en ontsmetting met de nodige bewijsstukken moeten worden gestaafd. (8) Onverminderd de bepalingen van Verordening (EG) nr. 206/2009 van de Commissie ( 5 ) is het risico dat AVP de EU wordt binnengebracht via persoonlijke zendingen varkensproducten die met de post worden verzonden of die deel uitmaken van de bagage van reizigers uit met name Belarus en de Russische Federatie, hoger dan verwaarloosbaar en zijn extra controles op de plaatsen van binnenkomst noodzakelijk. (9) Bovendien moet een grote verscheidenheid aan betrokkenen, waaronder dierenartsen, professionele en niet-professionele landbouwers, vrachtwagenchauffeurs, douanebeambten, passagiers en het grote publiek, door middel van doelgerichte bewustmakingscampagnes worden geïnformeerd over de risico’s en de gevolgen van de insleep van AVP. (10) In de eerste week van augustus 2013 hebben Estland, Letland, Litouwen en Polen hun respectieve plannen voorgelegd, alsook een eerste raming van de kosten voor de uitvoering van noodmaatregelen in de gebieden waarvan men aanneemt dat zij het risico lopen dat AVP er vanuit Belarus en de Russische Federatie wordt binnengebracht. Om ervoor te zorgen dat de in de voorgelegde plannen opgenomen toezichtactiviteiten worden uitgevoerd, is financiële steun voor personeel nodig. De Commissie heeft onderzocht of de plannen in aanmerking komen voor financiële steun van de Unie en heeft vastgesteld dat zij in overeenstemming zijn met Richtlijn 2002/60/EG. (11) De door Estland, Letland, Litouwen en Polen ondernomen acties om het risico dat de ziekte in de Unie wordt binnengebracht rechtstreeks te verminderen, namelijk de reiniging en ontsmetting van voertuigen, moeten voor 100 % worden medegefinancierd. (12) Het bijkomende door Estland, Letland, Litouwen en Polen uitgevoerde toezicht in de gebieden met een groter risico dat de ziekte wordt binnengebracht en de in het kader van de bewustmakingscampagne door die lidstaten ondernomen acties, moeten voor 50 % worden medegefinancierd. (13) De door Litouwen ondernomen acties waarbij in bepaalde hoogrisicogebieden in de nabijheid van de oostgrenzen van het land afweermiddelen worden gebruikt om het risico dat de ziekte door wilde varkens in de Europese Unie wordt binnengebracht te verminderen, moeten voor 50 % worden medegefinancierd. De speciale door Litouwen ondernomen acties om de dichtheid van varkens aan de grens met Belarus te verminderen, moeten voor 30 % worden medegefinancierd. (14) Door de spoedeisende aard van de maatregelen moeten de sinds 2 juli 2013 (de datum waarop de noodmaatregelen zijn medegedeeld) door Estland, Letland, Litouwen en Polen gemaakte kosten in aanmerking komen voor financiële bijdragen van de Unie. (15) Artikel 8, lid 3, van Beschikking 2009/470/EG bepaalt dat de voor steun in aanmerking komende uitgaven en de hoogte van de financiële bijdrage van de Unie moeten worden vastgesteld. Echter, om buitensporige uitgaven voor de begroting van de Unie te voorkomen, moeten er maximumbedragen worden vastgesteld die een redelijke vergoeding voor bepaalde toezichtactiviteiten vormen. (16) Een redelijke vergoeding is een vergoeding voor een product of een dienst tegen een evenredige prijs in vergelijking met de marktprijs. In afwachting van de door de Commissie ter plekke uitgevoerde controles is het nu noodzakelijk dat de specifieke financiële bijdrage van de Unie voor Estland, Letland, Litouwen en Polen wordt goedgekeurd. (17) De betaling van de financiële bijdrage wordt verricht op voorwaarde dat de geplande acties daadwerkelijk zijn uitgevoerd en dat de autoriteiten alle noodzakelijke informatie aan de Commissie verstrekken. (18) Aangezien de door Estland, Letland, Litouwen en Polen ingediende plannen voor noodmaatregelen die in 2013 worden genomen tegen de insleep van AVP uit Belarus en de Russische Federatie een voldoende gedetailleerd raamwerk vormen in de zin van artikel 94 van Gedelegeerde Verordening (EU) nr. 1268/2012 van de Commissie ( 6 ) , vormt dit besluit een financieringsbesluit voor de dekking van de uitgaven waarin het werkprogramma voor subsidies voorziet. (19) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 1.   In het kader van de in 2013 door Estland, Letland, Litouwen en Polen genomen noodmaatregelen ter bescherming tegen AVF ontvangen die lidstaten een specifieke bijdrage van de Unie ter dekking van de uitgaven voor de uitvoering van de toezichtactiviteiten en de serologische en virologische laboratoriumtests op na 1 juli 2013 bij toezicht op als landbouwhuisdier gehouden varkens en wilde varkens in die lidstaten genomen monsters. 2.   De Unie draagt voor 50 % bij in de door Estland, Letland, Litouwen en Polen gemaakte kosten voor de in lid 1 bedoelde activiteiten, met een maximum van: i) 15 000 EUR voor Estland; ii) 80 000 EUR voor Letland; iii) 46 000 EUR voor Litouwen; iv) 20 000 EUR voor Polen. 3.   De maximale vergoeding die aan Estland, Letland, Litouwen en Polen voor de in lid 1 bedoelde activiteiten wordt uitgekeerd, bedraagt gemiddeld niet meer dan: i) 0,50 EUR per bemonsterd als landbouwhuisdier gehouden varken; ii) 5 EUR per bemonsterd wild varken; iii) 2 EUR per Elisa-test; iv) 10 EUR per PCR-test; v) 10 EUR per virologische test. 4.   De uitgaven die in aanmerking komen voor een financiële bijdrage van de Unie voor de in lid 1 bedoelde maatregelen zijn beperkt tot de door de lidstaten gemaakte kosten voor: a) laboratoriumtests: i) de aankoop van testkits, reagentia en alle identificeerbare materialen die speciaal worden gebruikt voor de uitvoering van de laboratoriumtests; ii) personeel, ongeacht de status, dat geheel of gedeeltelijk specifiek is belast met de uitvoering van de tests in het laboratorium; b) personeel, ongeacht de status, dat geheel of gedeeltelijk specifiek is belast met de uitvoering van toezichtactiviteiten (andere dan laboratoriumtests) van de programma’s; c) algemene kosten, gelijk aan 7 % van de som van de onder a) en b) bedoelde kosten. De kosten voor het onder a), ii), en onder b) bedoelde personeel worden beperkt tot de feitelijke salarissen plus sociale premies en andere wettelijke loonkosten. Artikel 2 1.   In het kader van de noodmaatregelen die in 2013 door Estland, Letland, Litouwen en Polen worden genomen ter bescherming tegen AVF, ontvangen die lidstaten een specifieke bijdrage van de Unie ter dekking van de uitgaven voor de aankoop van uitrusting en materialen voor de na 1 juli 2013 in die lidstaten uitgevoerde reinigings- en ontsmettingsactiviteiten. 2.   De Unie draagt voor 100 % bij in de door Estland, Letland, Litouwen en Polen gemaakte kosten voor de in lid 1 bedoelde activiteiten, met een maximum van: a) 20 000 EUR voor Estland; b) 735 000 EUR voor Letland; c) 738 000 EUR voor Litouwen; d) 98 000 EUR voor Polen. Artikel 3 1.   In het kader van de noodmaatregelen die in 2013 door Estland, Letland, Litouwen en Polen worden genomen ter bescherming tegen AVF, ontvangen die lidstaten een specifieke bijdrage van de Unie ter dekking van de uitgaven voor de na 1 juli 2013 in die lidstaten gevoerde bewustmakingscampagnes. 2.   De Unie draagt voor 50 % bij in de door Estland, Letland, Litouwen en Polen gemaakte kosten voor de in lid 1 bedoelde activiteiten, met een maximum van: a) 10 000 EUR voor Estland; b) 14 000 EUR voor Letland; c) 40 000 EUR voor Litouwen; d) 25 000 EUR voor Polen. Artikel 4 1.   In het kader van de noodmaatregelen die in 2013 worden genomen ter bescherming tegen AVF, ontvangt Litouwen een specifieke bijdrage van de Unie ter dekking van de uitgaven voor de aankoop van na 1 juli 2013 in bepaalde hoogrisicogebieden in Litouwen gebruikte afweermiddelen voor wilde varkens. 2.   De Unie draagt voor 50 % bij in de door Litouwen gemaakte kosten voor de in lid 1 bedoelde activiteiten, met een maximum van 30 000 EUR. Artikel 5 1.   In het kader van de noodmaatregelen die in 2013 worden genomen ter bescherming tegen AVF, ontvangt Litouwen een specifieke bijdrage van de Unie ter dekking van de kosten die gemaakt worden om het verlies van varkenshouders ten gevolge van het vroegtijdig slachten van varkens in de bufferzone van tien kilometer langs de grens met Belarus te vergoeden. 2.   De Unie draagt voor 30 % bij in de door Litouwen gemaakte kosten voor de in lid 1 bedoelde activiteiten, met een maximum van 600 000 EUR. Artikel 6 1.   De in de artikelen 1 tot en met 4 bedoelde financiële bijdrage van de Unie wordt betaald op basis van: a) een technisch eindverslag overeenkomstig bijlage I inzake de technische uitvoering van de in artikel 1 genoemde toezichtactiviteiten, inclusief de behaalde resultaten in de periode van 2 juli 2013 tot en met 31 december 2013; b) een financieel eindverslag, in elektronische vorm, overeenkomstig bijlage II, over de in de periode van 2 juli 2013 tot en met 31 december 2013 gemaakte kosten; c) de resultaten van ter plekke uitgevoerde controles overeenkomstig artikel 11, lid 1, van Beschikking 2009/470/EG. De onder a) en b) bedoelde bewijsstukken van de verslagen worden ter beschikking gesteld voor de door de Commissie ter plekke uitgevoerde controles, als bedoeld onder c). 2.   Het technische eindverslag en het financiële eindverslag, als bedoeld in lid 1, onder a) en b), worden uiterlijk op 30 april 2014 ingediend. Bij niet-naleving van deze termijn wordt de specifieke financiële bijdrage van de Unie per kalendermaand vertraging verlaagd met 25 %, behalve als er naar behoren uiteengezette redenen voor deze vertraging bestaan. Artikel 7 Dit besluit is gericht tot de Republiek Estland, de Republiek Letland, de Republiek Litouwen en de Republiek Polen. Gedaan te Brussel, 10 oktober 2013. Voor de Commissie Tonio BORG Lid van de Commissie ( 1 ) PB L 155 van 18.6.2009, blz. 30 . ( 2 ) PB L 298 van 26.10.2012, blz. 1 . ( 3 ) Richtlijn 2002/60/EG van de Raad van 27 juni 2002 houdende vaststelling van specifieke bepalingen voor de bestrijding van Afrikaanse varkenspest en houdende wijziging van Richtlijn 92/119/EEG met betrekking tot besmettelijke varkensverlamming (Teschenerziekte) en Afrikaanse varkenspest ( PB L 192 van 20.7.2002, blz. 27 ). ( 4 ) Uitvoeringsbesluit 2013/426/EU van de Commissie van 5 augustus 2013 betreffende maatregelen om het binnenbrengen in de Unie van het Afrikaansevarkenspestvirus uit bepaalde derde landen of delen van het grondgebied van derde landen waar de aanwezigheid van die ziekte is bevestigd te voorkomen en tot intrekking van Besluit 2011/78/EU ( PB L 211 van 7.8.2013, blz. 5 ). ( 5 ) Verordening (EG) nr. 206/2009 van de Commissie van 5 maart 2009 betreffende het binnenbrengen in de Gemeenschap van persoonlijke zendingen producten van dierlijke oorsprong en tot wijziging van Verordening (EG) nr. 136/2004 ( PB L 77 van 24.3.2009, blz. 1 ). ( 6 ) Gedelegeerde Verordening (EU) nr. 1268/2012 van de Commissie van 29 oktober 2012 houdende uitvoeringsvoorschriften voor Verordening (EU, Euratom) nr. 966/2012 van het Europees Parlement en de Raad tot vaststelling van de financiële regels van toepassing op de algemene begroting van de Unie ( PB L 362 van 31.12.2012, blz. 1 ). BIJLAGE I Technisch eindverslag over toezichtmaatregelen ten aanzien van Afrikaanse varkenspest bij wilde varkens en als landbouwhuisdier gehouden varkens Lidstaat: Datum: 1. Technische evaluatie van de situatie: 1.1. Epizoötiologische kaarten: 1.2. Informatie over het programma voor toezicht: Lidstaat Aantal bemonsterde als landbouwhuisdier gehouden varkens Aantal bemonsterde wilde varkens Type test ( 1 ) Aantal tests Aantal besmette als landbouwhuisdier gehouden varkens Aantal besmette wilde varkens Totalen 2013 2. Bereikte doelstellingen en technische problemen: 3. Aanvullende epizoötiologische informatie: epizoötiologisch onderzoek, dood gevonden dieren, leeftijdsverdeling van besmette dieren, geconstateerde verwondingen enz.: ( 1 ) Vermelden: Elisa, PCR, Ag-Elisa, virusisolatie, overige (gelieve te specificeren). BIJLAGE II Financieel eindverslag over noodmaatregelen ten aanzien van Afrikaanse varkenspest Lidstaat: Datum: 1. Toezichtmaatregelen ten aanzien van Afrikaanse varkenspest bij wilde varkens en als landbouwhuisdier gehouden varkens: Bemonstering Categorie Kosten van de bemonstering Aantal bemonsterde dieren Eenheidskost per bemonsterd dier Totale kosten Als landbouwhuisdier gehouden varkens Wilde varkens Personeel Type Eenheidskosten Aantal personeelsleden Totale kosten Laboratoriumtests Aantal uitgevoerde tests Kosten van de tests ( *1 ) Laboratoriumtest (1) Personeel (2) Overheadkosten Totale kosten Serologische tests (Elisa) PCR-tests Virologische tests 2. Reiniging en ontsmetting: 2. a)   UITRUSTING Beschrijving Kosten/waarde (exclusief btw) Datum van aankoop Totaal 2. b)   MATERIALEN Beschrijving Kosten/waarde (exclusief btw) Datum van aankoop Totaal 3. Bewustmakingscampagnes: Beschrijving van de activiteiten Kosten/waarde (exclusief btw) Voltooiingsdatum Totaal 4. Gebruik van afweermiddelen: MATERIALEN Beschrijving Kosten/waarde (exclusief btw) Datum van aankoop Totaal 5. Varkens die zijn geslacht in de bufferzone aan de grens met Belarus — voor Litouwen: Identificatienummer van het bedrijf Landbouwer: Achternaam en voornaam Gemeente Datum van slachting Aantal geslachte dieren per categorie Betaald bedrag aan vergoeding per categorie (excl. Btw) Totaal van betaalde vergoeding (excl. Btw) Datum van betaling zeugen beren biggen varkens zeugen beren biggen varkens Ondergetekende verklaart dat: — deze uitgaven reëel zijn, naar behoren verantwoord zijn en subsidiabel zijn overeenkomstig de bepalingen van dit besluit; — alle bewijsstukken met betrekking tot de uitgaven beschikbaar zijn voor controledoeleinden; — er geen andere bijdrage van de Unie is gevraagd voor deze maatregelen en alle inkomsten uit werkzaamheden in het kader hiervan bij de Commissie zijn gedeclareerd; — het programma wordt uitgevoerd overeenkomstig de desbetreffende wetgeving van de Unie; — controleprocedures van toepassing zijn, met name om de juistheid van de gedeclareerde bedragen te verifiëren en om onregelmatigheden te voorkomen, op te sporen en te corrigeren. Datum: Naam en handtekening van de operationeel directeur: ( *1 ) Alle bedragen zijn exclusief btw.",
  "source": "EUR LEX"
}