{
  "url": "http://www.w3.org/1999/xhtml\"><!--",
  "content": "L_2020309NL.01000801.xml 23.9.2020 NL Publicatieblad van de Europese Unie L 309/8 UITVOERINGSBESLUIT (EU) 2020/1320 VAN DE COMMISSIE van 22 september 2020 tot wijziging van Uitvoeringsbesluit (EU) 2018/1986 tot vaststelling van specifieke controle- en inspectieprogramma’s voor bepaalde visserijen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1224/2009 van de Raad van 20 november 2009 tot vaststelling van een controleregeling van de Unie die de naleving van de regels van het gemeenschappelijk visserijbeleid moet garanderen, tot wijziging van Verordeningen (EG) nr. 847/96, (EG) nr. 2371/2002, (EG) nr. 811/2004, (EG) nr. 768/2005, (EG) nr. 2115/2005, (EG) nr. 2166/2005, (EG) nr. 388/2006, (EG) nr. 509/2007, (EG) nr. 676/2007, (EG) nr. 1098/2007, (EG) nr. 1300/2008, (EG) nr. 1342/2008 en tot intrekking van Verordeningen (EEG) nr. 2847/93, (EG) nr. 1627/94 en (EG) nr. 1966/2006 ( 1 ) , en met name artikel 95, Gezien Verordening (EU) 2019/473 van het Europees Parlement en de Raad van 19 maart 2019 betreffende het Europees Bureau voor visserijcontrole ( 2 ) , en met name artikel 17, lid 1, Overwegende hetgeen volgt: (1) Bij Verordening (EG) nr. 1224/2009 zijn regels vastgesteld voor de controle van alle onder het gemeenschappelijk visserijbeleid vallende activiteiten die op het grondgebied van de lidstaten of in de Uniewateren, door vissersvaartuigen van de Unie of, onverminderd de primaire verantwoordelijkheid van de vlaggenlidstaat, door onderdanen van de lidstaten worden uitgevoerd. (2) Overeenkomstig artikel 95 van die verordening voorziet Uitvoeringsbesluit (EU) 2018/1986 van de Commissie ( 3 ) in specifieke controle- en inspectieprogramma’s voor specifieke visserijen en zeebekkens. (3) Om rekening te houden met de onlangs aangenomen instandhoudings- en beheersmaatregelen voor de visserij in de Unie ( 4 ) en met aanbevelingen van de Algemene Visserijcommissie voor de Middellandse Zee (GFCM) ( 5 ) , moet het toepassingsgebied van Uitvoeringsbesluit (EU) 2018/1986 tot vaststelling van specifieke controle- en inspectieprogramma’s voor bepaalde visserijen, voor de Middellandse Zee en de Zwarte Zee worden uitgebreid met de visserijen op heek, roze diepzeegarnaal, blauwrode diepzeegarnaal, rode diepzeegarnaal, langoustine, zeebarbeel, zeebrasem, tong, rood koraal, goudmakreel en sprot. Duidelijkheidshalve moet een definitie worden gegeven van Ionische Zee, Levantzee en Zee van Alborán. (4) De gezamenlijke inspectie- en bewakingsactiviteiten tussen de betrokken lidstaten worden in voorkomend geval uitgevoerd overeenkomstig gezamenlijke inzetplannen die door het Europees Bureau voor visserijcontrole (EBVC) worden opgesteld overeenkomstig de artikelen 9 en 10 van Verordening (EU) 2019/473. De Commissie moet, met het oog op het nakomen van haar verplichtingen uit hoofde van Verordening (EG) nr. 1224/2009 en overeenkomstig artikel 17, lid 1, van Verordening (EU) 2019/473, toegang hebben tot de informatie die in het kader van de gezamenlijke inspectie- en bewakingsactiviteiten wordt uitgewisseld. (5) Uitvoeringsbesluit (EU) 2018/1986 moet daarom dienovereenkomstig worden gewijzigd. (6) De in dit besluit vervatte maatregelen zijn in overeenstemming met het advies van het Comité voor de visserij en de aquacultuur, HEEFT HET VOLGENDE BESLUIT VASTGESTELD: Artikel 1 Artikel 10 van Uitvoeringsbesluit (EU) 2018/1986 wordt als volgt gewijzigd: 1) in lid 1 wordt de eerste alinea vervangen door: “1. Met het oog op de uitvoering van het specifieke controle- en inspectieprogramma waarborgt elke betrokken lidstaat dat met andere betrokken lidstaten en het EBVC gegevens met betrekking tot de onder de specifieke controle- en inspectieprogramma’s vallende visserijactiviteiten en visserijgerelateerde activiteiten elektronisch worden uitgewisseld. De Commissie heeft toegang tot de op grond van deze alinea uitgewisselde gegevens.”; ’ 2) lid 2 wordt vervangen door: “2. Krachtens lid 1 uitgewisselde gegevens kunnen persoonsgegevens omvatten. Het EBVC, de Commissie en de lidstaten kunnen persoonsgegevens waartoe zij op grond van lid 1 toegang hebben, verwerken om hun taken en plichten uit hoofde van de specifieke controle- en inspectieprogramma’s te vervullen. Het EBVC, de Commissie en de lidstaten nemen, overeenkomstig artikel 5 van Verordening (EU) 2016/679 en artikel 4 van Verordening (EU) 2018/1725, maatregelen om een passende bescherming van persoonsgegevens te waarborgen.”; ’ 3) lid 6 wordt vervangen door: “6.   Het EBVC, de Commissie en de autoriteiten van de lidstaten waarborgen de beveiliging van de verwerking van persoonsgegevens die plaatsvindt uit hoofde van dit besluit. Het EBVC en de autoriteiten van de lidstaten werken samen op het gebied van beveiligingsgerelateerde taken.”; 4) lid 7 wordt vervangen door: “7.   Het EBVC, de Commissie en de lidstaten nemen maatregelen om de passende bescherming van de vertrouwelijkheid van de uit hoofde van dit besluit ontvangen informatie te waarborgen overeenkomstig artikel 113 van Verordening (EG) nr. 1224/2009.”. Artikel 2 De bijlagen I en II bij Uitvoeringsbesluit (EU) 2018/1986 worden vervangen door de tekst in de bijlage bij dit besluit. Artikel 3 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 22 september 2020. Voor de Commissie Virginijus SINKEVIČIUS Lid van de Commissie ( 1 ) PB L 343 van 22.12.2009, blz. 1 . ( 2 ) PB L 83 van 25.3.2019, blz. 18 . ( 3 ) Uitvoeringsbesluit (EU) 2018/1986 van de Commissie van 13 december 2018 tot vaststelling van specifieke controle- en inspectieprogramma’s voor bepaalde visserijen en tot intrekking van de Uitvoeringsbesluiten 2012/807/EU, 2013/328/EU, 2013/305/EU en 2014/156/EU ( PB L 317 van 14.12.2018, blz. 29 ). ( 4 ) Verordening (EU) 2019/1022 van het Europees Parlement en de Raad van 20 juni 2019 tot vaststelling van een meerjarenplan voor de visserijen die demersale bestanden exploiteren in het westelijke deel van de Middellandse Zee en tot wijziging van Verordening (EU) nr. 508/2014 ( PB L 172 van 26.6.2019, blz. 1 ). ( 5 ) Aanbeveling GFCM/43/2019/2 betreffende een meerjarig beheersplan voor de duurzame exploitatie van zeebrasem in de Zee van Alborán (geografische deelgebieden 1 tot en met 3), Aanbeveling GFCM/43/2019/5 betreffende een meerjarig beheersplan voor duurzame demersale visserij in de Adriatische Zee (geografische deelgebieden 17 en 18), Aanbeveling GFCM/43/2019/6 betreffende beheersmaatregelen voor duurzame trawlvisserij op rode diepzeegarnaal en blauwrode diepzeegarnaal in het Kanaal van Sicilië (geografische deelgebieden 12, 13, 14, 15 en 16), Aanbeveling GFCM/43/2019/4 betreffende een beheersplan voor de duurzame exploitatie van rood koraal in de Middellandse Zee en Aanbeveling GFCM/43/2019/1 betreffende een reeks beheersmaatregelen voor het gebruik van verankerde visaantrekkende apparatuur in de visserij op goudmakreel in de Middellandse Zee. BIJLAGE “BIJLAGE I NADERE GEGEVENS INZAKE HET SPECIFIEKE CONTROLE- EN INSPECTIEPROGRAMMA VOOR VISSERIJEN OP ICCAT ( 1 ) -SOORTEN IN HET OOSTELIJKE DEEL VAN DE ATLANTISCHE OCEAAN EN DE MIDDELLANDSE ZEE EN VOOR BEPAALDE DEMERSALE EN PELAGISCHE VISSERIJEN IN DE MIDDELLANDSE ZEE 1) Dit specifieke controle- en inspectieprogramma heeft betrekking op de als volgt gedefinieerde geografische gebieden: a) “het oostelijke deel van de Atlantische Oceaan”: de door de Internationale Raad voor het onderzoek van de zee (ICES ( 2 ) ) begrensde deelgebieden 7, 8, 9 en 10, zoals gedefinieerd in bijlage III bij Verordening (EG) nr. 218/2009 van het Europees Parlement en de Raad ( 3 ) , en FAO ( 4 ) -sector 34.1.2; b) “Middellandse Zee”: de FAO-deelgebieden 37.1, 37.2 en 37.3 of de geografische deelgebieden 1 tot en met 27 zoals gedefinieerd in bijlage I bij Verordening (EU) nr. 1343/2011 van het Europees Parlement en de Raad ( 5 ) ; c) “het noordelijke deel van de Adriatische Zee” en “het zuidelijke deel van de Adriatische Zee”: de geografische deelgebieden 17 en 18 zoals gedefinieerd in bijlage I bij Verordening (EU) nr. 1343/2011; d) “Kanaal van Sicilië”: de geografische deelgebieden 12, 13, 14, 15 en 16 zoals gedefinieerd in bijlage I bij Verordening (EU) nr. 1343/2011; e) “Ionische Zee”: de geografische deelgebieden 19, 20 en 21 zoals gedefinieerd in bijlage I bij Verordening (EU) nr. 1343/2011; f) “Levantzee”: de geografische deelgebieden 24, 25, 26 en 27 zoals gedefinieerd in bijlage I bij Verordening (EU) nr. 1343/2011; g) “Zee van Alborán”: de geografische deelgebieden 1, 2 en 3 zoals gedefinieerd in bijlage I bij Verordening (EU) nr. 1343/2011. (2) De betrokken lidstaten zijn Cyprus, Frankrijk, Griekenland, Italië, Kroatië, Malta, Portugal, Slovenië en Spanje. (3) Het specifieke controle- en inspectieprogramma betreft de volgende visserijen: — visserijen (met inbegrip van recreatievisserij) op blauwvintonijnbestanden in het oostelijke deel van de Atlantische Oceaan en de Middellandse Zee; — visserijen (met inbegrip van recreatievisserij) op zwaardvis in de Middellandse Zee; — visserijen op witte tonijn in de Middellandse Zee; — visserijen op sardine en ansjovis in het noordelijke en het zuidelijke deel van de Adriatische Zee; — visserijen op heek ( Merluccius merluccius ) in het Kanaal van Sicilië, in de GFCM-deelgebieden 1, 5, 6, 7, 9, 10 en 11 en in het noordelijke en het zuidelijke deel van de Adriatische Zee; — visserijen op roze diepzeegarnaal ( Parapenaeus longirostris ) in het Kanaal van Sicilië, in de GFCM-deelgebieden 1, 5, 6, 9, 10 en 11 en in het noordelijke en het zuidelijke deel van de Adriatische Zee; — visserijen op diepzeegarnaal in de Levantzee en de Ionische Zee; — visserijen op blauwrode diepzeegarnaal ( Aristeus antennatus ) in de GFCM-deelgebieden 1, 5, 6 en 7 en in het Kanaal van Sicilië; — visserijen op rode diepzeegarnaal ( Aristaeomorpha foliacea ) in de GFCM-deelgebieden 9, 10 en 11 en in het Kanaal van Sicilië; — visserijen op langoustines ( Nephrops norvegicus ) in de GFCM-deelgebieden 5, 6, 9 en 11 en in het noordelijke en het zuidelijke deel van de Adriatische Zee; — visserijen op zeebarbeel ( Mullus barbatus ) in de GFCM-deelgebieden 1, 5, 6, 7, 9, 10 en 11 en in het noordelijke en het zuidelijke deel van de Adriatische Zee; — visserijen op zeebrasem in de Zee van Alborán; — visserijen op tong in GFCM-deelgebied 17; — visserijen op rood koraal in de Middellandse Zee; — visserijen op goudmakreel in de internationale wateren van de Middellandse Zee; — visserijen op Europese aal van de soort Anguilla anguilla in de wateren van de Unie van de Middellandse Zee; — visserijen op soorten die vallen onder de aanlandingsverplichting uit hoofde van artikel 15 van Verordening (EU) nr. 1380/2013 van het Europees Parlement en de Raad. 4) Streefijkpunten voor inspecties De volgende ijkpunten worden geïmplementeerd door de in punt 2 van deze bijlage vermelde lidstaten. a) Inspectieactiviteiten op zee Jaarlijks wordt ten minste 60 % van de totale inspecties op zee (met uitzondering van bewaking vanuit de lucht) verricht op vissersvaartuigen die behoren tot de vlootsegmenten in de overeenkomstig artikel 5, leden 1 en 2, vastgestelde twee hoogste risicocategorieën, waarbij ervoor wordt gezorgd dat beide vlootsegmenten adequaat en proportioneel worden gedekt. b) Inspecties bij aanlanding (inspecties in havens en vóór de eerste verkoop) Jaarlijks wordt ten minste 60 % van de totale inspecties bij aanlanding verricht op vissersvaartuigen die behoren tot de vlootsegmenten in de overeenkomstig artikel 5, leden 1 en 2, vastgestelde twee hoogste risicocategorieën, waarbij ervoor wordt gezorgd dat beide vlootsegmenten adequaat en proportioneel worden gedekt. c) Inspecties in tonnara’s en kweekinstallaties die verband houden met visserijen op blauwvintonijnbestanden in het oostelijke deel van de Atlantische Oceaan en de Middellandse Zee Op jaarbasis wordt 100 % van de kooi- en overhevelingsverrichtingen bij tonnara’s en kweekinstallaties, met inbegrip van de vrijlating van vis, geïnspecteerd. “BIJLAGE II NADERE GEGEVENS INZAKE HET SPECIFIEKE CONTROLE- EN INSPECTIEPROGRAMMA VOOR BEPAALDE VISSERIJEN IN DE ZWARTE ZEE 1) Dit specifieke controle- en inspectieprogramma heeft betrekking op de als volgt gedefinieerde geografische gebieden: de wateren van de Unie van de Zwarte Zee, waarbij onder “Zwarte Zee” deelgebied 29 van de Algemene Visserijcommissie voor de Middellandse Zee (GFCM) als omschreven in bijlage I bij Verordening (EU) nr. 1343/2011 wordt verstaan. 2) De betrokken lidstaten zijn Bulgarije en Roemenië. 3) Het specifieke controle- en inspectieprogramma betreft de volgende visserijen: — visserijen op tarbot in de Zwarte Zee; — visserijen op sprot in de Zwarte Zee; — visserijen op soorten die vallen onder de aanlandingsverplichting uit hoofde van artikel 15 van Verordening (EU) nr. 1380/2013. 4) Streefijkpunten voor inspecties De volgende ijkpunten worden geïmplementeerd door de in punt 2 van deze bijlage vermelde lidstaten. a) Inspectieactiviteiten op zee; Jaarlijks wordt ten minste 60 % van de totale inspecties op zee (met uitzondering van bewaking vanuit de lucht) verricht op vissersvaartuigen die behoren tot de vlootsegmenten in de overeenkomstig artikel 5, leden 1 en 2, vastgestelde twee hoogste risicocategorieën, waarbij ervoor wordt gezorgd dat beide vlootsegmenten adequaat en proportioneel worden gedekt. b) Inspecties bij aanlanding (inspecties in havens en vóór de eerste verkoop); Jaarlijks wordt ten minste 60 % van de totale inspecties bij aanlanding verricht op vissersvaartuigen die behoren tot de vlootsegmenten in de overeenkomstig artikel 5, leden 1 en 2, vastgestelde twee hoogste risicocategorieën, waarbij ervoor wordt gezorgd dat beide vlootsegmenten adequaat en proportioneel worden gedekt. ” ( 1 ) Internationale Commissie voor de instandhouding van Atlantische tonijnen. ( 2 ) De ICES-gebieden (International Council for the Exploration of the Sea — Internationale Raad voor het onderzoek van de zee) zijn begrensd zoals omschreven in Verordening (EG) nr. 218/2009 van het Europees Parlement en de Raad van 11 maart 2009 inzake de verstrekking van statistieken van de nominale vangsten van lidstaten die in het noordoostelijke gedeelte van de Atlantische Oceaan vissen ( PB L 87 van 31.3.2009, blz. 70 ). ( 3 ) Verordening (EG) nr. 218/2009 van het Europees Parlement en de Raad van 11 maart 2009 inzake de verstrekking van statistieken van de nominale vangsten van lidstaten die in het noordoostelijke gedeelte van de Atlantische Oceaan vissen ( PB L 87 van 31.3.2009, blz. 70 ). ( 4 ) UN Food and Agriculture Organisation (Voedsel- en landbouworganisatie van de Verenigde Naties). ( 5 ) Verordening (EU) nr. 1343/2011 van het Europees Parlement en de Raad van 13 december 2011 tot vaststelling van een aantal bepalingen voor de visserij in het GFCM-overeenkomstgebied (General Fisheries Commission for the Mediterranean — Algemene Visserijcommissie voor de Middellandse Zee) en tot wijziging van Verordening (EG) nr. 1967/2006 van de Raad inzake beheersmaatregelen voor de duurzame exploitatie van visbestanden in de Middellandse Zee ( PB L 347 van 30.12.2011, blz. 44 ).",
  "source": "EUR LEX"
}