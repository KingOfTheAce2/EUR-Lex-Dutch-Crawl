{
  "url": "http://www.w3.org/1999/xhtml\">",
  "content": "L_2010087NL.01003101.xml 7.4.2010 NL Publicatieblad van de Europese Unie L 87/31 BESLUIT VAN DE RAAD van 16 maart 2010 betreffende de toerekening van indirect gemeten diensten van financiële intermediairs (IGDFI) voor de vaststelling van het bruto nationaal inkomen (BNI) ten behoeve van de begroting en het stelsel van eigen middelen van de Unie (2010/196/EU, Euratom) DE RAAD VAN DE EUROPESE UNIE, Gelet op Besluit 2007/436/EG, Euratom van de Raad van 7 juni 2007 betreffende het stelsel van eigen middelen van de Europese Gemeenschappen ( 1 ) , en met name op artikel 2, lid 7, tweede alinea, Gezien het voorstel van de Commissie, Gezien het advies van het Europees Parlement, Overwegende hetgeen volgt: (1) Krachtens artikel 8, lid 1, van Verordening (EG) nr. 448/98 van de Raad van 16 februari 1998 tot aanvulling en wijziging van Verordening (EG) nr. 2223/96 wat betreft de toerekening van de indirect gemeten diensten van financiële intermediairs (IGDFI) in het kader van het Europees systeem van nationale en regionale rekeningen (ESR) ( 2 ) wordt het besluit om de IGDFI toe te rekenen voor de vaststelling van het bnp dat wordt gebruikt voor de begroting en het stelsel van eigen middelen van de Gemeenschap door de Raad, op voorstel van de Commissie, met eenparigheid van stemmen vastgesteld. Vanaf 1 januari 2002 werd het concept „bruto nationaal product” vervangen door het concept „bruto nationaal inkomen (BNI)” krachtens artikel 2, lid 7, eerste alinea, van Besluit 2000/597/EG, Euratom van de Raad van 29 september 2000 betreffende het stelsel van eigen middelen van de Europese Gemeenschappen ( 3 ) . (2) Krachtens artikel 2, lid 7, tweede alinea, van Besluit 2007/436/EG, Euratom moet de Raad, indien wijzigingen van het Europees systeem van nationale en regionale rekeningen (ESR 95) resulteren in significante veranderingen in het BNI, zoals bepaald door de Commissie, op voorstel van de Commissie en na raadpleging van het Europees Parlement, met eenparigheid van stemmen besluiten of deze wijzigingen gelden voor de toepassing van dat besluit. (3) Het is dienstig dat ten behoeve van de begroting en het stelsel van eigen middelen van de Unie gebruik wordt gemaakt van de meest recente concepten inzake statistiek, in het bijzonder wat betreft de vaststelling van het BNI, zoals bepaald door de Commissie krachtens het ESR 95. De IGDFI moeten derhalve worden toegerekend voor de vaststelling van het BNI ten behoeve van de begroting en het stelsel van eigen middelen van de Unie. (4) Uiterlijk in oktober 2008 hadden de 27 lidstaten hun gegevens toegestuurd inclusief met betrekking tot de volgens de nieuwe methode toegerekende IGDFI. Bij de beoordeling van die gegevens bleek dat de toerekening van de IGDFI resulteert in een significante verandering in de zin van artikel 2, lid 7, tweede alinea, van Besluit 2007/436/EG, Euratom van de Raad, want zij verhoogt het BNI gemiddeld met meer dan 1 % en impliceert bij toepassing van de in artikel 3 van dat besluit omschreven werkwijze een verandering van de in artikel 3 bepaalde maxima. (5) De toerekening van IGDFI moet derhalve gelden voor de toepassing van Besluit 2007/436/EG, Euratom. (6) Het wordt passend geacht dat de daaruit voortvloeiende wijzigingen van toepassing worden met ingang van het begrotingsjaar 2010, HEEFT HET VOLGENDE BESLUIT VASTGESTELD: Artikel 1 De indirect gemeten diensten van financiële intermediairs (IGDFI) worden toegerekend voor de vaststelling van het bruto nationaal inkomen ten behoeve van de begroting en het stelsel van eigen middelen van de Unie. Artikel 2 De toerekening van IGDFI zoals bedoeld in artikel 1, geldt voor de toepassing van Besluit 2007/436/EG, Euratom vanaf 1 januari 2010. Artikel 3 Dit besluit treedt in werking op de dag van zijn bekendmaking in het Publicatieblad van de Europese Unie . Het is van toepassing met ingang van 1 januari 2010. Artikel 4 Dit besluit wordt bekendgemaakt in het Publicatieblad van de Europese Unie . Gedaan te Brussel, 16 maart 2010. Voor de Raad De voorzitster E. SALGADO ( 1 ) PB L 163 van 23.6.2007, blz. 17 . ( 2 ) PB L 58 van 27.2.1998, blz. 1 . ( 3 ) PB L 253 van 7.10.2000, blz. 42 .",
  "source": "EUR LEX"
}