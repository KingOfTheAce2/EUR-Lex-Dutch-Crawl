{
  "url": "http://www.w3.org/1999/xhtml\"><!--",
  "content": "L_2021077NL.01000101.xml 5.3.2021 NL Publicatieblad van de Europese Unie L 77/1 BESLUIT (Euratom) 2021/390 VAN DE RAAD van 20 februari 2020 tot goedkeuring van de sluiting door de Europese Commissie van de overeenkomst tussen de Europese Gemeenschap voor Atoomenergie en de regering van de Republiek India betreffende samenwerking op het gebied van onderzoek en ontwikkeling inzake het vreedzame gebruik van kernenergie DE RAAD VAN DE EUROPESE UNIE, Gezien het Verdrag tot oprichting van de Europese Gemeenschap voor Atoomenergie, en met name artikel 101, tweede alinea, Gezien het voorstel van de Europese Commissie, Overwegende hetgeen volgt: (1) De Europese Commissie heeft, in overeenstemming met de onderhandelingsrichtsnoeren van de Raad van 3 juli 2009, onderhandeld over een overeenkomst tussen de Europese Gemeenschap voor Atoomenergie en de regering van de Republiek India betreffende samenwerking op het gebied van onderzoek en ontwikkeling inzake het vreedzame gebruik van kernenergie. (2) Die onderhandelingen zijn intussen met succes afgerond. (3) De sluiting van de overeenkomst door de Europese Commissie moet worden goedgekeurd, HEEFT HET VOLGENDE BESLUIT VASTGESTELD: Artikel 1 De sluiting door de Europese Commissie van de overeenkomst tussen de Europese Gemeenschap voor Atoomenergie en de regering van de Republiek India betreffende samenwerking op het gebied van onderzoek en ontwikkeling inzake het vreedzame gebruik van kernenergie wordt goedgekeurd. ( *1 ) Artikel 2 Dit besluit treedt in werking op de datum waarop het wordt vastgesteld. Gedaan te Brussel, 20 februari 2020. Voor de Raad De voorzitter B. DIVJAK ( *1 ) Overeenkomst gepubliceerd in PB L 440 van 30.12.2020, blz. 1 .",
  "source": "EUR LEX"
}