{
  "url": "http://www.w3.org/1999/xhtml\">",
  "content": "L_2013062NL.01000101.xml 6.3.2013 NL Publicatieblad van de Europese Unie L 62/1 UITVOERINGSVERORDENING (EU) Nr. 185/2013 VAN DE COMMISSIE van 5 maart 2013 tot verlaging van bepaalde aan Spanje toegewezen vangstquota in 2013 en de daaropvolgende jaren wegens overbevissing van een bepaald makreelquotum in 2009 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1224/2009 van de Raad van 20 november 2009 tot vaststelling van een communautaire controleregeling die de naleving van de regels van het gemeenschappelijk visserijbeleid moet garanderen, tot wijziging van de Verordeningen (EG) nr. 847/96, (EG) nr. 2371/2002, (EG) nr. 811/2004, (EG) nr. 768/2005, (EG) nr. 2115/2005, (EG) nr. 2166/2005, (EG) nr. 388/2006, (EG) nr. 509/2007, (EG) nr. 676/2007, (EG) nr. 1098/2007, (EG) nr. 1300/2008, (EG) nr. 1342/2008 en tot intrekking van de Verordeningen (EEG) nr. 2847/93, (EG) nr. 1627/94 en (EG) nr. 1966/2006 ( 1 ) , en met name artikel 105, lid 4, Overwegende hetgeen volgt: (1) Bij Verordening (EG) nr. 43/2009 van de Raad ( 2 ) is aan Spanje voor 2009 een vangstquotum toegewezen voor makreel in de ICES-zones VIIIc, IX en X en in de EU-wateren van CECAF-zone 34.1.1. (2) Het vangstquotum voor makreel voor 2009 is verlaagd nadat Spanje vangstmogelijkheden had geruild met Frankrijk en Portugal overeenkomstig artikel 20, lid 5, van Verordening (EG) nr. 2371/2002 van de Raad van 20 december 2002 inzake de instandhouding en de duurzame exploitatie van visbestanden in het kader van het gemeenschappelijk visserijbeleid ( 3 ) . (3) Aan de hand van kruiscontroles van de gegevens die tijdens verschillende stadia van de waardeketen, van de vangst tot de eerste verkoop, waren geregistreerd en gemeld, heeft de Commissie onregelmatigheden in de Spaanse gegevens over de makreelvisserij in 2009 geconstateerd. Het bestaan van deze onregelmatigheden is bevestigd door verschillende overeenkomstig Verordening (EG) nr. 1224/2009 in Spanje verrichte audits, verificaties en inspecties. (4) De Commissie heeft Spanje over de geplande verlagingen geraadpleegd in een brief van 28 november 2011, die de Spaanse autoriteiten bij brief van 19 december 2011 hebben beantwoord. (5) Spanje heeft toegegeven zijn makreelquotum in 2009 met 65 429 ton te hebben overschreden. (6) Krachtens artikel 2 van Verordening (EG) nr. 2371/2002 moet het gemeenschappelĳk visserĳbeleid garant staan voor een exploitatie van de levende aquatische hulpbronnen die voor duurzame omstandigheden op economisch, ecologisch en sociaal gebied zorgt. (7) Gezien het niveau van de overbevissing en gezien de noodzaak de sociaaleconomische situatie van de visserijsector en de daarmee verbonden verwerkingsindustrie in de betrokken lidstaat in aanmerking te nemen en de negatieve impact op beide sectoren tot een minimum te beperken, is het dienstig de te veel gevangen hoeveelheden gedurende een periode van ten minste elf jaar in mindering te brengen. (8) Aangezien bij Verordening (EU) nr. 165/2011 van de Commissie ( 4 ) nog andere, tot 2015 geldende verlagingen van het aan Spanje toegewezen vangstquotum voor makreel zijn vastgesteld, moet het quotum tijdens de overlappende jaren, i.e. van 2013 tot en met 2015, met een kleinere hoeveelheid worden verlaagd. (9) Om te voorkomen dat zowel de betrokken visserijsector als de daarmee verbonden verwerkende industrie hiervan negatieve gevolgen ondervindt, mag het jaarlijkse makreelquotum met ingang van 2016 met niet meer dan 33 % worden verlaagd. Indien de in mindering te brengen hoeveelheid meer dan 33 % van het jaarlijkse makreelquotum bedraagt, dient deze verordening te worden gewijzigd om ervoor te zorgen dat de jaarlijkse, in mindering te brengen hoeveelheid wordt verlaagd en de verlagingsperiode overeenkomstig wordt verlengd. (10) Spanje heeft gevraagd een deel van de verlaging toe te passen op zijn ansjovisquotum in hetzelfde gebied gedurende dezelfde periode. Het betrokken makreelbestand bevindt zich momenteel binnen biologisch veilige grenzen. Het ansjovisbestand in zone VIII wordt geëxploiteerd op een peil dat consistent is met de maximale opbrengst op lange termijn, maar is onderhevig aan grote schommelingen en zou op lange termijn baat hebben bij een tijdelijke verlaging van het exploitatieniveau. De visserij op dit makreelbestand vindt voornamelijk (bijna 90 % van de vangsten) plaats in ICES-zone VIIIc van februari tot mei en het ansjovisbestand in zone VIII wordt in hetzelfde gebied (VIIIc) bevist van april tot juni. Makreel en ansjovis zijn pelagische bestanden die in het midden van de waterkolom voorkomen. Er kan dan ook worden geconcludeerd dat deze twee bestanden hetzelfde geografische gebied en hetzelfde ecosysteem delen. Daarom wordt het, mede in het licht van de doelstellingen van het gemeenschappelijk visserijbeleid, als passend beschouwd om in dit specifieke geval een deel van de vereiste verlagingen toe te passen op de aan Spanje toegewezen ansjovisquota in hetzelfde gebied en gedurende dezelfde periode. (11) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 De vangstquota voor makreel ( Scomber scombrus ) in de ICES-zones VIIIc, IX en X en in de EU-wateren van CECAF-zone 34.1.1 en voor ansjovis ( Engraulis encrasicolus ) in ICES-zone VIII die in de periode van 2013 tot 2023 aan Spanje kunnen worden toegewezen, worden overeenkomstig de bijlage verlaagd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 maart 2013. Voor de Commissie De voorzitter José Manuel BARROSO ( 1 ) PB L 343 van 22.12.2009, blz. 1 . ( 2 ) PB L 22 van 26.1.2009, blz. 1 . ( 3 ) PB L 358 van 31.12.2002, blz. 59 . ( 4 ) PB L 48 van 23.2.2011, blz. 11 . BIJLAGE (in ton) Bestand Oorspronkelijk quotum 2009 Aangepast quotum 2009 Vastgestelde vangsten 2009 Verschil quotumvangsten (overbevissing) Verlaging in 2013 Verlaging in 2014 Verlaging in 2015 Verlaging in 2016 Verlaging in 2017 Verlaging in 2018 Verlaging in 2019 Verlaging in 2020 Verlaging in 2021 Verlaging in 2022 Verlaging in 2023 MAC8C 3411 29 529 25 525 90 954 –65 429 100 100 100 5 544 5 544 5 544 5 544 5 544 5 544 5 544 269 ANE08 ( 1 ) 3 696 3 696 3 696 3 696 3 696 3 696 3 696 180 ( 1 ) Wat ansjovis betreft, wordt als jaar beschouwd het visseizoen dat in dat jaar van start is gegaan.",
  "source": "EUR LEX"
}