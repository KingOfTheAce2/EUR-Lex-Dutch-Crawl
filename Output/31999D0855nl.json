{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0855:NL:HTML\">",
  "content": "EUR-Lex - 31999D0855 - NL Avis juridique important | 31999D0855 1999/855/EG: Besluit van de Raad van 6 december 1999 inzake de principes, prioriteiten, tussentijdse doelstellingen en voorwaarden van het partnerschap voor de toetreding met de Republiek Estland Publicatieblad Nr. L 335 van 28/12/1999 blz. 0035 - 0040 BESLUIT VAN DE RAAD van 6 december 1999 inzake de principes, prioriteiten, tussentijdse doelstellingen en voorwaarden van het partnerschap voor de toetreding met de Republiek Estland (1999/855/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 622/98 van de Raad van 16 maart 1998 betreffende de hulp aan de kandidaat-lidstaten in het kader van de pretoetredingsstrategie, en inzonderheid de invoering van partnerschappen voor de toetreding(1), inzonderheid op artikel 2, Gelet op het voorstel van de Commissie, Overwegende hetgeen volgt: (1) De Europese Raad van Luxemburg heeft verklaard dat het partnerschap voor de toetreding een nieuw instrument is, dat de spil vormt van de versterkte pretoetredingsstrategie. (2) Verordening (EG) nr. 622/98 bepaalt dat de Raad op voorstel van de Commissie met gekwalificeerde meerderheid van stemmen een besluit neemt over de beginselen, prioriteiten, tussentijdse doelstellingen en voorwaarden van de onderscheiden partnerschappen voor de toetreding, zoals deze aan elke kandidaat-lidstaat worden voorgelegd, alsook over belangrijke wijzigingen die daarin naderhand worden aangebracht. (3) Voor de hulpverlening van de Gemeenschap moet worden voldaan aan een aantal essentiële voorwaarden, inzonderheid het nakomen van de in de Europaovereenkomsten vervatte verbintenissen en het maken van vorderingen bij het voldoen aan de criteria van Kopenhagen; de Raad kan, wanneer een essentieel element ontbreekt, op voorstel van de Commissie, met gekwalificeerde meerderheid van stemmen, passende maatregelen nemen met betrekking tot de pretoetredingshulp. (4) De Europese Raad van Luxemburg heeft besloten dat de uitvoering van het partnerschap voor de toetreding en de vorderingen bij het overnemen van het \"acquis\" zullen worden onderzocht in de instanties van de Europaovereenkomst. (5) De Commissie heeft in haar periodiek verslag voor 1999 een objectieve analyse gegeven van de voorbereidingen van de Republiek Estland op het lidmaatschap en heeft een aantal prioritaire gebieden voor verdere werkzaamheden aangegeven. (6) De Republiek Estland dient met het oog op de voorbereiding van het lidmaatschap zijn nationaal programma voor de overname van het \"acquis\" bij te werken; in dit programma moet een tijdschema zijn opgenomen voor de verwezenlijking van de prioriteiten en tussentijdse doelstellingen van het partnerschap voor de toetreding, BESLUIT: Artikel 1 Overeenkomstig artikel 2 van Verordening (EG) nr. 622/98 zijn de beginselen, prioriteiten, tussentijdse doelstellingen en voorwaarden van het partnerschap voor de toetreding met de Republiek Estland opgenomen in de bijlage bij dit besluit, die een integrerend deel van dit besluit vormt. Artikel 2 De uitvoering van het partnerschap voor de toetreding wordt onderzocht in de instanties van de Europaovereenkomst en door de passende instanties van de Raad waaraan de Commissie regelmatig verslag uitbrengt. Artikel 3 Dit besluit wordt van kracht op de derde dag volgende op die van zijn bekendmaking in het Publicatieblad van de Europese Gemeenschappen. Gedaan te Brussel, 6 december 1999. Voor de Raad De voorzitter T. HALONEN (1) PB L 85 van 20.3.1998, blz. 1. BIJLAGE ESTLAND: PARTNERSCHAP VOOR DE TOETREDING 1999 1. DOELSTELLINGEN Het partnerschap voor de toetreding heeft ten doel in een alomvattend kader de prioritaire gebieden te omschrijven voor verdere werkzaamheden zoals die zijn vastgelegd in het periodiek verslag van 1999 van de Commissie over de vorderingen van Estland op de weg naar toetreding, de beschikbare financiële middelen om Estland te helpen bij de tenuitvoerlegging van die prioriteiten en de voorwaarden voor de toekenning van die steun. Dit partnerschap voor de toetreding vormt de basis voor een aantal beleidsinstrumenten die zullen worden gebruikt om de kandidaat-lidstaten te helpen bij de voorbereiding op het lidmaatschap. Tot die instrumenten behoren het herziene nationale programma voor de overname van het acquis, de gezamenlijke evaluatie van de prioriteiten voor de middellange termijn van het economisch beleid, het pact inzake georganiseerde criminaliteit alsook de nationale ontwikkelingsplannen en andere sectorale plannen die nodig zijn voor de deelname aan de structuurfondsen na de toetreding en voor de tenuitvoerlegging van Ispa en Sapard vóór de toetreding. Elk van die instrumenten is verschillend van aard en wordt overeenkomstig specifieke procedures uitgewerkt en ten uitvoer gelegd. Zij vormen geen integrerend deel van dit partnerschap doch de prioriteiten die zij bevatten, zullen daarmee verenigbaar zijn. 2. BEGINSELEN De belangrijkste prioritaire gebieden die voor elke kandidaat-lidstaat zijn vastgesteld hebben betrekking op hun vermogen om de verplichtingen na te komen die voortvloeien uit de criteria van Kopenhagen volgens welke het lidmaatschap vereist: - dat de kandidaat-lidstaat stabiele instellingen heeft die de democratie, de rechtsorde, de mensenrechten en het respect voor en de bescherming van minderheden garanderen; - dat er een functionerende markteconomie bestaat en het land in staat is om de concurrentiedruk en de marktkrachten binnen de Europese Unie het hoofd te bieden; - dat de kandidaat-lidstaat in staat is om de verplichtingen van het lidmaatschap op zich te nemen, wat mede inhoudt dat hij de doelstellingen van een politieke, economische en monetaire unie onderschrijft. De Europese Raad van Madrid heeft erop gewezen dat de kandidaat-lidstaten hun administratieve structuren moeten aanpassen om het harmonisch functioneren van het Gemeenschapsbeleid na de toetreding te waarborgen en in Luxemburg heeft de Europese Raad beklemtoond dat omzetting van het acquis in wetgeving noodzakelijk is, maar niet voldoende; het acquis moet ook daadwerkelijk worden toegepast. 3. PRIORITEITEN EN TUSSENTIJDSE DOELSTELLINGEN Uit de periodieke verslagen van de Commissie is duidelijk de omvang gebleken van de inspanningen die de kandidaat-lidstaten op bepaalde gebieden nog moeten leveren om zich op de toetreding voor te bereiden. Daarom moeten tussenstadia worden vastgesteld in de vorm van prioriteiten die elk vergezeld moeten gaan van precieze doelstellingen die in samenwerking met de betrokken landen worden vastgesteld en waarvan de verwezenlijking bepalend zal zijn voor de te verlenen bijstand en de vooruitgang van de onderhandelingen die met sommige landen worden gevoerd en het aanknopen van nieuwe onderhandelingen met andere landen. De prioriteiten en tussentijdse doelstellingen van de herziene partnerschappen voor toetreding worden in twee groepen opgesplitst, namelijk die voor de korte en die voor de middellange termijn. Die voor de korte termijn zijn geselecteerd op grond van het feit dat redelijkerwijs mag worden aangenomen dat Estland ze tegen eind 2000 volledig dan wel voor een groot deel kan verwezenlijken. Verwacht wordt dat de verwezenlijking van de prioriteiten voor de middellange termijn meer dan één jaar in beslag zal nemen, hoewel - voorzover mogelijk - ook in de loop van het jaar 2000 met de uitvoering daarvan zou moeten worden begonnen. De met de uitvoering van de prioriteiten van het partnerschap voor toetreding 1998 gemaakte vorderingen worden in het periodiek verslag voor 1999 geëvalueerd. Deze evaluatie is gebruikt bij de vaststelling van de prioriteiten voor het huidige partnerschap. Estland heeft op 27 mei 1999 een herziene versie van zijn nationaal programma voor de overname van het acquis (NPOA) ingediend. Het bevat een tijdschema voor de verwezenlijking van de prioriteiten en tussentijdse doelstellingen, gebaseerd op het eerste partnerschap voor toetreding alsook de nodige administratieve structuren en financiële middelen. Het partnerschap voor de toetreding vermeldt de prioritaire gebieden voor de voorbereiding van Estland op de toetreding. Estland zal nochtans alle in het periodiek verslag vermelde problemen moeten oplossen. Het is tevens van belang dat Estland overeenkomstig de aan het periodiek verslag gehechte cheklist de verplichtingen nakomt op het gebied van de aanpassing van de wetgeving en tenuitvoerlegging van het acquis in overeenstemming met de verbintenissen die het in het kader van de Europaovereenkomst, de screening en het onderhandelingsproces heeft aangegaan. Er zij op gewezen dat de omzetting van het acquis in wetgeving op zichzelf niet volstaat; het moet ook daadwerkelijk worden toegepast volgens dezelfde normen als die welke binnen de Europese Unie gelden. In alle hieronder genoemde gebieden is er behoefte aan een geloofwaardige en daadwerkelijke tenuitvoerlegging en handhaving van het acquis. Steunend op de analyse van het periodiek verslag van de Commissie zijn voor Estland de volgende prioriteiten voor de korte en middellange termijn en tussentijdse doelstellingen vastgesteld. 3.1. Korte termijn (2000) Politieke criteria - Aanpassing van de taalwetgeving aan de internationale normen en de Europaovereenkomst. - Uitvoering van maatregelen voor de integratie van niet-staatsburgers, inclusief taalcursussen en verlening van de nodige financiële steun. Economische criteria - Goedkeuring van een herstructureringsplan voor de leisteenolie producerende sector en zorgen voor doorzichtigheid bij de privatisering van de energiesector. - In een hoger tempo doorvoeren van grondhervormingen, in het bijzonder registratie van landbouwgrond. - Opstelling van een economische strategie voor de middellange termijn en maken van afspraken over een gezamenlijke evaluatie met de Commissie. - Voltooiing van de nodige wetgeving voor een hervorming van het pensioenstelsel. Interne markt - Overheidsopdrachten: wijzigen van de wet inzake overheidsopdrachten, teneinde daaronder ook de nutssector te laten vallen en aanpassen van het systeem van beroepsmogelijkheden. - Vrij verkeer van goederen: in een hoger tempo omzetten en ten uitvoer leggen van de richtlijnen betreffende de Europese normen en inzonderheid de \"nieuwe-aanpak\"-richtlijnen, in het bijzonder een nieuwe wet inzake conformiteitsbeoordeling, alsmede goedkeuring van corresponderende EN-normen, invoering van een systeem voor accreditering; ontwikkelen van het systeem voor markttoezicht en streven naar aanpassing van de technische regelgeving. - Vrij verkeer van kapitaal: aanpassen van de wetten inzake directe investeringen in sectoren waarin dit tot dusver niet mogelijk is (veiligheidsdiensten en radiozenders). - Vrij verkeer van diensten: versterken van het toezicht op de financiële sector, in het bijzonder op de effectenmarkten. - Mededinging: aanpassen van de wetgeving inzake het toezicht op fusies en overheidssteun, versterken van de mededingingsraad, opzetten van een inventaris voor overheidssteun, continueren van de opstelling van jaarverslagen over overheidssteun. - Telecommunicatie: goedkeuring van een telecommunicatiewet; versterken van de onafhankelijke toezichthoudende instantie. - Belastingen: voortzetten van de inspanningen op het gebied van de aanpassing van de BTW-wetgeving en de accijnzen (in het bijzonder de systemen voor belastingentrepot en registratie); bevestigen dat de beginselen van de gedragscode voor de vennootschapsbelasting worden aanvaard en ervoor zorgen dat de nieuwe belastingmaatregelen in overeenstemming zijn met die beginselen. - Audiovisuele sector: voltooiing van de aanpassing van de wetgeving. - Douane: goedkeuring van een tijdschema voor de geleidelijke en effectieve toepassing van tarieven en tarifaire maatregelen; voortzetting van de bestrijding van fraude en corruptie; goedkeuring, in een hoger tempo dan tot dusver het geval was, van het douanewetboek. Landbouw - Veterinaire en fytosanitaire sector: voortzetten van de aanpassing en modernisering van de inspectieregelingen, in het bijzonder aan de toekomstige buitengrenzen. - Voortzetten van de modernisering van de voedselverwerkende industrie, in het bijzonder in de zuivel-, vlees- en visverwerkende sector. Vervoer - Versterking van de toepassing van maritieme veiligheidsnormen. Werkgelegenheid en sociale zaken - Opstellen van een nationale werkgelegenheidsstrategie, met het doel in een later stadium deel te nemen aan de Europese werkgelegenheidsstrategie, inclusief de totstandkoming van een gezamenlijke werkgelegenheidsevaluatie. - Ondersteunen van de inspanningen van de sociale partners inzake de opbouw van capaciteit voor de ontwikkeling en uitvoering van het acquis, in het bijzonder door de sociale dialoog tussen beide partijen. - Goedkeuring van een nieuwe arbeidswet en de wet inzake werkgelegenheidsdiensten. - Tenuitvoerlegging van de wet inzake gezondheid en veiligheid op het werk en ontwikkeling van structuren voor de effectieve handhaving. Milieu - Voltooiing van de omzetting en effectieve handhaving van milieueffectrapportage. - Het in een hoger tempo omzetten en de effectieve handhaving van, met name, de richtlijnen op het gebied van water- en afvalbeheer, luchtverontreiniging, natuurbescherming en industrie. - Verdere ontwikkeling van plannen voor de financiering van (richtlijnspecifieke) investeringen, op jaarbasis gebaseerd op kostenschattingen van de aanpassing en realistische openbare en particuliere financieringsbronnen, en voortzetting van de investeringen in de onder de richtlijnen op het gebied van luchtverontreiniging, water- en afvalbeheer vallende sectoren, waarvoor aanzienlijke investeringen noodzakelijk zijn. Justitie en binnenlandse zaken - Oprichten van een geavanceerde geïntegreerde gegevensbank voor strafrechtelijk onderzoek, verdere modernisering van de capaciteit op het gebied van forensisch onderzoek, zorgen voor meer coördinatie tussen de instanties die verantwoordelijk zijn voor rechtshandhaving en justitie (personeelsomvang, opleiding en apparatuur), teneinde de bestrijding van georganiseerde criminaliteit, drugshandel en corruptie voort te kunnen zetten; versterken van de instanties die zich bezighouden met de bestrijding van het witwassen van geld. - In een hoger tempo doorvoeren van de hervorming van het strafrecht. - Ratificeren van de overeenkomst inzake misbruik van en illegale handel in drugs van de Verenigde Naties (1988), het Europees verdrag inzake het witwassen van geld; ondertekenen van de OESO-overeenkomst inzake corruptie en het Europees verdrag inzake strafrechtelijke samenwerking ter bestrijding van corruptie. Versterking van de bestuurlijke en justitiële capaciteit, inclusief beheer en controle van de communautaire fondsen - Phare(1), Ispa(2), en Sapard(3): ontwikkeling van het nationale ontwikkelingsplan en het plan voor plattelandsontwikkeling; goedkeuren van het juridische, budgettaire en bestuurlijke kader (handboek voor financiële controle en controletraject) voor de programmering en het beheer van Ispa en Sapard, inclusief een mechanisme voor milieueffectrapportage, alsmede met de EU-wetgeving compatibele regels voor overheidsopdrachten voor projecten die mede gefinancierd worden met communautaire middelen, oprichting van een betalingsbureau voor Sapard; - Voltooiing van het juridische kader voor interne en externe financiële controle; oprichting van een centrale instantie binnen de regering voor de harmonisatie van de interne taken op het gebied van financiële controle; oprichting van interne eenheden voor financiële controle binnen de organen die de uitgaven verrichten; invoering van functionele onafhankelijkheid van de nationale financiële controleurs, zowel op centraal als op gedecentraliseerd niveau, alsmede financiële controle ex ante. - Goedkeuring van wetgeving en opstelling van een plan voor de ontwikkeling van antifraudestructuren. - Opvullen van de vacatures voor rechters en versterking van hun opleiding op het gebied van de Gemeenschapswetgeving, in het bijzonder op mededingingsgebied. 3.2. Middellange termijn Politieke criteria - Voortzetting van de inspanningen op het gebied van de integratie van niet-staatsburgers, in het bijzonder door de programma's van taalcursussen voor niet-Estlandstaligen verder uit te breiden. Economische criteria - Voltooiing van de hervorming van het pensioenstelsel; uitvoering van het plan voor de herstructurering van de leisteenoliesector. - Vaststelling van een procedure voor jaarlijkse fiscale controles, teneinde rapportage, toezicht en controle van de overheidsfinanciën, meer bepaald de begrotingssituatie, in overeenstemming te brengen met de communautaire procedures; - Voortzetting van de inspanningen ter verbetering van de voorwaarden voor de oprichting en ontwikkeling van particuliere bedrijven, waarbij bijzondere aandacht wordt verleend aan de positie van het midden- en kleinbedrijf. - Voltooiing van de grondhervorming. Interne markt - Intellectuele- en industriële-eigendomsrechten: voltooiing van de aanpassing van de wetgeving, in het bijzonder inzake auteursrechten, en versterking van de bestuurlijke en justitiële capaciteit. - Vrij verkeer van goederen: voltooiing van de aanpassing van de sectoriële wetgeving en de goedkeuring van EN-normen, modernisering van de structuren voor normalisatie en conformiteitsbeoordeling, in het algemeen zorgen voor passende uitvoeringsstructuren voor alle sectoren; zorgen voor wederzijdse erkenning in niet-geharmoniseerde sectoren. - Vrij verkeer van personen: voltooiing van de aanpassing van de wederzijdse erkenning van diploma's. - Mededinging: zorgen voor de handhaving van de regels op het gebied van mededinging en overheidssteun, zorgen voor compatibiliteit van de regels en de wetgeving inzake overheidssteun, intensivering van de opleiding op alle niveaus. - Belastingen: voltooiing van de aanpassing aan het acquis op fiscaal gebied; goedkeuring van overgangsbepalingen op BTW-gebied; herzien van de bestaande wetgeving en zorgen voor de compatibiliteit met de gedragscode voor de vennootschapsbelasting; voltooiing van de herziening van de belastingadministratie. - Consumentenbescherming: voortzetting van de aanpassing en versterking van de instanties voor markttoezicht en handhaving. - Douane: zorgen voor de effectieve toepassing van tarieven en tarifaire maatregelen; versterking van de bestuurlijke en operationele capaciteit, inclusief grenscontrole; toepassen van vereenvoudigde procedures. Landbouw - Voltooiing van de modernisering van de voedselverwerkende industrie, in het bijzonder in de zuivel-, vlees- en visverwerkende sector; versterking van de instantie voor voedselcontrole. - Versterking van de mechanismen en bestuurlijke structuren voor het beheer van het gemeenschappelijk landbouwbeleid (toezicht uitoefenen op de landbouwmarkten en uitvoeren van structurele maatregelen en maatregelen op het gebied van plattelandsontwikkeling, oprichten van instanties en controlemechanismen). - Voltooiing van het systeem voor dierlijke identificatie; uitvoering van een systeem voor kwaliteitscontrole (Hazard Analysis Critical Control Point), behandeling van dierlijk afval, modernisering van de programma's van de vlees- en zuivelfabrieken voor de controle op reststoffen en zoönosen; voltooiing van de systemen voor inspectie aan de toekomstige buitengrenzen. Visserij - Ontwikkeling van de capaciteit voor de uitvoering en handhaving van het gemeenschappelijk visserijbeleid, inclusief de totstandbrenging van adequate institutionele hulpbronnen en apparatuur met betrekking tot de inspectie en controles op centraal en regionaal niveau. - Ontwikkeling van een plan voor de herstructurering van de Estlandse vissersvloot en totstandbrenging van een vlootregister, overeenkomstig de vereisten van de Europese Unie. Energie - Voorbereiding op de interne markt voor energie, met name in verband met de richtlijnen inzake elektriciteit en gas (inclusief de aanpassing van de energieprijzen aan de kosten; en de totstandbrenging van een regelgevende instantie). - Aanpassing aan de vereisten inzake de olievoorraad en energie-efficiëntie. Vervoer - Voltooiing van de aanpassing op het gebied van het wegvervoer (markttoegang, verkeersveiligheid, regels inzake gevaarlijke goederen en belastingen), spoorweg- en maritiem vervoer (met name de veiligheidsvereisten) en het luchtverkeer (met name de luchtverkeersveiligheid en het beheer van het luchtverkeer). Werkgelegenheid en sociale zaken - Omzetten en uitvoeren van de communautaire wetgeving op het gebied van het arbeidsrecht, gelijke kansen voor vrouwen en mannen, gezondheidszorg, en volledige aanpassing op het gebied van gezondheid en veiligheid op het werk, versterking van de betreffende bestuurlijke structuren en de structuren die nodig zijn voor de coördinatie van de sociale zekerheid. Economische en sociale cohesie - Ontwikkeling van een nationaal beleid voor economische en sociale cohesie ter voorbereiding van de uitvoering van een programma voor regionale ontwikkeling en initiatieven van de Gemeenschap; verbetering van de bestuurlijke structuren, in het bijzonder interministeriële coördinatie voor de structuurfondsen op regelmatige basis; organiseren van het budgettaire stelsel en de desbetreffende procedures overeenkomstig de normen in het kader van de structuurfondsen, inclusief beoordeling en evaluatie. Milieu - Voltooiing van de omzetting van het acquis. - Voortzetten van de uitvoering van de wetgeving overeenkomstig de vooraf vastgestelde agenda, in het bijzonder de wetgeving inzake luchtverontreiniging, afvalbeheer, chemische stoffen en stralingsbescherming, natuurbescherming, waterbeheer en industrie. - Zorgen voor institutionele versterking op het gebied van milieu, in het bijzonder op lokaal niveau. - Ruimte maken voor de beginselen op het gebied van duurzame ontwikkeling bij de vaststelling en uitvoering van alle andere sectoriële beleidsvormen. Justitie en binnenlandse zaken - Voortzetting van de geleidelijke aanpassing van de visumwetgeving en -praktijk aan de situatie in de Europese Unie. - Uitvoering van de grens- en immigratiewetgeving ter voorkoming van illegale immigratie, alsmede met het oog op volwaardige deelname aan het informatiesysteem van Schengen. - Verdere versterking van de mechanismen voor politiesamenwerking met Europol bij de bestrijding van de georganiseerde misdaad (in het bijzonder het witwassen van geld, de drugshandel en de vrouwen- en kinderhandel). Versterking van de administratieve en justitiële capaciteit, inclusief beheer en controle van de communautaire fondsen - Verbetering van de capaciteit van de overheidsadministratie op het vlak van de uitvoering en het beheer van het acquis, in het bijzonder door te zorgen voor een minimale personeelsbezetting en door een passende coördinatie tussen ministeries. - Verdere verbetering van het functioneren van het rechtsstelsel, onder meer omvattende een toename van het aantal rechters en opleidingsactiviteiten op het gebied van de Gemeenschapswetgeving. - Versterking van de openbare financiële controletaken en de belastingadministratie door te voorzien in adequaat personeel, opleiding en apparatuur. - Versterking van de capaciteit op statistisch gebied. 4. PROGRAMMERING De Phare-toewijzing voor de periode 1995-1999 bedroeg in totaal 143 miljoen EUR. In aansluiting op de overeenkomst van de Europese Raad van Berlijn op 24 en 25 maart 1999, zal de financiële steun aan de kandidaat-lidstaten voor de periode 2000-2006 ook steun omvatten voor pretoetredingsmaatregelen op het gebied van landbouw en plattelandsontwikkeling via het pretoetredingsinstrument Sapard (Verordening (EG) nr. 1268/1999 van de Raad; PB L 161 van 26.6.1999, blz. 87) en een structureel instrument Ispa (Verordening (EG) nr. 1267/1999 van de Raad; PB L 161 van 26.6.1999, blz. 73) die in de periode voor de toetreding prioriteit zullen geven aan soortgelijke maatregelen als die welke in het kader van het Cohesiefonds worden gefinancierd. Estland kan uit deze nationale toewijzingen ook een deel van zijn deelname aan communautaire programma's, waaronder het vijfde kaderprogramma voor onderzoek en technologische ontwikkeling (PB L 26 van 1.2.1999, blz. 1), financieren. Daarnaast zal Estland ook toegang krijgen tot financiële middelen uit de meerlandenprogramma's die verband houden met het acquis. Medefinanciering door de kandidaat-lidstaten is voor alle investeringsprojecten vereist. De Commissie heeft sedert 1998 samengewerkt met de Europese Investeringsbank (EIB) en internationale financiële instellingen, met name de Europese Bank voor Wederopbouw en Ontwikkeling (EBWO) en de Wereldbank om de medefinanciering van projecten die betrekking hebben op de pretoetredingsprioriteiten te vergemakkelijken. 5. CONDITIONALITEIT De steun van de Gemeenschap voor de financiering van projecten via de drie pretoetredingsinstrumenten, namelijk Phare, Ispa en Sapard, is afhankelijk van het feit of Estland de uit de Europaovereenkomst voortvloeiende verplichtingen nakomt en maatregelen neemt om te voldoen aan de criteria van Kopenhagen en met name in het jaar 2000 vorderingen maakt met de tenuitvoerlegging van de specifieke prioriteiten van dit partnerschap voor de toetreding. Bij niet-naleving van deze algemene voorwaarden kan de Raad op grond van artikel 4 van Verordening (EG) nr. 622/98 besluiten de financiële bijstand op te schorten. 6. TOEZICHT Op de tenuitvoerlegging van het partnerschap voor toetreding wordt toezicht gehouden in het kader van Europaovereenkomst. Zoals de Europese Raad van Luxemburg heeft beklemtoond is het van belang dat de instellingen van de Europaovereenkomst het kader blijven vormen waarin de overname van het acquis volgens dezelfde modaliteiten kan worden onderzocht, ongeacht het feit of al dan niet onderhandelingen zijn geopend. De relevante delen van het partnerschap voor de toetreding worden in het bevoegde subcomité besproken. Het Associatiecomité bespreekt de algemene ontwikkelingen, de vorderingen en problemen bij het voldoen aan de prioriteiten en tussentijdse doelstellingen en meer specifieke onderwerpen die het door de subcomités voorgelegd krijgt. Het comité van beheer van Phare ziet erop toe dat de financieringsbesluiten uit hoofde van de drie pretoetredingsinstrumenten, namelijk Phare, Ispa en Sapard, met elkaar verenigbaar zijn alsook met de partnerschappen voor de toetreding, als vastgelegd in de verordening betreffende de coördinatie (Verordening (EG) nr. 1266/1999 van de Raad; PB L 161 van 26.6.1999, blz. 68). Het partnerschap voor toetreding zal ook in de toekomst indien nodig worden gewijzigd, in overeenstemming met artikel 2 van Verordening (EG) nr. 622/98. (1) Phare: Actieprogramma voor gecoördineerde hulp aan Polen en Hongarije. (2) Ispa: \"Instrument for Structural Policies for Pre-Accession\" - pretoetredingsinstrument voor structuurbeleid. (3) Sapard: \"Special Accession Programme for Agriculture en Rural Development\" - speciaal toetredingsprogramma voor landbouw en plattelandsontwikkeling.",
  "source": "EUR LEX"
}