{
  "url": "http://www.w3.org/1999/xhtml\"><!--",
  "content": "L_2019278NL.01000701.xml 30.10.2019 NL Publicatieblad van de Europese Unie L 278/7 UITVOERINGSRICHTLIJN (EU) 2019/1813 VAN DE COMMISSIE van 29 oktober 2019 tot wijziging van Uitvoeringsrichtlijn 2014/96/EU betreffende de voorschriften voor het etiketteren, plomberen en verpakken van teeltmateriaal van fruitgewassen, alsmede van fruitgewassen die voor de fruitteelt worden gebruikt, die onder het toepassingsgebied van Richtlijn 2008/90/EG van de Raad vallen wat betreft de kleur van het etiket voor gecertificeerde categorieën van teeltmateriaal en fruitgewassen en de inhoud van het document van de leverancier DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2008/90/EG van de Raad van 29 september 2008 betreffende het in de handel brengen van teeltmateriaal van fruitgewassen, alsmede van fruitgewassen die voor de fruitteelt worden gebruikt ( 1 ) , en met name artikel 9, lid 1, Overwegende hetgeen volgt: (1) Uitvoeringsrichtlijn 2014/96/EU van de Commissie ( 2 ) bevat de voorschriften voor het etiketteren van teeltmateriaal van fruitgewassen, alsmede van fruitgewassen die voor de fruitteelt worden gebruikt, om ervoor te zorgen dat dat teeltmateriaal en die fruitgewassen tijdens het in de handel brengen identificeerbaar en traceerbaar zijn. (2) Overeenkomstig die richtlijn moest de Commissie uiterlijk op 1 januari 2019 het gebruik van gekleurde etiketten voor teeltmateriaal van fruitgewassen en fruitgewassen van de categorieën prebasismateriaal, basismateriaal en gecertificeerd materiaal herzien. (3) Uit een onderzoek van de Commissie is gebleken dat een meerderheid van de lidstaten voorstander is van het verplichte gebruik van een gekleurd etiket voor de categorieën prebasismateriaal, basismateriaal en gecertificeerd materiaal van teeltmateriaal en fruitgewassen. Uit het onderzoek is ook gebleken dat verschillende lidstaten CAC-materiaal ( Conformitas Agraria Communitatis ) in de handel brengen met een geel document van de leverancier in de vorm van een etiket op het CAC-materiaal. (4) Om met de bestaande praktijken in de lidstaten rekening te houden en om voor een duidelijk onderscheid tussen het document van de leverancier voor CAC-materiaal en de officiële etiketten voor prebasismateriaal, basismateriaal en gecertificeerd materiaal te zorgen, moet de kleur van het CAC-etiket geel zijn wanneer het document van de leverancier op het CAC-materiaal wordt aangebracht. Het document van de leverancier hoeft geen specifieke kleur te hebben wanneer het niet op het CAC-materiaal is aangebracht omdat in een dergelijk geval er immers geen risico op verwarring met andere etiketten of documenten bestaat. (5) In Uitvoeringsrichtlijn 2014/96/EU is geen specifieke kleur vastgesteld voor het document van de leverancier wanneer het in de vorm van een etiket op het CAC-materiaal wordt aangebracht. Sommige lidstaten gebruiken voor die etiketten momenteel een andere kleur dan geel. Om verstoring van de handel te voorkomen, moet het de lidstaten worden toegestaan om gedurende een overgangsperiode de handel in CAC-materiaal waarop etiketten in een andere kleur dan geel zijn aangebracht, op hun eigen grondgebied toe te staan als die gekleurde etiketten reeds vóór 1 april 2020 in gebruik waren. (6) Bovendien blijkt uit ervaring dat de inhoud van het document van de leverancier kan worden vereenvoudigd, waardoor er meer flexibiliteit ontstaat om het CAC-materiaal in de verschillende lidstaten in de handel te brengen. Een document met minder informatie heeft een beperktere omvang en kan door de leverancier gemakkelijker worden aangebracht op het CAC-materiaal dat in de handel wordt gebracht. Derhalve moet de informatie over de hoeveelheid in de handel gebracht CAC-materiaal en de lidstaat waar het CAC-materiaal werd geproduceerd, facultatief zijn indien het document van de leverancier in een andere lidstaat werd opgesteld. (7) Gezien de wijzigingen die moeten worden aangebracht in de etiketteringsvoorschriften voor teeltmateriaal van fruitgewassen en fruitgewassen van alle handelscategorieën en in de voorschriften voor het document van de leverancier, is het passend Uitvoeringsrichtlijn 2014/96/EU te wijzigen. (8) Om de bevoegde autoriteiten en de leveranciers voldoende tijd te gunnen om zich aan de nieuwe voorschriften aan te passen, moet deze richtlijn van toepassing zijn vanaf 1 april 2020. (9) De in deze richtlijn vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, sectie Teeltmateriaal en gewassen van geslachten en soorten fruit, HEEFT DE VOLGENDE RICHTLIJN VASTGESTELD: Artikel 1 Wijzigingen van Uitvoeringsrichtlijn 2014/96/EU Uitvoeringsrichtlijn 2014/96/EU wordt als volgt gewijzigd: 1) In artikel 2 wordt lid 4 vervangen door: “4. De kleur van het etiket is: a) wit met een diagonale paarse streep voor prebasismateriaal; b) wit voor basismateriaal; c) blauw voor gecertificeerd materiaal.”. 2) Artikel 5 wordt vervangen door: “ Artikel 5 Document van de leverancier voor CAC-materiaal 1.   De lidstaten waarborgen dat CAC-materiaal in de handel wordt gebracht met een document dat de leverancier overeenkomstig de leden 2, 3 en 4 heeft opgesteld (hierna “het document van de leverancier” genoemd). De lidstaten zien erop toe dat het document van de leverancier niet op het in artikel 3 bedoelde begeleidende document lijkt om elke mogelijke verwarring tussen beide documenten te voorkomen. 2.   Het document van de leverancier bevat ten minste de volgende informatie: a) de vermelding “EU-regelgeving en -normen”; b) de naam van de lidstaat waar het document is opgesteld, of de desbetreffende code; c) de verantwoordelijke officiële instantie of de desbetreffende code; d) de naam van de leverancier of zijn door de verantwoordelijke officiële instantie toegekende registratienummer/code; e) een individueel volgnummer, weeknummer of partijnummer; f) de botanische naam; g) de vermelding “CAC-materiaal”; h) de benaming van het ras en, in voorkomend geval, de kloon. In geval van onderstammen die niet tot een ras behoren: de naam van de desbetreffende soort of interspecifieke hybride. Voor geënte fruitgewassen wordt deze informatie voor de onderstam en het erop geënte ras vermeld. Bij rassen waarvoor een aanvraag tot officiële registratie of een aanvraag voor een kweekproduct in behandeling is, wordt het volgende vermeld: “voorgestelde benaming” en “aanvraag in behandeling”; i) de datum van afgifte van het document. 3.   Het document van de leverancier dat op het CAC-materiaal wordt aangebracht, moet geel zijn. 4.   Het document van de leverancier wordt in onuitwisbare letters in een van de officiële talen van de Unie gedrukt en is makkelijk zichtbaar en leesbaar.”. Artikel 2 Omzetting 1.   De lidstaten dienen uiterlijk op 31 maart 2020 de nodige wettelijke en bestuursrechtelijke bepalingen vast te stellen en bekend te maken om aan deze richtlijn te voldoen. Zij delen de Commissie de tekst van die bepalingen onverwijld mede. Zij passen die bepalingen toe vanaf 1 april 2020. Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mede die zij op het onder deze richtlijn vallende gebied vaststellen. Artikel 3 Overgangsmaatregelen 1.   Tot 30 juni 2021 mogen de lidstaten de handel in CAC-materiaal ( Conformitas Agraria Communitatis ) waarop etiketten in een andere kleur dan geel zijn aangebracht, op hun eigen grondgebied toestaan als die gekleurde etiketten reeds vóór 1 april 2020 in gebruik waren. 2.   De lidstaten waarborgen dat teeltmateriaal van fruitgewassen en fruitgewassen die als CAC-materiaal zijn gekwalificeerd en in de handel worden gebracht, worden geïdentificeerd door middel van een verwijzing naar dit artikel in het document van de leverancier wanneer dat document als etiket worden gebruikt. Artikel 4 Inwerkingtreding Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 5 Adressaten Deze richtlijn is gericht tot de lidstaten. Gedaan te Brussel, 29 oktober 2019. Voor de Commissie Vytenis ANDRIUKAITIS Lid van de Commissie ( 1 ) PB L 267 van 8.10.2008, blz. 8 . ( 2 ) Uitvoeringsrichtlijn 2014/96/EU van de Commissie van 15 oktober 2014 betreffende de voorschriften voor het etiketteren, plomberen en verpakken van teeltmateriaal van fruitgewassen, alsmede van fruitgewassen die voor de fruitteelt worden gebruikt, die onder het toepassingsgebied van Richtlijn 2008/90/EG van de Raad vallen ( PB L 298 van 16.10.2014, blz. 12 ).",
  "source": "EUR LEX"
}