{
  "url": "http://www.w3.org/1999/xhtml\">",
  "content": "L_202401012NL.000101.fmx.xml Publicatieblad van de Europese Unie NL Serie L 2024/1012 27.3.2024 BESLUIT (EU) 2024/1012 VAN DE RAAD van 25 maart 2024 betreffende de sluiting namens de Europese Unie van de Overeenkomst tussen de Europese Unie en de Republiek der Seychellen inzake de toegang voor Seychelse vissersvaartuigen tot de wateren van Mayotte DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 6, tweede alinea, punt a), v), en artikel 218, lid 7, Gezien het voorstel van de Europese Commissie, Gezien de instemming van het Europees Parlement, Overwegende hetgeen volgt: (1) Overeenkomstig Besluit (EU) 2023/658 van de Raad ( 1 ) is de Overeenkomst tussen de Europese Unie en de Republiek der Seychellen inzake de toegang voor Seychelse vissersvaartuigen tot de wateren van Mayotte (de “overeenkomst”) ondertekend op 10 maart 2023, onder voorbehoud van de sluiting ervan op een latere datum. (2) De overeenkomst wordt voorlopig toegepast sinds de datum van de ondertekening ervan. (3) De overeenkomst is erop gericht de Unie en de Seychellen in staat te stellen hun strategische partnerschap verder te versterken en de technische en financiële voorwaarden van de overeenkomst af te stemmen op de in 2020 ondertekende Partnerschapsovereenkomst inzake duurzame visserij tussen de Europese Unie en de Republiek der Seychellen ( 2 ) en het bijbehorende uitvoeringsprotocol, alsook bij te dragen tot verantwoorde visserij in de wateren van de Unie en het visserijbeleid in Mayotte te ontwikkelen. (4) De overeenkomst moet goedgekeurd worden. (5) Bij artikel 8 van de overeenkomst wordt een gemengde commissie opgericht die belast is met de monitoring van de toepassing van de overeenkomst. Bovendien kan de gemengde commissie op grond van de overeenkomst bepaalde wijzigingen van de overeenkomst goedkeuren. Het standpunt van de Unie over de voorgestelde wijzigingen van de overeenkomst moet door de Raad bepaald worden. De Commissie moet de voorgestelde wijzigingen namens de Unie goedkeuren, tenzij een aantal lidstaten dat overeenkomstig artikel 16, lid 4, van het Verdrag betreffende de Europese Unie een blokkerende minderheid vormt, daartegen bezwaar maakt. (6) De Europese Toezichthouder voor gegevensbescherming is overeenkomstig artikel 42 van Verordening (EU) 2018/1725 van het Europees Parlement en de Raad ( 3 ) geraadpleegd en heeft op 12 december 2022 zijn advies uitgebracht, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Unie en de Republiek der Seychellen inzake de toegang voor Seychelse vissersvaartuigen tot de wateren van Mayotte (de “overeenkomst”) wordt namens de Unie goedgekeurd. Artikel 2 De voorzitter van de Raad verricht namens de Unie de in artikel 20 van de overeenkomst bedoelde kennisgeving. Artikel 3 De Commissie wordt overeenkomstig de in de bijlage bij dit besluit vervatte procedure gemachtigd om namens de Unie haar goedkeuring te verlenen aan wijzigingen van de overeenkomst die vastgesteld worden door de uit hoofde van artikel 8 van de overeenkomst opgerichte gemengde commissie. Artikel 4 Dit besluit treedt in werking op de datum van de vaststelling ervan. Gedaan te Brussel, 25 maart 2024. Voor de Raad De voorzitter A. MARON ( 1 ) Besluit (EU) 2023/658 van de Raad van 23 januari 2023 betreffende de ondertekening namens de Europese Unie en de voorlopige toepassing van de Overeenkomst tussen de Europese Unie en de Republiek der Seychellen inzake de toegang voor Seychelse vissersvaartuigen tot de wateren van Mayotte ( PB L 83 van 22.3.2023, blz. 7 ). ( 2 ) PB L 60 van 28.2.2020, blz. 5 . ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). BIJLAGE PROCEDURE VOOR DE GOEDKEURING VAN DOOR DE GEMENGDE COMMISSIE VAST TE STELLEN WIJZIGINGEN VAN DE OVEREENKOMST Wanneer de gemengde commissie overeenkomstig de artikelen 8 en 9 van de Overeenkomst tussen de Europese Unie en de Republiek der Seychellen inzake de toegang voor Seychelse vissersvaartuigen tot de wateren van Mayotte wordt verzocht wijzigingen van de overeenkomst vast te stellen, wordt de Commissie gemachtigd de voorgestelde wijzigingen namens de Unie goed te keuren onder de volgende voorwaarden: 1) De Commissie zorgt ervoor dat de goedkeuring namens de Unie: a) in overeenstemming is met de doelstellingen van het gemeenschappelijk visserijbeleid; b) in overeenstemming is met de toepasselijke voorschriften van de regionale organisaties voor visserijbeheer en geschiedt met inachtneming van het gezamenlijk beheer door de kuststaten; c) geschiedt met inachtneming van de meest recente statistische, biologische en andere relevante informatie die aan de Commissie is toegezonden. 2) Voordat de Commissie de voorgestelde wijzigingen namens de Unie goedkeurt, legt zij die lang genoeg vóór de desbetreffende vergadering van de gemengde commissie aan de Raad voor. 3) De Raad beoordeelt of de voorgestelde wijzigingen voldoen aan de voorwaarden in punt 1 van deze bijlage. 4) De Commissie keurt de voorgestelde wijzigingen namens de Unie goed, tenzij een aantal lidstaten dat een blokkerende minderheid van de Raad overeenkomstig artikel 16, lid 4, van het Verdrag betreffende de Europese Unie vormt, bezwaar maakt tegen die wijzigingen. Indien er echter een dergelijke blokkerende minderheid bestaat, verwerpt de Commissie de voorgestelde wijzigingen namens de Unie. 5) Indien tijdens latere vergaderingen van de gemengde commissie, met inbegrip van vergaderingen ter plaatse, geen overeenstemming bereikt kan worden over de voorgestelde wijzigingen, wordt de zaak overeenkomstig de procedure van de punten 2), 3) en 4) opnieuw aan de Raad voorgelegd om ervoor te zorgen dat in het standpunt van de Unie rekening gehouden wordt met nieuwe elementen. 6) De Commissie wordt uitgenodigd te gelegener tijd alle stappen te ondernemen die noodzakelijk zijn voor de follow-up van het besluit van de gemengde commissie over de voorgestelde wijzigingen, met inbegrip van, waar passend, de bekendmaking van het betrokken besluit in het Publicatieblad van de Europese Unie en het voorleggen van de voorstellen die nodig zijn voor de uitvoering van dat besluit. 7) Ten aanzien van aangelegenheden die geen betrekking hebben op wijzigingen van de overeenkomst overeenkomstig de artikelen 8 en 9 ervan, wordt het door de Unie in de gemengde commissie in te nemen standpunt bepaald in overeenstemming met de Verdragen en de bestaande werkpraktijken. ELI: http://data.europa.eu/eli/dec/2024/1012/oj ISSN 1977-0758 (electronic edition)",
  "source": "EUR LEX"
}