{
  "url": "http://www.w3.org/1999/xhtml\">",
  "content": "L_2008219NL.01005901.xml 14.8.2008 NL Publicatieblad van de Europese Unie L 219/59 VERTALING OVEREENKOMST tussen het Europees Ruimteagentschap en de Europese Unie inzake de beveiliging en uitwisseling van gerubriceerde gegevens HET EUROPEES RUIMTEAGENTSCHAP, (hierna „het ESA” genoemd), vertegenwoordigd door zijn directeur-generaal, en DE EUROPESE UNIE, (hierna „de Europese Unie” genoemd), vertegenwoordigd door het voorzitterschap van de Raad van de Europese Unie, hierna „de partijen” genoemd, GELET OP het Verdrag betreffende de Europese Unie, GELET OP het Verdrag tot oprichting van een Europees Ruimteagentschap dat op 30 mei 1975 in Parijs is ondertekend en op 30 oktober 1980 in werking is getreden, GELET OP het Verdrag tussen de Staten die partij zijn bij het Verdrag tot oprichting van een Europees Ruimteagentschap en het Europees Ruimteagentschap ten behoeve van de beveiliging en uitwisseling van gerubriceerde informatie, dat op 19 augustus 2002 in Parijs is ondertekend en dat op 20 juni 2003 in werking is getreden, OVERWEGENDE HETGEEN VOLGT: Het ESA en de Europese Unie stellen zich beide ten doel hun eigen veiligheid op alle mogelijke manieren te versterken. Het ESA en de Europese Unie zijn het erover eens dat onderlinge samenwerking over beveiligingsaangelegenheden van gemeenschappelijk belang geboden zijn; op 22 mei 2007 is door de Raad van de Europese Unie en de ESA-Raad een resolutie over het Europees ruimtevaartbeleid goedgekeurd, waarin met name benadrukt wordt dat de synergieën op het gebied van veiligheid verbeterd moeten worden. In dit verband bestaat er een voortdurende behoefte aan uitwisseling van gerubriceerde gegevens tussen het ESA en de EU, ERKENNENDE DAT het voor een volledig en doeltreffend overleg en dito samenwerking nodig kan zijn dat toegang wordt verleend tot gerubriceerde gegevens van het ESA en van de Europese Unie, en dat gerubriceerde gegevens worden uitgewisseld tussen het ESA en de EU, ZICH ERVAN BEWUST dat een dergelijke toegang tot en uitwisseling van gerubriceerde gegevens passende beveiligingsmaatregelen vereisen, ZIJN HET VOLGENDE OVEREENGEKOMEN: Artikel 1 Met het oog op de verwezenlijking van de doelstellingen, die erop gericht zijn om de beveiliging van beide partijen op alle mogelijke manieren te versterken, is de overeenkomst tussen het Europees Ruimteagentschap en de Europese Unie inzake de beveiliging en uitwisseling van gerubriceerde gegevens van toepassing op gerubriceerde gegevens als omschreven in artikel 2 die door de ene partij aan de andere partij worden geleverd of die tussen partijen worden uitgewisseld. Artikel 2 In deze overeenkomst wordt onder gerubriceerde gegevens verstaan: alle gegevens (gedefinieerd als kennis welke in enigerlei vorm kan worden verstrekt) of materiaal, inclusief documenten, met betrekking waartoe door een partij is bepaald dat deze bescherming tegen ongeoorloofde openbaarmaking behoeven en die als zodanig gewaarmerkt zijn in een beveiligingsrubricering (hierna „gerubriceerde gegevens” genoemd). Artikel 3 Voor de toepassing van deze overeenkomst wordt verstaan onder: a) „het ESA”: het Europees Ruimteagentschap; b) „de Europese Unie”: de Raad van de Europese Unie (hierna „de Raad” genoemd), de secretaris-generaal/hoge vertegenwoordiger en het secretariaat-generaal van de Raad, alsook de Commissie van de Europese Gemeenschappen (hierna „de Commissie” genoemd). Artikel 4 De partijen: a) beschermen en beveiligen de in deze overeenkomst bedoelde gerubriceerde gegevens die door een partij aan de andere partij worden geleverd of die tussen partijen worden uitgewisseld; b) dragen er zorg voor dat de uit hoofde van deze overeenkomst geleverde of uitgewisselde gerubriceerde gegevens de beveiligingsrubricering behouden die door de leverende partij daaraan is toegekend. Conform de in artikel 11 bedoelde beveiligingsregelingen beschermt en beveiligt de ontvangende partij die gerubriceerde gegevens volgens hetgeen haar eigen beveiligingsregelingen voorschrijven met betrekking tot gegevens met een gelijkwaardige beveiligingsrubricering; c) gebruiken de in deze overeenkomst bedoelde gerubriceerde gegevens niet voor andere doeleinden dan die welke zijn vastgesteld door de leverende partij; d) maken de in deze overeenkomst bedoelde gerubriceerde gegevens niet zonder voorafgaande toestemming van de leverende partij openbaar aan derden of aan een EU-instelling of -entiteit die niet in artikel 3 wordt genoemd; e) staan de toegang van particulieren tot die gerubriceerde gegevens niet toe, tenzij voor hen een kennisnemingsbehoefte geldt en zij indien nodig aan een beveiligingsonderzoek op het vereiste niveau zijn onderworpen. Artikel 5 1.   Gerubriceerde gegevens kunnen, na controle door de afzender door de ene partij (de „leverende partij”), bekendgemaakt of vrijgegeven worden aan de andere partij („de ontvangende partij”). 2.   Voor vrijgeving of bekendmaking van de gerubriceerde gegevens aan andere dan de in artikel 3 vermelde ontvangers is een besluit vereist van de ontvangende partij, nadat deze de schriftelijke toestemming van de leverende partij heeft ontvangen, zulks conform het beginsel van de controle door de afzender zoals omschreven in de beveiligingsregelingen. 3.   Bij de toepassing van de leden 1 en 2 is algemene vrijgeving niet mogelijk, tenzij tussen de partijen procedures inzake bepaalde categorieën van gegevens zijn opgesteld en overeengekomen welke beantwoorden aan hun operationele behoeften. Artikel 6 Iedere partij en de in artikel 3 van deze overeenkomst bedoelde entiteiten van die partijen, zorgen ervoor dat zij beschikken over een beveiligingssysteem en over beveiligingsmaatregelen gebaseerd op de grondbeginselen en minimumnormen voor beveiliging die zijn vastgelegd in haar wet- en regelgeving, en die zijn weerspiegeld in de overeenkomstig artikel 11 vast te stellen regelingen, opdat er een gelijkwaardig beschermingsniveau geldt voor gerubriceerde gegevens als bedoeld in deze overeenkomst. Artikel 7 1.   De partijen dragen er zorg voor dat personen die bij het vervullen van hun officiële werkzaamheden toegang dienen te hebben tot in het kader van deze overeenkomst geleverde of uitgewisselde gerubriceerde gegevens of wier werkzaamheden of taken hen in staat stellen toegang daartoe te krijgen, zo nodig naar behoren aan een beveiligingsonderzoek worden onderworpen voordat zij hun toegang geven tot dergelijke gegevens. 2.   De procedures voor beveiligingsonderzoek zijn van dien aard, dat kan worden bepaald of een persoon, gelet op diens loyaliteit en betrouwbaarheid, toegang kan krijgen tot gerubriceerde gegevens. Artikel 8 De partijen verlenen elkaar bijstand op het gebied van de beveiliging van gerubriceerde gegevens als bedoeld in deze overeenkomst en van beveiligingsaangelegenheden van gemeenschappelijk belang. De in artikel 11 genoemde autoriteiten voeren overleg over beveiligingsaangelegenheden en verrichten wederzijdse inspecties, teneinde de doeltreffendheid van de onder hun verantwoordelijkheid ressorterende en de in artikel 11 bedoelde beveiligingsregelingen na te gaan. Artikel 9 1.   Voor de toepassing van deze overeenkomst a) Wat betreft de Europese Unie: dient de correspondentie aan de Raad van de Europese Unie te worden gericht, ten adresse van: Raad van de Europese Unie Hoofd postregistratie Wetstraat 175 B-1048 Brussel. De correspondentie wordt door het hoofd postregistratie van de Raad doorgestuurd aan de lidstaten en aan de Commissie, onverminderd lid 2. b) Wat betreft het ESA: dient de correspondentie te worden gericht aan: ESA — dienst Beveiliging Via Galileo Galilei I-00044 Frascati. 2.   Bij wijze van uitzondering kan de correspondentie van een partij waarin slechts bepaalde daartoe bevoegde ambtenaren, organen of diensten van deze partij inzage mogen hebben, om operationele redenen gericht worden aan — en uitsluitend ter inzage zijn van — bepaalde daartoe bevoegde ambtenaren, organen of diensten van de andere partij, die daartoe uitdrukkelijk als ontvangers zijn aangewezen, gelet op hun bevoegdheden en volgens het beginsel van kennisnemingsbehoefte. Wat de Europese Unie betreft, wordt de doorzending van deze correspondentie verzorgd door het hoofd postregistratie van de Raad, of door het hoofd postregistratie van het directoraat Beveiliging van de Commissie, wanneer de gegevens aan de Commissie zijn gericht. Wat het ESA betreft, wordt de doorzending van deze correspondentie verzorgd door de dienst Beveiliging van het ESA. Artikel 10 De directeur-generaal van het ESA, de secretaris-generaal van de Raad en het voor beveiligingsvraagstukken bevoegde lid van de Commissie houden toezicht op de uitvoering van deze overeenkomst. Artikel 11 1.   Ter uitvoering van deze overeenkomst worden door de in de leden 2, 3 en 4 genoemde drie instanties onderlinge beveiligingsregelingen ingesteld om de normen vast te stellen voor de wederzijdse bescherming en beveiliging van gerubriceerde gegevens die in het kader van deze overeenkomst worden geleverd of uitgewisseld. 2.   De dienst Beveiliging van het ESA ontwikkelt, onder het gezag van de directeur-generaal van het ESA, de regelingen voor de bescherming en beveiliging van gerubriceerde gegevens die in het kader van deze overeenkomst aan het ESA worden geleverd of met het ESA worden uitgewisseld. 3.   Het Bureau beveiliging van het secretariaat-generaal van de Raad van de Europese Unie, dat onder leiding staat en handelt in naam van de secretaris-generaal van de Raad en dat optreedt namens en onder het gezag van de Raad, ontwikkelt de regelingen voor de bescherming en beveiliging van gerubriceerde gegevens die in het kader van deze overeenkomst aan de Europese Unie worden geleverd of met de Europese Unie worden uitgewisseld. 4.   Het directoraat Beveiliging van de Commissie, dat optreedt onder het gezag van het voor beveiligingsvraagstukken bevoegde lid van de Commissie, ontwikkelt de regelingen voor de bescherming en beveiliging van gerubriceerde gegevens die in het kader van deze overeenkomst binnen de Commissie en haar gebouwen worden geleverd en uitgewisseld. 5.   Wat het ESA betreft, worden de in lid 1 bedoelde beveiligingsregelingen ter goedkeuring aan de ESA-raad voorgelegd. 6.   Wat de Europese Unie betreft, worden de in lid 1 bedoelde beveiligingsregelingen ter goedkeuring aan het Beveiligingscomité van de Raad voorgelegd. Artikel 12 De in artikel 11 genoemde autoriteiten stellen procedures vast die toegepast worden indien bewezen is of vermoed wordt dat het vertrouwelijke karakter van de in deze overeenkomst bedoelde gerubriceerde gegevens is aangetast, inclusief de wijze waarop de andere partij van de omstandigheden en de getroffen maatregelen in kennis wordt gesteld. Artikel 13 Elke partij neemt de kosten die zij ter uitvoering van deze overeenkomst heeft gemaakt, voor haar rekening. Artikel 14 Voordat de partijen elkaar gerubriceerde gegevens als bedoeld in deze overeenkomst leveren of onderling uitwisselen, zijn de in artikel 11 genoemde verantwoordelijke beveiligingsautoriteiten het erover eens dat de ontvangende partij in staat is de in deze overeenkomst bedoelde gegevens conform de in artikel 11 bedoelde regelingen te beschermen en te beveiligen. Artikel 15 Deze overeenkomst verhindert de partijen niet andere overeenkomsten betreffende de levering of uitwisseling van gerubriceerde gegevens als bedoeld in deze overeenkomst te sluiten, mits deze niet tegen deze overeenkomst indruisen. Artikel 16 Geschillen tussen het ESA en de Europese Unie die voortkomen uit de uitlegging of de toepassing van deze overeenkomst, worden in onderhandelingen tussen de partijen behandeld. Artikel 17 1.   Deze overeenkomst treedt in werking op de eerste dag van de eerste maand na die waarin de partijen elkaar schriftelijk kennis hebben gegeven van de voltooiing van de daartoe vereiste interne procedures. 2.   Elke partij stelt de andere partij in kennis van eventuele wijzigingen in haar wet- en regelgeving die gevolgen zouden kunnen hebben voor de bescherming van de in deze overeenkomst bedoelde gerubriceerde gegevens. 3.   Deze overeenkomst kan, op verzoek van een van beide partijen, ter overweging van mogelijke wijzigingen opnieuw in behandeling worden genomen. 4.   Wijzigingen van deze overeenkomst komen uitsluitend schriftelijk en in overeenstemming tussen de partijen tot stand. Zij treden in werking na wederzijdse kennisgeving als bedoeld in lid 1. Artikel 18 Deze overeenkomst kan door één partij worden opgezegd door schriftelijke kennisgeving van opzegging aan de andere partij. De opzegging wordt van kracht zes maanden na de ontvangst van deze kennisgeving door de andere partij. De opzegging is niet van invloed op verplichtingen welke reeds voordien in het kader van deze overeenkomst zijn aangegaan. Inzonderheid blijven volgens deze overeenkomst geleverde of uitgewisselde gegevens onderworpen aan bescherming volgens het bepaalde in deze overeenkomst. Ten blijke waarvan de ondergetekenden, respectievelijk de gevolmachtigde ondergetekenden, hun handtekening onder deze overeenkomst hebben gesteld. Gedaan te Brussel, 18 juli 2008, in twee exemplaren, beide in de Engelse taal. Voor de Europese Unie De secretaris-generaal J. SOLANA MADARIAGA Voor het Europees Ruimteagentschap De directeur-generaal J.-J. DORDAIN",
  "source": "EUR LEX"
}