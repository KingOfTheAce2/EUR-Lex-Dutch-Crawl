{
  "url": "http://www.w3.org/1999/xhtml\">",
  "content": "L_2009297NL.01001201.xml 13.11.2009 NL Publicatieblad van de Europese Unie L 297/12 BESLUIT VAN DE RAAD van 10 november 2009 betreffende de procedure om afwijkingen toe te staan van de oorsprongsregels die zijn opgenomen in de protocollen inzake de oorsprong bij de economischepartnerschapsovereenkomsten met ACS-staten en tot intrekking van Besluit 2000/399/EG (2009/832/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133 in samenhang met artikel 300, lid 2, tweede alinea, en artikel 300, lid 4, Gezien het voorstel van de Commissie, Overwegende hetgeen volgt: (1) Bijlage V van de Partnerschapsovereenkomst tussen de leden van de groep van staten in Afrika, het Caribische gebied en de Stille Oceaan, enerzijds, en de Europese Gemeenschap en haar lidstaten, anderzijds, ondertekend te Cotonou op 23 juni 2000 ( 1 ) („Partnerschapsovereenkomst ACS-EG”) en de daarbij behorende protocollen, waaronder Protocol nr. 1 betreffende de definitie van het begrip „producten van oorsprong” en methoden van administratieve samenwerking, is op 31 december 2007 verstreken overeenkomstig artikel 37, lid 1, van die overeenkomst. (2) Zoals bepaald in artikel 37, lid 1, van de ACS-EG-partnerschapsovereenkomst is er onderhandeld over economischepartnerschapsovereenkomsten („EPO’s”) met regionale groepen ACS-staten. Sinds 1 januari 2008 zijn verschillende van die EPO’s ondertekend. (3) Artikel 39 van Protocol nr. 1 betreffende de definitie van het begrip „producten van oorsprong” en methoden van administratieve samenwerking („protocol inzake de oorsprong”) van de economischepartnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten anderzijds ( 2 ) („EPO Cariforum-EG”) — de eerste EPO die met de leden van de groep van staten in Afrika, het Caribische gebied en de Stille Oceaan („ACS-staten”) is ondertekend — beschrijft een procedure volgens welke afwijkingen van de oorsprongsregels kunnen worden toegestaan op verzoek van een ACS-staat die de EPO heeft ondertekend. Afwijkingen moeten door een bevoegd comité worden vastgesteld. Het is dienstig om in een procedure voor het vaststellen van het standpunt van de Gemeenschap in dat comité te voorzien, en wel op zodanige wijze dat die ook kan gelden voor soortgelijke bepalingen in protocollen inzake de oorsprong bij andere EPO’s die in de toekomst met ACS-staten zullen worden ondertekend. (4) Volgens artikel 39, lid 8, van het protocol inzake de oorsprong moet zo spoedig mogelijk een besluit worden genomen en in ieder geval niet later dan 75 werkdagen nadat de Gemeenschap het verzoek heeft ontvangen. Indien de Gemeenschap de ACS-staat die het verzoek om afwijking heeft ingediend binnen deze termijn niet van haar standpunt in kennis stelt, wordt het verzoek geacht te zijn ingewilligd. (5) Daarom moet er een procedure worden vastgesteld volgens welke het standpunt van de Gemeenschap tijdig genoeg kan worden vastgesteld en medegedeeld aan de ACS-staten die de EPO hebben ondertekend om ervoor te zorgen dat het betrokken besluit voor het verstrijken van die termijn genomen kan worden. (6) Besluit 2000/399/EG van 16 juni 2000 tot vaststelling van de procedure betreffende afwijkingen van de regels van oorsprong vastgesteld in Protocol nr. 1 bij de ACS-EG-partnerschapsovereenkomst ( 3 ) voorziet in een delegatie van bevoegdheden aan de Commissie voor het vaststellen van een gemeenschappelijk standpunt van de Gemeenschap over verzoeken van ACS-staten om een afwijking van de oorsprongsregels die zijn opgenomen in Protocol nr. 1 bij bijlage V bij de ACS-EG-partnerschapsovereenkomst. (7) Er moeten nu bepalingen worden vastgesteld voor een soortgelijke delegatie van bevoegdheden aan de Commissie om besluiten te nemen over verzoeken om een afwijking van de oorsprongsregels in de protocollen inzake de oorsprong bij de EPO’s. (8) Besluit 2000/399/EG moet derhalve worden ingetrokken, BESLUIT: Artikel 1 Wanneer een ACS-staat die ondertekenaar is van een economischepartnerschapsovereenkomst (EPO) een verzoek indient om een afwijking van de oorsprongsregels die zijn opgenomen in de protocollen inzake de oorsprong bij de EPO’s, wordt het standpunt van de Gemeenschap vastgesteld door de Commissie overeenkomstig de in artikel 2 beschreven procedure. Artikel 2 1.   De Commissie wordt bijgestaan door het Comité douanewetboek dat is ingesteld bij artikel 248 bis, lid 1, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 4 ) . 2.   De vertegenwoordiger van de Commissie legt het Comité douanewetboek binnen 25 werkdagen na ontvangst door de Gemeenschap van een verzoek om een afwijking een ontwerp van een standpunt van de Gemeenschap voor. Het Comité douanewetboek brengt over het ontwerp advies uit binnen een termijn die de voorzitter vaststelt met inachtneming van de urgentie van de betrokken kwestie. Het comité spreekt zich uit met de meerderheid van stemmen die in artikel 205, lid 2, van het Verdrag is voorgeschreven voor besluiten die de Raad op voorstel van de Commissie moet aannemen. Bij de stemming in het comité worden de stemmen van de vertegenwoordigers van de lidstaten gewogen overeenkomstig genoemd artikel. De voorzitter stemt niet. 3.   De Commissie stelt het standpunt van de Gemeenschap vast en deelt dit onmiddellijk mede aan het bevoegde comité dat bij de betrokken EPO is ingesteld. Indien het standpunt van de Gemeenschap echter niet in overeenstemming is met het advies van het Comité douanewetboek, wordt het door de Commissie onmiddellijk ter kennis van de Raad gebracht. In dat geval wordt de mededeling van het standpunt aan het in het kader van de betrokken EPO ingestelde bevoegde comité door de Commissie 25 werkdagen uitgesteld vanaf de datum van stemming in het comité. 4.   De Raad kan binnen de in lid 3 genoemde termijn met een gekwalificeerde meerderheid van stemmen een ander standpunt van de Gemeenschap innemen. Artikel 3 1.   Besluit 2000/399/EG wordt ingetrokken. 2.   Verwijzingen naar het ingetrokken besluit worden gelezen als verwijzingen naar dit besluit. Artikel 4 Dit besluit treedt in werking op de dag van zijn bekendmaking in het Publicatieblad van de Europese Unie . Artikel 5 Dit besluit wordt bekendgemaakt in het Publicatieblad van de Europese Unie . Gedaan te Brussel, 10 november 2009. Voor de Raad De voorzitter A. BORG ( 1 ) PB L 317 van 15.12.2000, blz. 3 . ( 2 ) PB L 289 van 30.10.2008, blz. 1 . ( 3 ) PB L 151 van 24.6.2000, blz. 16 . ( 4 ) PB L 302 van 19.10.1992, blz. 1 .",
  "source": "EUR LEX"
}