{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0877:NL:HTML\">",
  "content": "EUR-Lex - 32001D0877 - NL Avis juridique important | 32001D0877 2001/877/EG: Besluit van de Raad van 24 september 2001 betreffende de ondertekening en de sluiting van de Internationale Koffieovereenkomst van 2001 namens de Europese Gemeenschap Publicatieblad Nr. L 326 van 11/12/2001 blz. 0022 - 0022 Besluit van de Raad van 24 september 2001 betreffende de ondertekening en de sluiting van de Internationale Koffieovereenkomst van 2001 namens de Europese Gemeenschap (2001/877/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid artikel 133, in samenhang met artikel 300, lid 1, Gelet op het voorstel van de Commissie, Overwegende hetgeen volgt: (1) Bij Resolutie nr. 393 van 28 september 2000 heeft de Raad van de Internationale Koffieovereenkomst de Internationale Koffieovereenkomst van 2001 goedgekeurd. (2) Deze nieuwe Overeenkomst zal in de plaats treden van de Internationale Koffieovereenkomst van 1994, zoals verlengd, die tot 30 september 2001 van kracht zal blijven. (3) De Internationale Koffieovereenkomst van 2001 staat open voor de ondertekening en de nederlegging van de akten van ratificatie, aanvaarding of goedkeuring tot 25 september 2001. (4) De Gemeenschap is lid van de Internationale Koffieovereenkomst van 1994, zoals verlengd, en het is dus in haar belang de overeenkomst die deze overeenkomst opvolgt, te ondertekenen. (5) Niettegenstaande de exclusieve bevoegdheid van de Gemeenschap op dit gebied is het passend de lidstaten toe te staan om de overeenkomst tegelijk met de Gemeenschap te sluiten en op tijdelijke basis aan de nieuwe regeling deel te nemen, teneinde enkele tijdelijke operationele problemen te voorkomen. (6) De lidstaten zorgen ervoor dat de deelname van de Gemeenschap aan de overeenkomst in overeenstemming met de toepasselijke Verdragsbepalingen wordt geregulariseerd, BESLUIT: Artikel 1 De Internationale Koffieovereenkomst van 2001 wordt namens de Gemeenschap goedgekeurd. De tekst van de Overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon aan te wijzen die bevoegd is de overeenkomst te ondertekenen en de akte van goedkeuring uiterlijk 25 september 2001 namens de Gemeenschap neder te leggen. Artikel 3 De Gemeenschap en de lidstaten zorgen ervoor dat de bepalingen van de Internationale Koffieovereenkomst die operationele problemen opleveren voor het lidmaatschap van de Gemeenschap alléén binnen een jaar na de inwerkingtreding ervan gewijzigd worden. Gedaan te Brussel, 24 september 2001. Voor de Raad De voorzitter L. Michel",
  "source": "EUR LEX"
}