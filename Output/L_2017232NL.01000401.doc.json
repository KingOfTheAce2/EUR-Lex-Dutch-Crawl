{
  "url": "http://www.w3.org/1999/xhtml\">",
  "content": "L_2017232NL.01000401.xml 8.9.2017 NL Publicatieblad van de Europese Unie L 232/4 UITVOERINGSVERORDENING (EU) 2017/1530 VAN DE COMMISSIE van 7 september 2017 tot wijziging van Uitvoeringsverordening (EU) nr. 540/2011 wat betreft de verlenging van de goedkeuringsperiode van de werkzame stof quizalofop-P-tefuryl (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 17, eerste alinea, Overwegende hetgeen volgt: (1) In deel A van de bijlage bij Uitvoeringsverordening (EU) nr. 540/2011 van de Commissie ( 2 ) zijn de werkzame stoffen opgenomen die geacht worden te zijn goedgekeurd uit hoofde van Verordening (EG) nr. 1107/2009. (2) Gezien de tijd en de middelen die nodig zijn om de beoordeling te voltooien van de aanvragen voor de verlenging van de goedkeuring van het grote aantal werkzame stoffen waarvan de goedkeuringen tussen 2019 en 2021 vervallen, is bij Uitvoeringsbesluit C(2016) 6104 van de Commissie ( 3 ) een werkprogramma vastgesteld waarin soortgelijke werkzame stoffen zijn gegroepeerd en prioriteiten zijn gesteld op basis van veiligheidsrisico's voor de gezondheid van mens en dier of het milieu, zoals in artikel 18 van Verordening (EG) nr. 1107/2009 is bepaald. (3) Voor de werkzame stoffen propaquizafop, quizalofop-P-ethyl en quizalofop-P-tefuryl zijn goedkeuringen verleend die oorspronkelijk tussen 2019 en 2021 zouden vervallen. Aangezien die drie stoffen esters van quizalofop zijn, hebben zij vergelijkbare eigenschappen. Rekening houdend met Uitvoeringsbesluit C(2016) 6104, de gevaarlijke eigenschappen van quizalofop-P-tefuryl ( 4 ) en het feit dat die drie stoffen grote gelijkenissen hebben, is het passend ze te groeperen om de timing van de beoordeling en het proces van collegiale toetsing door de Europese Autoriteit voor voedselveiligheid onderling af te stemmen. Bijgevolg moeten de dossiers voor de drie stoffen binnen hetzelfde tijdsbestek bij hun respectieve lidstaat-rapporteurs worden ingediend. (4) Op 30 november 2021 vervallen de goedkeuringen voor propaquizafop en quizalofop-P-ethyl. Om de timing van de beoordeling van de stof quizalofop-P-tefuryl af te stemmen op de beoordeling van de andere twee stoffen moet de goedkeuringsperiode van de stof quizalofop-P-tefuryl worden verlengd. (5) Er is een aanvraag om verlenging van de goedkeuring van quizalofop-P-tefuryl ingediend overeenkomstig Uitvoeringsverordening (EU) nr. 844/2012 van de Commissie ( 5 ) . (6) Gezien het doel van artikel 17, eerste alinea, van Verordening (EG) nr. 1107/2009 zal de Commissie in gevallen waarin geen aanvullend dossier overeenkomstig Uitvoeringsverordening (EU) nr. 844/2012 wordt ingediend uiterlijk 30 maanden vóór de vervaldatum, als vastgesteld in artikel 1 van deze verordening, de vervaldatum vaststellen op dezelfde datum als vóór deze verordening of op de vroegste datum daarna. (7) Gezien het doel van artikel 17, eerste alinea, van Verordening (EG) nr. 1107/2009 zal de Commissie, in gevallen waarin zij bij verordening bepaalt dat de goedkeuring van de in deze verordening genoemde werkzame stof niet wordt verlengd omdat niet aan de criteria voor goedkeuring is voldaan, de vervaldatum vaststellen op dezelfde datum als vóór deze verordening of, indien dat later is, op de datum van inwerkingtreding van de verordening waarbij wordt bepaald dat de goedkeuring van de werkzame stof niet wordt verlengd. In gevallen waarin de Commissie bij verordening bepaalt dat de goedkeuring van de in deze verordening genoemde werkzame stof wordt verlengd, zal de Commissie, wanneer dit aangewezen is, trachten om de vroegst mogelijke toepassingsdatum vast te stellen. (8) Uitvoeringsverordening (EU) nr. 540/2011 moet bijgevolg dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 In de zesde kolom (geldigheidsduur) van vermelding 279 in deel A van de bijlage bij Uitvoeringsverordening (EU) nr. 540/2011 wordt met betrekking tot quizalofop-P-tefuryl de datum „30 november 2019” vervangen door de datum „30 november 2021”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 september 2017. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) PB L 153 van 11.6.2011, blz. 1 . ( 3 ) Uitvoeringsbesluit van de Commissie van 28 september 2016 tot vaststelling van een werkprogramma voor de beoordeling van aanvragen voor de verlenging van goedkeuringen van werkzame stoffen die verstrijken in 2019, 2020 en 2021, overeenkomstig Verordening (EG) nr. 1107/2009 van het Europees Parlement en de Raad ( PB C 357 van 29.9.2016, blz. 9 ). ( 4 ) Advies van het Comité risicobeoordeling van het Europees Agentschap voor chemische stoffen met voorstel tot geharmoniseerde indeling en etikettering op EU-niveau van quizalofop-P-tefuryl. Goedgekeurd op 3 juni 2016. ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ).",
  "source": "EUR LEX"
}