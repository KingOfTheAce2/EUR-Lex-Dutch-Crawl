{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31988A0394:NL:HTML\">",
  "content": "EUR-Lex - 31988A0394 - NL Avis juridique important | 31988A0394 88/394/Euratom: Advies van de Commissie van 14 juni 1988 betreffende de kerncentrale Vandellós II (Spanje) (Slechts de tekst in de Spaanse taal is authentiek) Publicatieblad Nr. L 188 van 19/07/1988 blz. 0044 - 0045 ***** ADVIES  VAN DE COMMISSIE van 14 juni 1988 betreffende de kerncentrale Vandellòs II (Spanje) (Slechts de tekst in de Spaanse taal is authentiek) (88/394/Euratom) De algemene gegevens van het plan voor de lozing van radioactieve afvalstoffen uit de kerncentrale Vandellòs II zijn bij een op 19 november 1987 ontvangen schrijven, overeenkomstig artikel 37 van het Euratom-Verdrag, door de Spaanse Regering aan de Commissie van de Europese Gemeenschappen verstrekt. Tijdens de op 14 maart 1988 te Brussel gehouden bijeenkomst van de groep deskundigen die ingevolge het Verdrag is opgericht, hebben de vertegenwoordigers van de Spaanse Regering nadere inlichtingen en bijzonderheden verstrekt. Op grond van de aldus verkregen gegevens heeft de Commissie, na raadpleging van de groep deskundigen, het volgende advies opgesteld: 1. De afstand tussen de centrale en het dichtstbijzijnde grondgebied van een andere Lid-Staat, te weten Frankrijk, bedraagt circa 180 km. 2. Bij normaal bedrijf van de centrale zullen de lozingen van de radioactieve gasvormige en vloeibare afvalstoffen niet tot een significante blootstelling van de burgers van andere Lid-Staten leiden. De Commissie tekent hierbij aan dat, hoewel er grenswaarden bestaan voor de door lozing van afvalstoffen veroorzaakte doses voor kritische groepen en vereist is dat het vrijkomen van radioactiviteit zo laag als redelijkerwijs mogelijk gehouden wordt, de Spaanse overheid geen expliciete grenswaarden heeft vastgelegd voor de hoeveelheid radioactiviteit die tijdens normaal bedrijf mag vrijkomen. De Commissie wijst erop dat lozingsgrenswaarden voor de radioactiviteit beter op hun plaats zouden zijn omdat de controleresultaten van lozingen direct vergelijkbaar zijn met dergelijke grenswaarden en derhalve een gemakkelijk controlemiddel vormen voor de naleving van de wettelijke verplichtingen. De Commissie doet dan ook de aanbeveling grenswaarden voor de radioactiviteit van lozingen uit de kerncentrale Vandellòs II vast te stellen. 3. Het vaste radioactieve afval wordt slechts tijdelijk op het terrein van de kerncentrale opgeslagen alvorens vervoerd te worden naar een onder staatscontrole staande definitieve opslagplaats. Ook bestraalde splijtstofstaven worden tijdelijk op het terrein van de centrale opgeslagen alvorens naar een opwerkingsfabriek te worden getransporteerd. 4. In geval van onvoorziene lozingen van radioactieve afvalstoffen die zouden kunnen voorkomen in ongevallensituaties zoals verdisconteerd in de algemene gegevens, zullen op het grondgebied van andere Lid-Staten ontvangen doses door externe straling of inhalatie, volgens een evaluatie door de deskundigen, vanuit medisch oogpunt niet significant zijn. Eventuele door ingestie van besmette levensmiddelen veroorzaakte doses kunnen onder ongunstige weersomstandigheden zodanig zijn dat de bevoegde autoriteiten tegenmaatregelen moeten nemen. Hiertoe zijn bilaterale verdragen betreffende de uitwisseling van informatie in geval van kernongevallen gesloten tussen Spanje enerzijds en Frankrijk, Italië en Portugal anderzijds; een soortgelijk verdrag met de Bondsrepubliek Duitsland is in voorbereiding. In deze verdragen wordt ook rekening gehouden met andere hypothetische ongevallen, waarvan de radiologische gevolgen verder kunnen reiken dan die welke in de algemene gegevens zijn verdisconteerd. De gevolgtrekking van de Commissie luidt dat de uitvoering van het plan voor de lozing van radioactieve afvalstoffen uit de kerncentrale Vandellòs II bij normaal bedrijf niet tot een vanuit het oogpunt van de gezondheid significante radioactieve besmetting van water, bodem of luchtruim van een andere Lid-Staat zal leiden. In geval van een ongeval zoals verdisconteerd in de algemene gegevens zijn de eventueel door externe straling en inhalatie in andere Lid-Staten te ontvangen doses vanuit het oogpunt van de gezondheid niet significant; ingestie van besmette levensmiddelen kan echter zodanige doses veroorzaken dat de bevoegde autoriteiten tegenmaatregelen moeten nemen. Dit advies is gericht tot het Koninkrijk Spanje. Gedaan te Brussel, 14 juni 1988. Voor de Commissie Stanley CLINTON DAVIS Lid van de Commissie",
  "source": "EUR LEX"
}