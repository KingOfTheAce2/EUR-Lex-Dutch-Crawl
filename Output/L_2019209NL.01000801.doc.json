{
  "url": "http://www.w3.org/1999/xhtml\">",
  "content": "L_2019209NL.01000801.xml 9.8.2019 NL Publicatieblad van de Europese Unie L 209/8 UITVOERINGSVERORDENING (EU) 2019/1339 VAN DE COMMISSIE van 8 augustus 2019 tot verlening van een overgangsperiode voor het gebruik van de beschermde oorsprongsbenaming “Cidre Cotentin”/“Cotentin” (BOB) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 15, lid 1, Overwegende hetgeen volgt: (1) Bij brief van 16 november 2016 hebben de Franse autoriteiten de Commissie meegedeeld dat de Cidrerie de la Brique, 23, route de la Brique, 50700 Saint-Joseph, die het betrokken product al meer dan vijf jaar ononderbroken legaal in de handel had gebracht onder de naam “Cidre Cotentin”/“Cotentin”, zich in het kader van de nationale bezwaarprocedure had gemeld. Overwegende dat deze onderneming voldoet aan de in artikel 15, lid 1, van Verordening (EU) nr. 1151/2012 vastgestelde voorwaarden, hebben de Franse autoriteiten de Europese Commissie verzocht om haar een overgangsperiode tot en met 30 juni 2020 toe te staan. (2) Bij Uitvoeringsverordening (EU) 2018/939 van de Commissie ( 2 ) heeft de Commissie de naam “Cidre Cotentin”/“Cotentin” (BOB) ingeschreven in het register van beschermde oorsprongsbenamingen en beschermde geografische aanduidingen zonder de Cidrerie de la Brique de overgangsperiode krachtens artikel 15, lid 1, toe te staan, waarom de Franse autoriteiten hadden verzocht. Uitvoeringsverordening (EU) 2018/939 is op 23 juli 2018 in werking getreden. (3) Bij e-mail van 10 en 12 april 2019 hebben de Franse autoriteiten toegelicht waarom de onderneming Cidrerie de la Brique in aanmerking komt voor een overgangsperiode krachtens artikel 15, lid 1, van Verordening (EU) nr. 1151/2012 en hebben zij de Commissie nogmaals verzocht om die overgangsperiode toe te staan. (4) De betrokken onderneming, die is gevestigd in het afgebakende geografische gebied als omschreven in het productdossier van de beschermde oorsprongsbenaming “Cidre Cotentin”/“Cotentin”, past het productdossier van de naam niet toe en zou derhalve tegen artikel 13, lid 1, van Verordening (EU) nr. 1151/2012 ingaan indien zij bovengenoemde naam gebruikte. (5) De onderneming Cidrerie de la Brique voldeed dus aan de in artikel 15, lid 1, van Verordening (EU) nr. 1151/2012 vastgestelde voorwaarden om de verkoopnaam na de registratie ervan gedurende een overgangsperiode wettig te gebruiken. Aan die onderneming moet een overgangsperiode tot en met 30 juni 2020 worden toegestaan waarin zij de beschermde naam “Cidre Cotentin”/“Cotentin” (BOB) mag gebruiken. (6) Aangezien de naam beschermd is met ingang van 23 juli 2018, datum van inwerkingtreding van Uitvoeringsverordening (EU) 2018/939 tot registratie van de naam “Cidre Cotentin”/“Cotentin” (BOB), moet de machtiging om de beschermde naam te gebruiken met terugwerkende kracht van toepassing worden met ingang van die datum. (7) De in deze verordening vervatte maatregelen zijn in overeenstemming met het advies van het Comité inzake het kwaliteitsbeleid van landbouwproducten, HEEFT DE VOLGENDE VERORDENING VASTGESTELD: Artikel 1 De onderneming Cidrerie de la Brique, 23, route de la Brique, 50700 Saint-Joseph wordt gemachtigd om de geregistreerde naam “Cidre Cotentin”/“Cotentin” (BOB) te gebruiken gedurende een overgangsperiode tot en met 30 juni 2020. Deze overgangsperiode is met terugwerkende kracht van toepassing met ingang van 23 juli 2018. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 8 augustus 2019. Voor de Commissie De voorzitter Jean-Claude JUNCKER ( 1 ) PB L 343 van 14.12.2012, blz. 1 . ( 2 ) Uitvoeringsverordening (EU) 2018/939 van de Commissie van 26 juni 2018 tot inschrijving van een naam in het register van beschermde oorsprongsbenamingen en beschermde geografische aanduidingen (“Cidre Cotentin”/“Cotentin” (BOB)) ( PB L 166 van 3.7.2018, blz. 3 ).",
  "source": "EUR LEX"
}