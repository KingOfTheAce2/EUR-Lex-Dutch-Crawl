{
  "url": "http://www.w3.org/1999/xhtml\">",
  "content": "L_202500644NL.000101.fmx.xml Publicatieblad van de Europese Unie NL L-serie 2025/644 28.3.2025 UITVOERINGSBESLUIT (EU) 2025/644 VAN DE RAAD van 24 maart 2025 waarbij Frankrijk overeenkomstig Richtlijn 2003/96/EG wordt gemachtigd een verlaagd belastingtarief toe te passen op loodvrije benzine die in de Corsicaanse departementen tot verbruik wordt uitgeslagen om daar als motorbrandstof te worden gebruikt DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2003/96/EG van de Raad van 27 oktober 2003 tot herstructurering van de communautaire regeling voor de belasting van energieproducten en elektriciteit ( 1 ) , en met name artikel 19, lid 1, Gezien het voorstel van de Europese Commissie, Overwegende hetgeen volgt: (1) Bij Beschikking 2007/880/EG van de Raad ( 2 ) en Uitvoeringsbesluiten 2013/192/EU ( 3 ) en (EU) 2019/372 ( 4 ) van de Raad werd Frankrijk overeenkomstig artikel 19 van Richtlijn 2003/96/EG gemachtigd een verlaagd belastingtarief toe te passen op loodvrije benzine die in de Corsicaanse departementen tot verbruik wordt uitgeslagen om daar als motorbrandstof te worden gebruikt. (2) Bij brief van 31 oktober 2024 heeft Frankrijk verzocht om een verlaagd tarief van energiebelasting op als motorbrandstof gebruikte loodvrije benzine te blijven toepassen. De verlaging bedraagt 1 EUR per hectoliter. De machtiging werd gevraagd voor de periode van 1 januari 2025 tot en met 31 december 2028. De aanvoer van loodvrije benzine naar Corsica kost aanzienlijk meer dan de aanvoer van die benzine op het Franse vasteland, wat ertoe leidt dat ook de eindprijzen daar meer dan 0,10 EUR per liter hoger liggen dan op het vasteland. (3) Door de belasting op loodvrije benzine die de consument op Corsica moet betalen, te verlagen, wordt er meer gelijkheid gecreëerd tussen de consumenten daar en die op het vasteland. De maatregel voldoet dus aan de doelstellingen van het regionale beleid en het cohesiebeleid. (4) De belastingverlaging houdt niet meer in dan wat noodzakelijk is om de extra kosten van vervoer en distributie voor de consument op Corsica te compenseren. (5) Het uiteindelijke belastingniveau is in overeenstemming met het bij Richtlijn 2003/96/EG vastgestelde minimumniveau, dat thans 359 EUR per 1 000 liter (of 35,90 EUR per hectoliter) bedraagt. (6) Gelet op de afgelegen en insulaire aard van de departementen waarop de maatregel van toepassing zal zijn en het feit dat het slechts om een bescheiden verlaging van het belastingtarief gaat, dat nog altijd zeer hoog is in vergelijking met het in Richtlijn 2003/96/EG vastgestelde minimumtarief, zal de gevraagde maatregel niet tot specifieke verschuivingen in de brandstofaanvoer leiden. (7) Bijgevolg is de maatregel aanvaardbaar wat betreft de goede werking van de interne markt en de noodzaak om eerlijke mededinging te verzekeren, en is hij niet onverenigbaar met het gezondheids-, milieu-, energie- en vervoerbeleid van de Unie. (8) Op grond van artikel 19, lid 2, van Richtlijn 2003/96/EG moet Frankrijk daarom worden gemachtigd om een verlaagd belastingtarief toe te passen op loodvrije benzine die op Corsica tot verbruik wordt uitgeslagen om daar als motorbrandstof te worden gebruikt. (9) Om verstoringen te voorkomen, moet worden gegarandeerd dat Frankrijk de specifieke verlaging waarop dit besluit betrekking heeft, met ingang van 1 januari 2025 kan toepassen, naadloos aansluitend bij de eerdere regeling die bestond uit hoofde van Uitvoeringsbesluit (EU) 2019/372. De verzochte machtiging moet derhalve worden verleend met ingang van 1 januari 2025. (10) Overeenkomstig artikel 19, lid 2, van Richtlijn 2003/96/EG is iedere uit hoofde van die bepaling verleende machtiging in de tijd beperkt. Om de betrokken departementen voldoende zekerheid te bieden, dient de machtiging te worden verleend voor een periode van vier jaar. Om evenwel toekomstige algemene ontwikkelingen van het bestaande juridische kader niet te ondergraven, is het passend te bepalen dat dit besluit, mocht de Raad op basis van artikel 113 van het Verdrag betreffende de werking van de Europese Unie een algemene regeling voor de belasting van energieproducten invoeren waaraan deze machtiging niet zou zijn aangepast, dient te vervallen op de dag waarop die regeling van toepassing wordt. (11) Dit besluit laat de toepassing van de Unieregels betreffende staatssteun onverlet, HEEFT HET VOLGENDE BESLUIT VASTGESTELD: Artikel 1 Frankrijk wordt gemachtigd een verlaging van het belastingtarief van ten hoogste 1 EUR per hectoliter toe te passen op loodvrije benzine die in de Corsicaanse departementen tot verbruik wordt uitgeslagen om daar als motorbrandstof te worden gebruikt. Om een overcompensatie te voorkomen, gaat de verlaging niet verder dan de door de Corsicaanse departementen extra te betalen kosten voor vervoer, opslag en distributie ten opzichte van die voor het Franse vasteland. Bij de toepassing van het verlaagde tarief worden de in artikel 7 van Richtlijn 2003/96/EG vastgestelde minimumtarieven in acht genomen. Artikel 2 Dit besluit is van toepassing vanaf 1 januari 2025 tot en met 31 december 2028. Indien de Raad evenwel, handelend op basis van artikel 113 van het Verdrag betreffende de werking van de Europese Unie of een andere relevante bepaling van het Verdrag, een gewijzigde algemene regeling voor de belasting van energieproducten en elektriciteit invoert waarmee de in artikel 1 van dit besluit verleende machtiging niet verenigbaar zou zijn, dan komt dit besluit te vervallen op de dag waarop die gewijzigde algemene regeling van toepassing wordt. Artikel 3 Dit besluit wordt van kracht op de datum van kennisgeving ervan. Artikel 4 Dit besluit is gericht tot de Franse Republiek. Gedaan te Brussel, 24 maart 2025. Voor de Raad De voorzitter C. SIEKIERSKI ( 1 ) PB L 283 van 31.10.2003, blz. 51 , ELI: http://data.europa.eu/eli/dir/2003/96/oj . ( 2 ) Beschikking 2007/880/EG van de Raad van 20 december 2007 waarbij Frankrijk wordt gemachtigd een verlaagd belastingtarief toe te passen op als motorbrandstof gebruikte loodvrije benzine die in de Corsicaanse departementen in de handel wordt gebracht overeenkomstig artikel 19 van Richtlijn 2003/96/EG ( PB L 346 van 29.12.2007, blz. 15 , ELI: http://data.europa.eu/eli/dec/2007/880/oj ). ( 3 ) Uitvoeringsbesluit 2013/192/EU van de Raad van 22 april 2013 waarbij de Franse Republiek overeenkomstig artikel 19 van Richtlijn 2003/96/EG wordt gemachtigd een verlaagd belastingtarief toe te passen op als motorbrandstof gebruikte loodvrije benzine die in de Corsicaanse departementen in de handel wordt gebracht ( PB L 113 van 25.4.2013, blz. 13 , ELI: http://data.europa.eu/eli/dec_impl/2013/192/oj ). ( 4 ) Uitvoeringsbesluit (EU) 2019/372 van de Raad van 5 maart 2019 waarbij Frankrijk overeenkomstig artikel 19 van Richtlijn 2003/96/EG wordt gemachtigd een verlaagd belastingtarief toe te passen op loodvrije benzine die in de Corsicaanse departementen tot verbruik wordt uitgeslagen om daar als motorbrandstof te worden gebruikt ( PB L 68 van 8.3.2019, blz. 5 , ELI: http://data.europa.eu/eli/dec_impl/2019/372/oj ). ELI: http://data.europa.eu/eli/dec_impl/2025/644/oj ISSN 1977-0758 (electronic edition)",
  "source": "EUR LEX"
}