{
  "url": "http://www.w3.org/1999/xhtml\">",
  "content": "L_2013159NL.01000601.xml 11.6.2013 NL Publicatieblad van de Europese Unie L 159/6 UITVOERINGSVERORDENING (EU) Nr. 532/2013 VAN DE COMMISSIE van 10 juni 2013 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stof kooldioxide (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, onder c), Overwegende hetgeen volgt: (1) De werkzame stof kooldioxide is in bijlage I bij Richtlijn 91/414/EEG van de Raad ( 2 ) opgenomen bij Richtlijn 2008/127/EG van de Commissie ( 3 ) volgens de procedure van artikel 24 ter van Verordening (EG) nr. 2229/2004 van de Commissie van 3 december 2004 houdende nadere bepalingen voor de uitvoering van de vierde fase van het werkprogramma als bedoeld in artikel 8, lid 2, van Richtlijn 91/414/EEG van de Raad ( 4 ) . Sinds de vervanging van Richtlijn 91/414/EEG door Verordening (EG) nr. 1107/2009 wordt deze stof geacht krachtens die verordening te zijn goedgekeurd en is zij opgenomen in deel A van de bijlage bij Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( 5 ) . (2) Overeenkomstig artikel 25 bis van Verordening (EG) nr. 2229/2004 heeft de Europese Autoriteit voor voedselveiligheid (EFSA) op 18 december 2012 haar standpunt over het ontwerpevaluatieverslag voor kooldioxide ( 6 ) aan de Commissie voorgelegd. De EFSA heeft haar standpunt over kooldioxide aan de kennisgever meegedeeld, die door de Commissie is verzocht het ontwerpevaluatieverslag voor kooldioxide te becommentariëren. Het ontwerpevaluatieverslag en het standpunt van de EFSA zijn door de lidstaten en de Commissie in het kader van het Permanent Comité voor de voedselketen en de diergezondheid onderzocht en het ontwerpevaluatieverslag is op 17 mei 2013 afgerond in de vorm van het evaluatieverslag van de Commissie voor kooldioxide. (3) Er wordt bevestigd dat de werkzame stof kooldioxide geacht moet worden krachtens Verordening (EG) nr. 1107/2009 te zijn goedgekeurd. (4) Overeenkomstig artikel 13, lid 2, juncto artikel 6 van Verordening (EG) nr. 1107/2009 en in het licht van de huidige wetenschappelijke en technische kennis moeten de goedkeuringsvoorwaarden voor kooldioxide worden gewijzigd wat betreft de maximale hoeveelheden van de volgende relevante onzuiverheden: fosfaan, benzeen, koolstofmonoxide, methanol en waterstofcyanide. (5) De bijlage bij Uitvoeringsverordening (EU) nr. 540/2011 moet daarom dienovereenkomstig worden gewijzigd. (6) Er moet een redelijke termijn vóór de toepassing van deze verordening worden toegestaan om de lidstaten, de kennisgever en de houders van toelatingen voor gewasbeschermingsmiddelen die koolstofdioxide bevatten in staat te stellen te voldoen aan de voorschriften als gevolg van de wijziging van de goedkeuringsvoorwaarden. (7) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Deel A van de bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 november 2013. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 juni 2013. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) PB L 230 van 19.8.1991, blz. 1 . ( 3 ) PB L 344 van 20.12.2008, blz. 89 . ( 4 ) PB L 379 van 24.12.2004, blz. 13 . ( 5 ) PB L 153 van 11.6.2011, blz. 1 . ( 6 ) Europese Autoriteit voor voedselveiligheid, Conclusion on the peer review of the pesticide risk assessment of the active substance carbon dioxide. EFSA Journal 2013; 11(1):3053. [46 blz.] doi: 10.2903/j.efsa.2013.3053. Online te vinden op: www.efsa.europa.eu/efsajournal BIJLAGE In deel A van de bijlage bij Uitvoeringsverordening (EU) nr. 540/2011 wordt rij 225 betreffende de werkzame stof kooldioxide vervangen door: Nummer Benaming, identificatienummers IUPAC-benaming Zuiverheid Datum van goedkeuring Geldigheidsduur Specifieke bepalingen „225 Kooldioxide CAS-nr.: 124-38-9 CIPAC-nr.: 844 Koolstofdioxide ≥ 99,9 % Relevante onzuiverheden: fosfaan maximaal 0,3 ppm (V/V) benzeen maximaal 0,02 ppm (V/V) koolstofmonoxide maximaal 10 ppm (V/V) methanol maximaal 10 ppm (V/V) waterstofcyanide maximaal 0,5 ppm (V/V) 1 september 2009 31 augustus 2019 DEEL A Mag alleen worden toegelaten voor gebruik als fumigatiemiddel. DEEL B Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen moet rekening worden gehouden met de conclusies van het evaluatieverslag over kooldioxide (SANCO/2987/2008) (en met name met de aanhangsels I en II), dat door het Permanent Comité voor de voedselketen en de diergezondheid op 17 mei 2013 is goedgekeurd. De gebruiksvoorwaarden moeten, indien nodig, risicobeperkende maatregelen omvatten.”",
  "source": "EUR LEX"
}