{
  "url": "http://www.w3.org/1999/xhtml\">",
  "content": "L_2020269NL.01004001.xml 17.8.2020 NL Publicatieblad van de Europese Unie L 269/40 UITVOERINGSBESLUIT (EU) 2020/1202 VAN DE COMMISSIE van 14 augustus 2020 tot beëindiging van de antidumpingprocedure betreffende de invoer van pennen en hechtnieten van oorsprong uit de Volksrepubliek China en tot onderwerping van de invoer van pennen en hechtnieten van oorsprong uit de Volksrepubliek China aan toezicht DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, lid 1, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 2 ) , en met name artikel 56, lid 5, Overwegende hetgeen volgt: 1. PROCEDURE (1) Op 18 december 2019 heeft de Europese Commissie door de bekendmaking van een bericht van inleiding in het Publicatieblad van de Europese Unie ( 3 ) een antidumpingprocedure betreffende de invoer van pennen en hechtnieten van oorsprong uit de Volksrepubliek China ingeleid. (2) Het onderzoek werd geopend naar aanleiding van een klacht van zes producenten in de Unie: Atrom Impex srl (Roemenië), Bizon Int. Sp. z.o.o. (Polen), Ergo Staples (Kroatië), Grupodesa (Spanje), Omer SpA (Italië) en Velo srl (Italië), (“de klagers”), die meer dan 50 % van de totale productie in de Unie van pennen en hechtnieten vertegenwoordigen. Het bij de klacht gevoegde bewijsmateriaal over dumping en aanmerkelijke schade als gevolg daarvan werd voldoende geacht om de opening van een onderzoek te rechtvaardigen. (3) In het bericht van inleiding werden belanghebbenden uitgenodigd met de Commissie contact op te nemen om aan het onderzoek mee te werken. Daarnaast heeft de Commissie specifiek de klagers, andere haar bekende producenten in de Unie, de haar bekende producenten-exporteurs en de Chinese autoriteiten, haar bekende importeurs, leveranciers en gebruikers, handelaren, alsmede de haar bekende betrokken verenigingen op de hoogte gesteld van de opening van het onderzoek en hen uitgenodigd daaraan mee te werken. (4) Alle belanghebbenden werden in de gelegenheid gesteld om binnen de in het bericht van inleiding genoemde termijn opmerkingen in te dienen over de opening van het onderzoek en een hoorzitting met de Commissie en/of de raadadviseur-auditeur in handelsprocedures aan te vragen. 2. INTREKKING VAN DE KLACHT EN BEËINDIGING VAN DE PROCEDURE (5) Op 24 juni 2020 hebben de klagers de Commissie meegedeeld dat zij hun klacht introkken. (6) Overeenkomstig artikel 9, lid 1, van Verordening (EU) 2016/1036 kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (7) Bij het onderzoek is uit niets gebleken dat verdere behandeling van de zaak in het belang van de Unie zou zijn. De Commissie heeft echter ook kennis genomen van een besluit dat het ministerie van Handel van de Verenigde Staten van Amerika op 26 mei 2020 heeft genomen in een antidumping- en antisubsidieonderzoek naar de invoer van bepaalde soorten samengelijmde stalen hechtnieten uit de Volksrepubliek China, wat productsoorten van het betrokken product zijn. Gezien het potentiële risico van toekomstige verlegging van het handelsverkeer zal de Commissie de statistische ontwikkeling van de invoer van het betrokken product uit de Volksrepubliek China gedurende een periode van 24 maanden vanaf de bekendmaking van het onderhavige besluit in het oog houden. Zo kan de Commissie beoordelen of het nodig is een nieuw onderzoek te openen overeenkomstig de vereisten van de basisverordening. (8) De Commissie kwam derhalve tot de conclusie dat de antidumpingprocedure betreffende de invoer in de Unie van pennen en hechtnieten van oorsprong uit de Volksrepubliek China moet worden beëindigd zonder dat maatregelen worden ingesteld. (9) De belanghebbenden zijn hiervan op de hoogte gebracht en in de gelegenheid gesteld opmerkingen te maken. Geen van de belanghebbenden heeft tegen de beëindiging bezwaar gemaakt. (10) Het besluit is in overeenstemming met het advies van het bij artikel 15, lid 1, van Verordening (EU) 2016/1036 ingestelde comité en het bij artikel 285 van Verordening (EU) nr. 952/2013 ingestelde Comité douanewetboek, HEEFT HET VOLGENDE BESLUIT VASTGESTELD: Artikel 1 De antidumpingprocedure betreffende de invoer van pennen en hechtnieten, momenteel ingedeeld onder de GN-codes ex 7317 00 20, ex 7317 00 60, ex 7317 00 80, ex 7326 20 00, ex 7616 10 00, 8305 20 00 en ex 8308 10 00 (Taric-codes 7317002040, 7317006040, 7317008040, 7326200040, 7616100040 en 8308100040), van oorsprong uit de Volksrepubliek China, wordt beëindigd. Artikel 2 De in artikel 1 genoemde Taric-codes of eventuele daarmee overeenkomende toekomstige codes blijven gedurende een periode van 24 maanden na de bekendmaking van dit besluit open om de Commissie in staat te stellen de statistische ontwikkeling van de invoer van pennen en hechtnieten te volgen overeenkomstig artikel 56, lid 5, van Verordening (EU) nr. 952/2013. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 14 augustus 2020. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) PB L 269 van 10.10.2013, blz. 1 . ( 3 ) PB C 425 van 18.12.2019, blz. 21 .",
  "source": "EUR LEX"
}