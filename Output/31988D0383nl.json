{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31988D0383:NL:HTML\">",
  "content": "EUR-Lex - 31988D0383 - NL Avis juridique important | 31988D0383 88/383/EEG: Beschikking van de Commissie van 24 februari 1988 ten behoeve van de verbetering van de informatie op het gebied van de gezondheid, hygiëne en veiligheid op het werk Publicatieblad Nr. L 183 van 14/07/1988 blz. 0034 - 0034 Bijzondere uitgave in het Fins: Hoofdstuk 5 Deel 4 blz. 0132 Bijzondere uitgave in het Zweeds: Hoofdstuk 5 Deel 4 blz. 0132 ***** BESCHIKKING  VAN DE COMMISSIE van 24 februari 1988 ten behoeve van de verbetering van de informatie op het gebied van de gezondheid, hygiëne en veiligheid op het werk (88/383/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 118, Overwegende dat de Commissie dient te beschikken over de noodzakelijke informatie alvorens de Lid-Staten wettelijke en bestuursrechtelijke voorschriften op het gebied van de gezondheid, de hygiëne en de veiligheid op het werk vaststellen; dat in bepaalde gevallen alle Lid-Staten eveneens op de hoogte moeten worden gesteld van door één van de Lid-Staten voorgenomen wettelijke en bestuursrechtelijke voorschriften; Overwegende dat bij Richtlijn 83/189/EEG van de Raad (1) een informatieprocedure is vastgesteld op het gebied van technische normen en voorschriften, welke procedure mede dat van de gezondheid, de hygiëne en de veiligheid op het werk bestrijkt; Overwegende dat het noodzakelijk is deze procedure te vervolledigen door een verbetering van de informatie betreffende andere, in de onderhavige beschikking bdoelde wettelijke en bestuursrechtelijke voorschriften; Overwegende dat een groep deskundigen dient te worden opgericht waarvan de leden door de Lid-Staten worden aangewezen en die tot taak hebben de Commissie bij te staan bij het onderzoek van ontwerpen van nationale wettelijke en bestuursrechtelijke voorschriften, HEEFT DE VOLGENDE BESCHIKKING GEGEVEN: Artikel 1 De Lid-Staten delen de Commissie onverwijld de wettelijke en bestuursrechtelijke voorschriften op het gebied van de veiligheid, de hygiëne en de gezondheid op het werk mede, alsmede alle ontwerpen van wettelijke en bestuursrechtelijke voorschriften op dit gebied, met uitzondering van de ontwerpen van technische voorschriften zoals omschreven in artikel 1, punt 6, van Richtlijn 83/189/EEG. De Lid-Staten delen eveneens de overige voorschriften op dit gebied waarnaar zij verwijzen, mede. Artikel 2 1. De Commissie doet de Lid-Staten alle ontwerpen van wettelijke en bestuursrechtelijke voorschriften toekomen welke zij in toepassing van artikel 1 ontvangt en vanuit het gezichtspunt van het doel van deze beschikking dienstig acht. 2. De Commissie en de overige Lid-Staten kunnen de Lid-Staat, waarvan het ontwerp is doorgegeven zoals in lid 1 is bepaald, opmerkingen doen toekomen waarmee deze Lid-Staat zoveel mogelijk rekening houdt. De opmerkingen van de Lid-Staten worden door tussenkomst van de Commissie doorgegeven. Artikel 3 De Commissie wordt bijgestaan door een groep deskundigen onder voorzitterschap van een vertegenwoordiger van de Commissie. Deze groep bestaat uit 24 vaste leden, namelijk voor elk der Lid-Staten 2 deskundigen, benoemd door de Commissie op voorstel van de Lid-Staten. Voor ieder van de vaste leden wordt volgens deze zelfde regeling een plaatsvervangend lid benoemd. Artikel 4 De Commissie stelt het Raadgevend Comité voor de veiligheid, de hygiëne en de gezondheidsbescherming op de arbeidsplaats periodiek op de hoogte van de uit de tenuitvoerlegging van deze beschikking voortvloeiende activiteiten, met uitzondering van de door de Lid-Staten als vertrouwelijk beschouwde onderwerpen, alsmede, in voorkomend geval, het Permanent Comité dat krachtens artikel 5 van Richtlijn 83/189/EEG is ingesteld. Artikel 5 Deze beschikking is gericht tot de Lid-Staten. Gedaan te Brussel, 24 februari 1988. Voor de Commissie Manuel MARÍN Vice-Voorzitter (1) PB nr. L 109 van 26. 4. 1983, blz. 8.",
  "source": "EUR LEX"
}