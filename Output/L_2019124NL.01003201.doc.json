{
  "url": "http://www.w3.org/1999/xhtml\"><!--",
  "content": "L_2019124NL.01003201.xml 13.5.2019 NL Publicatieblad van de Europese Unie L 124/32 UITVOERINGSVERORDENING (EU) 2019/724 VAN DE COMMISSIE van 10 mei 2019 tot wijziging van Uitvoeringsverordening (EU) nr. 686/2012 wat betreft de aanwijzing van lidstaten-rapporteurs en lidstaten-corapporteurs voor de werkzame stoffen glyfosaat, lambda-cyhalothrin, imazamox en pendimethalin en tot wijziging van Uitvoeringsverordening (EU) nr. 844/2012 wat betreft de mogelijkheid dat een groep lidstaten gezamenlijk de taak van lidstaat-rapporteur op zich neemt (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 19, Overwegende hetgeen volgt: (1) Bij Uitvoeringsverordening (EU) nr. 686/2012 van de Commissie ( 2 ) is de beoordeling van een werkzame stof in het kader van de verlengingsprocedure toevertrouwd aan een lidstaat-rapporteur en een lidstaat-corapporteur. Aangezien de beoordelingen van de werkzame stoffen glyfosaat, imazamox en pendimethalin nog niet aan een lidstaat-rapporteur of een lidstaat-corapporteur zijn toevertrouwd en de goedkeuring van de betreffende werkzame stoffen tussen 1 januari 2022 en 31 december 2024 vervalt, moet worden voorzien in de toewijzing van de beoordeling van de betreffende werkzame stoffen. (2) Die toewijzing moet zodanig geschieden dat de verantwoordelijkheden en de werkzaamheden evenwichtig tussen de lidstaten worden verdeeld. (3) In uitzonderlijke gevallen kunnen de verwachte werklast en de complexe beoordeling van een bepaalde werkzame stof teveel zijn voor één lidstaat-rapporteur die door één lidstaat-corapporteur wordt bijgestaan. In die gevallen kan het gewettigd zijn een groep lidstaten aan te wijzen die gezamenlijk als lidstaat-rapporteur optreden, om de werklast beter te verdelen en de expertise van een aantal lidstaten te bundelen. Daarom moet worden verduidelijkt dat een groep lidstaten gezamenlijk de taak van lidstaat-rapporteur op zich kan nemen. De aanwijzing van een lidstaat-corapporteur is dan niet nodig. Wanneer een aantal lidstaten gezamenlijk de taak van lidstaat-rapporteur op zich neemt, moeten zij overeenstemming bereiken over de organisatie van de werkzaamheden. Tegen deze achtergrond moet de beoordeling van de werkzame stof glyfosaat worden toevertrouwd aan een groep lidstaten die gezamenlijk als lidstaat-rapporteur optreden. (4) De beoordeling van imazamox moet worden toevertrouwd aan Griekenland als lidstaat-rapporteur en aan Italië als lidstaat-corapporteur. (5) De beoordeling van pendimethalin moet worden toevertrouwd aan Zweden als lidstaat-rapporteur en aan Nederland als lidstaat-corapporteur. (6) In overleg met de betrokken lidstaten wordt het ook noodzakelijk geacht een andere lidstaat-rapporteur voor de werkbare stof lambda-cyhalothrin aan te wijzen, rekening houdend met de evenwichtige verdeling van de verantwoordelijkheden en de werkzaamheden tussen de lidstaten. De beoordeling van lambda-cyhalothrin in het kader van de verlengingsprocedure moet worden toevertrouwd aan Griekenland als lidstaat-rapporteur, terwijl Frankrijk de lidstaat-corapporteur blijft. (7) Uitvoeringsverordening (EU) nr. 844/2012 van de Commissie ( 3 ) voorziet in de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009. (8) Krachtens Uitvoeringsverordening (EU) nr. 844/2012 worden de aanvragen en de later ingediende aanvullende dossiers behandeld en beoordeeld door één lidstaat-rapporteur die door één lidstaat-corapporteur wordt bijgestaan. De procedures moeten echter worden verduidelijkt voor de bovenvermelde uitzonderlijke gevallen, waarbij de beoordeling wordt toevertrouwd aan een groep lidstaten die gezamenlijk als lidstaat-rapporteur optreden overeenkomstig Uitvoeringsverordening (EU) nr. 686/2012. Deze groep moet gezamenlijk de taak op zich nemen die bij Uitvoeringsverordening (EU) nr. 844/2012 aan de lidstaat-rapporteur is toebedeeld. (9) De mogelijkheden om vergoedingen en heffingen te eisen overeenkomstig artikel 74 van Verordening (EG) nr. 1107/2009 moeten voor de verlengingsprocedure worden verduidelijkt. (10) De Uitvoeringsverordeningen (EU) nr. 686/2012 en (EU) nr. 844/2012 moeten daarom dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijzigingen van Uitvoeringsverordening (EU) nr. 686/2012 Uitvoeringsverordening (EU) nr. 686/2012 wordt als volgt gewijzigd: 1) Artikel 1 wordt vervangen door: \"Artikel 1 Wat de verlengingsprocedure aangaat, wordt de beoordeling van elke werkzame stof zoals vermeld in de eerste kolom van de bijlage, ofwel toevertrouwd aan een lidstaat-rapporteur zoals vermeld in de tweede kolom van die bijlage, en een lidstaat-corapporteur zoals vermeld in de derde kolom van die bijlage, ofwel — in voorkomend geval — aan een groep lidstaten die gezamenlijk als lidstaat-rapporteur optreden, zoals vermeld in de vierde kolom van die bijlage. In het laatste geval wordt geen corapporteur aangewezen.\" 2) De bijlage wordt gewijzigd overeenkomstig de bijlage bij deze verordening. Artikel 2 Wijzigingen van Uitvoeringsverordening (EU) nr. 844/2012 Uitvoeringsverordening (EU) nr. 844/2012 wordt als volgt gewijzigd: 1) Artikel 1, lid 1, wordt als volgt gewijzigd: a) de eerste alinea wordt vervangen door: \"Onverminderd de vierde alinea wordt een aanvraag om verlenging van een goedkeuring van een werkzame stof uiterlijk drie jaar vóór het verstrijken van de goedkeuring door een producent van de werkzame stof ingediend bij de lidstaat-rapporteur zoals vermeld in de tweede kolom van de bijlage bij Uitvoeringsverordening (EU) nr. 686/2012 van de Commissie ( *1 ) , en de lidstaat-corapporteur zoals vermeld in de derde kolom van die bijlage, ofwel bij elke lidstaat van een groep lidstaten die gezamenlijk als lidstaat-rapporteur optreden, zoals vermeld in de vierde kolom van die bijlage. ( *1 ) Uitvoeringsverordening (EU) nr. 686/2012 van de Commissie van 26 juli 2012 waarbij de beoordeling van werkzame stoffen in het kader van de verlengingsprocedure aan de lidstaten wordt toevertrouwd ( PB L 200 van 27.7.2012, blz. 5 ).\";\" b) de volgende vierde, vijfde en zesde alinea worden toegevoegd: \"Als een groep lidstaten gezamenlijk de taak van lidstaat-rapporteur op zich neemt zoals vermeld in de vierde kolom van de bijlage bij Uitvoeringsverordening (EU) nr. 686/2012, wordt geen lidstaat-corapporteur aangewezen. Alle verwijzingen naar \"de lidstaat-rapporteur\" in deze verordening worden dan beschouwd als verwijzingen naar \"de groep lidstaten die gezamenlijk als lidstaat-rapporteur optreden\". Vóór het verstrijken van de termijn voor het indienen van de aanvraag bereiken de lidstaten die gezamenlijk als lidstaat-rapporteur optreden, overeenstemming over de verdeling van alle taken en de werklast. De lidstaten die deel uitmaken van de groep lidstaten die gezamenlijk als lidstaat-rapporteur optreden, pogen tijdens de beoordeling tot een consensus te komen.\". 2) In artikel 11, lid 2, wordt punt h) vervangen door: \"h) de punten waarover de lidstaat-corapporteur het niet met de beoordeling van de lidstaat-rapporteur eens was, indien van toepassing, of, in voorkomend geval, de punten waarover de lidstaten die deel uitmaken van een groep lidstaten die gezamenlijk als lidstaat-rapporteur optreden, het niet met elkaar eens waren.\". 3) Het volgende artikel 13 bis wordt ingevoegd: \"Artikel 13 bis Vergoedingen en heffingen De lidstaten kunnen de betaling van vergoedingen en heffingen eisen overeenkomstig artikel 74 van Verordening (EG) nr. 1107/2009 om de kosten van de werkzaamheden die zij binnen de werkingssfeer van deze verordening uitvoeren, terug te vorderen.\". Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 mei 2019. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 686/2012 van de Commissie van 26 juli 2012 waarbij de beoordeling van werkzame stoffen in het kader van de verlengingsprocedure aan de lidstaten wordt toevertrouwd ( PB L 200 van 27.7.2012, blz. 5 ). ( 3 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). BIJLAGE De bijlage bij Uitvoeringsverordening (EU) nr. 686/2012 wordt als volgt gewijzigd: 1) In deel B wordt de volgende vierde kolom toegevoegd met als titel: \"Groep lidstaten die gezamenlijk als lidstaat-rapporteur optreden (in alfabetische volgorde in de nationale taal)\". 2) Deel C wordt als volgt gewijzigd: a) de volgende vierde kolom wordt toegevoegd met als titel: \"Groep lidstaten die gezamenlijk als lidstaat-rapporteur optreden (in alfabetische volgorde in de nationale taal)\"; b) de volgende vermelding wordt ingevoegd na de vermelding voor Geraniol: Werkzame stof Lidstaat-rapporteur Lidstaat-corapporteur Groep lidstaten die gezamenlijk als lidstaat-rapporteur optreden (in alfabetische volgorde in de nationale taal) \"Glyfosaat FR, HU, NL, SE\" c) de volgende vermelding wordt ingevoegd na de vermelding voor Helicoverpa armigera nucleopolyhedrovirus (HearNPV): Werkzame stof Lidstaat-rapporteur Lidstaat-corapporteur Groep lidstaten die gezamenlijk als lidstaat-rapporteur optreden (in alfabetische volgorde in de nationale taal) \"Imazamox EL IT\" d) de vermelding voor de werkzame stof lambda-cyhalothrin wordt vervangen door: Werkzame stof Lidstaat-rapporteur Lidstaat-corapporteur Groep lidstaten die gezamenlijk als lidstaat-rapporteur optreden (in alfabetische volgorde in de nationale taal) \"lambda-cyhalothrin EL FR\" e) de volgende vermelding wordt ingevoegd na de vermelding voor Paecilomyces fumosoroseus stam Fe9901: Werkzame stof Lidstaat-rapporteur Lidstaat-corapporteur Groep lidstaten die gezamenlijk als lidstaat-rapporteur optreden (in alfabetische volgorde in de nationale taal) \"Pendimethalin SE NL\"",
  "source": "EUR LEX"
}