{
  "url": "http://www.w3.org/1999/xhtml\">",
  "content": "L_2012030NL.01002101.xml 2.2.2012 NL Publicatieblad van de Europese Unie L 30/21 BESLUIT VAN DE COMMISSIE van 31 oktober 2011 Steunmaatregel SA. 30931 (C/11) — Roemenië Steunregeling voor de ontwikkeling van luchtvervoerinfrastructuur (Kennisgeving geschied onder nummer C(2011) 7863) (Slechts de tekst in de Roemeense taal is authentiek) (Voor de EER relevante tekst) (2012/63/EU) DE EUROPESE COMMISSIE, Gezien het Verdrag betreffende de werking van de Europese Unie, en met name artikel 108, lid 2, eerste alinea, Gezien de Overeenkomst betreffende de Europese Economische Ruimte, en met name artikel 62, lid 1, onder a), Overwegende hetgeen volgt: 1. PROCEDURE (1) Op 17 mei 2010 hebben de Roemeense autoriteiten overeenkomstig artikel 108, lid 3, VWEU, bij de Commissie een steunregeling ten behoeve van regionale luchthavens elektronisch aangemeld. De aanmelding is geregistreerd onder nummer N 185/10. (2) Bij brieven van 23 juni 2010, 7 oktober 2010, 3 december 2010 en 17 maart 2011 heeft de Commissie om aanvullende informatie over de voorgenomen maatregel verzocht. De Roemeense autoriteiten hebben de gevraagde informatie verstrekt op 22 juli 2010, 27 oktober 2010, 20 januari 2011 en 5 april 2011. (3) Bij brief van 15 september 2010 hebben de Roemeense autoriteiten de Commissie in kennis gesteld van bepaalde wijzigingen in de aangemelde regeling, met name wat betreft het aantal begunstigden. (4) Bij brief van 24 mei 2011 heeft de Commissie de Roemeense autoriteiten in kennis gesteld van haar besluit de formele onderzoeksprocedure van artikel 108, lid 2, VWEU, in te leiden ten aanzien van de aangemelde steunmaatregel en andere maatregelen ten behoeve van luchthavens (hierna „inleidingsbesluit” genoemd) ( 1 ) . De Commissie heeft vervolgens op 23 juni 2011 een rectificatie van dat besluit goedgekeurd. (5) Het inleidingsbesluit is in het Publicatieblad van de Europese Unie ( 2 ) bekendgemaakt. De Commissie heeft de belanghebbenden verzocht hun opmerkingen kenbaar te maken. (6) Bij brieven van 27 juni 2011, 5 juli 2011 en 19 augustus 2011 heeft Roemenië zijn opmerkingen over het inleidingsbesluit ingediend. (7) De Commissie heeft van drie belanghebbenden opmerkingen ontvangen, namelijk van Carpatair (een luchtvaartmaatschappij die de luchthaven van Timișoara als thuisbasis heeft), van de luchthaven Cluj-Napoca en van de Roemeense vereniging van luchthavens. De opmerkingen van de belanghebbenden betroffen zowel de aangemelde regeling als de aanvullende overheidsfinanciering die sinds de toetreding van Roemenië tot de EU aan de luchthavens is verstrekt om de exploitatietekorten te dekken. (8) Bij brieven van 16 september 2011 heeft de Commissie de opmerkingen van de belanghebbenden aan Roemenië doorgezonden. 2. BESCHRIJVING VAN DE AANGEMELDE MAATREGEL (9) De aangemelde maatregel betreft de overheidsfinanciering voor infrastructuurinvesteringen op kleine regionale luchthavens. (10) De aangemelde maatregel is erop gericht de inachtneming van de luchtverkeersveiligheidsnormen op Roemeense luchthavens, de uitbouw van veilige en levensvatbare luchttransportinfrastructuur en verbeterde toegankelijkheid, alsook regionale ontwikkeling te ondersteunen. (11) Tijdens de voorlopige onderzoeksfase hebben de Roemeense autoriteiten toegelicht dat Roemeense regionale luchthavens doorgaans verliesgevend zijn en dat de staat hun exploitatietekorten jaarlijks voor zijn rekening neemt. De Roemeense autoriteiten hebben de Commissie een volledige lijst verschaft van de overheidsfinanciering die categorie D-luchthavens sinds de toetreding van Roemenië tot de EU is verstrekt. (12) De Roemeense autoriteiten hebben verklaard dat de subsidies die jaarlijks aan de luchthavens zijn verstrekt, grotendeels overeenkwamen met het steunbedrag dat is vrijgesteld van de verplichting tot aanmelding op grond van Beschikking 2005/842/EG van de Commissie van 28 november 2005 betreffende de toepassing van artikel 86, lid 2, van het EG-Verdrag (thans artikel 106, lid 2, VWEU) op staatssteun in de vorm van compensatie voor de openbare dienst die aan bepaalde met het beheer van diensten van algemeen economisch belang belaste ondernemingen wordt toegekend ( 3 ) (hierna „de DAEB-beschikking” genoemd). (13) De enige uitzondering zou de overheidsfinanciering voor de luchthaven van Timișoara zijn, die volgens de Roemeense autoriteiten geen steun vormt, omdat deze maatregel voldoet aan het criterium van de particuliere investeerder in een markteconomie. De overheidsfinanciering voor de luchthaven van Timișoara wordt door de Commissie afzonderlijk beoordeeld. 3. INTREKKING VAN DE AANMELDING (14) Bij brief van 25 juli 2011 hebben de Roemeense autoriteiten hun aanmelding onder SA. 30931 betreffende de financieringsregeling voor infrastructuurinvesteringen op kleine regionale luchthavens in Roemenië ingetrokken. De Roemeense autoriteiten hebben hun voornemen aangekondigd om dergelijke luchthavens te financieren overeenkomstig de bepalingen van de communautaire richtsnoeren voor financiering van luchthavens en aanloopsteun van de overheid voor luchtvaartmaatschappijen met een regionale luchthaven als thuishaven ( 4 ) (hierna „de luchtvaartrichtsnoeren” genoemd) en de DEAB-beschikking. (15) In de luchtvaartrichtsnoeren wordt erkend dat bepaalde door de luchthavens bedreven activiteiten, en in uitzonderlijke gevallen zelfs het gehele beheer van een luchthaven, als diensten van algemeen economisch belang (hierna „DEAB” genoemd) kunnen worden beschouwd. De overheid legt in dat geval de luchthavenbeheerder een aantal openbaredienstverplichtingen op en deze laatste kan worden gecompenseerd voor de extra kosten in verband met de uitvoering van die verplichtingen. (16) De DEAB-beschikking is van toepassing op de compensatie voor de openbare dienst die wordt toegekend aan ondernemingen die een gemiddelde jaaromzet, alle werkzaamheden bijeengenomen, vóór belasting van in totaal minder dan 100 miljoen EUR behalen gedurende de twee boekjaren voorafgaande aan het boekjaar waarin de dienst van algemeen economisch belang is toegewezen en die voor de betrokken dienst jaarlijks minder dan 30 miljoen EUR compensatie ontvangen. De beschikking is tevens van toepassing op de compensatie voor de openbare dienst voor luchthavens met gemiddeld minder dan 1 miljoen passagiers per jaar gedurende de twee boekjaren voorafgaande aan het boekjaar waarin de dienst van algemeen economisch belang is toegewezen. Indien aan de voorwaarden van de DEAB-beschikking is voldaan, zijn de compensaties voor de openbare dienst verenigbaar met de interne markt en vrijgesteld van de in artikel 108, lid 3, VWEU, vastgelegde aanmeldingsplicht. (17) Volgens artikel 8 van Verordening (EG) nr. 659/1999 van de Raad van 22 maart 1999 tot vaststelling van nadere bepalingen voor de toepassing van artikel 93 (thans artikel 88) van het EG-Verdrag ( 5 ) kan de betrokken lidstaat, zolang de Commissie geen besluit over de staatssteun heeft genomen, de aanmelding te gepasten tijde intrekken. In de gevallen waarin de Commissie de formele onderzoeksprocedure heeft ingeleid, wordt deze overeenkomstig artikel 8, lid 2, van bovengenoemde verordening door de Commissie beëindigd. (18) Aangezien Roemenië zijn aanmelding heeft ingetrokken en de regionale luchthavens geheel overeenkomstig de bepalingen van de luchtvaartrichtsnoeren en de DEAB-beschikking zal financieren, heeft de Commissie besloten de formele onderzoeksprocedure van artikel 108, lid 2, VWEU, ten aanzien van de aangemelde maatregel te beëindigen. (19) Dit besluit laat de andere maatregelen waarop het besluit tot inleiding van de procedure betrekking heeft, onverlet. Het formele onderzoek ten aanzien van die maatregelen wordt dan ook voortgezet. HEEFT HET VOLGENDE BESLUIT VASTGESTELD: Artikel 1 De Commissie heeft besloten de formele onderzoeksprocedure van artikel 108, lid 2, VWEU, ten aanzien van de aangemelde regeling voor overheidsfinanciering van verbeteringen van de infrastructuur van kleine regionale luchthavens deels te beëindigen, omdat Roemenië zijn aanmelding van het betrokken project heeft ingetrokken. Artikel 2 Dit besluit is gericht tot Roemenië. Gedaan te Brussel, 31 oktober 2011. Voor de Commissie Joaquín ALMUNIA Vicevoorzitter ( 1 ) De formele onderzoeksprocedure betreft zowel de aangemelde regeling voor overheidsfinanciering ter ondersteuning van de ontwikkeling van de infrastructuur van kleine regionale luchthavens als de overheidsfinanciering ten gunste van een aantal luchthavens ter dekking van exploitatietekorten. ( 2 ) PB C 207 van 13.7.2011, blz. 3 . ( 3 ) PB L 312 van 29.11.2005, blz. 67 . ( 4 ) PB C 312 van 9.12.2005, blz. 1 . ( 5 ) PB L 83 van 27.3.1999, blz. 1 .",
  "source": "EUR LEX"
}