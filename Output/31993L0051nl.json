{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993L0051:NL:HTML\">",
  "content": "EUR-Lex - 31993L0051 - NL Avis juridique important | 31993L0051 Richtlijn 93/51/EEG van de Commissie van 24 juni 1993 tot vaststelling van voorschriften voor het verkeer van bepaalde planten, plantaardige produkten of andere materialen via een beschermd gebied en voor het verkeer, binnen een beschermd gebied, van dergelijke planten, plantaardige produkten of andere materialen van oorsprong uit dat gebied Publicatieblad Nr. L 205 van 17/08/1993 blz. 0024 - 0025 Bijzondere uitgave in het Fins: Hoofdstuk 3 Deel 51 blz. 0186 Bijzondere uitgave in het Zweeds: Hoofdstuk 3 Deel 51 blz. 0186 RICHTLIJN 93/51/EEG VAN DE COMMISSIE van 24 juni 1993 tot vaststelling van voorschriften voor het verkeer van bepaalde planten, plantaardige produkten of andere materialen via een beschermd gebied en voor het verkeer, binnen een beschermd gebied,  van dergelijke planten, plantaardige produkten of andere materialen van oorsprong uit dat gebied DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Richtlijn 77/93/EEG van de Raad van 21 december 1976 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige produkten schadelijke organismen (1), laatstelijk  gewijzigd bij Richtlijn 93/19/EEG (2), en met name op artikel 6, lid 7, eerste en tweede streepje, Overwegende dat in het kader van de voor de Gemeenschap als gebied zonder binnengrenzen geldende communautaire voorschriften op fytosanitair gebied wordt voorzien in de erkenning van voor bepaalde planten, plantaardige produkten of andere materialen ten  aanzien van een of meer schadelijke organismen  \"beschermde gebieden\"; Overwegende dat krachtens Richtlijn 77/93/EEG met ingang van 1 juni 1993 de in bijlage V, deel A, rubriek II, van die richtlijn genoemde planten, plantaardige produkten of andere materialen alleen in een bepaald beschermd gebied mogen worden  binnengebracht of in dat gebied in het verkeer mogen worden gebracht, als op die produkten, de verpakking ervan of het voertuig waarmee zij worden vervoerd een voor dat gebied geldig en overeenkomstig artikel 10, lid 1, van bovengenoemde richtlijn  officieel afgegeven plantenpaspoort is aangebracht; dat deze bepalingen niet van toepassing zijn wanneer bepaalde garanties worden geboden ten aanzien van het verkeer van planten, plantaardige produkten of andere materialen via een voor deze produkten  ten aanzien van een of meer schadelijke organismen beschermd gebied; dat voor dergelijke planten, plantaardige produkten of andere materialen voorwaarden kunnen gelden die minder streng zijn dan die welke zijn vastgesteld in artikel 6, lid 4, van  bovengenoemde richtlijn, wanneer zij van oorsprong zijn uit een dergelijk beschermd gebied en in dat gebied in het verkeer worden gebracht; Overwegende dat, aangezien nog niet is bepaald wat onder algemeen aanvaarde garanties wordt verstaan, deze garanties nader moeten worden omschreven, waarbij rekening dient te worden gehouden met de typische omstandigheden waaronder dit verkeer  plaatsvindt, zodat adequate fytosanitaire maatregelen kunnen worden genomen; Overwegende dat de in deze richtlijn vervatte maatregelen in overeenstemming zijn met het advies van het Permanent Planteziektenkundig Comité, HEEFT DE VOLGENDE RICHTLIJN VASTGESTELD: Artikel 1 1. De Lid-Staten zien erop toe dat aan de in lid 2 vastgestelde voorwaarden wordt voldaan wanneer de in bijlage V, deel A, rubriek II, van Richtlijn 77/93/EEG vermelde planten, plantaardige produkten of andere materialen, van oorsprong uit  een gebied buiten het overeenkomstig artikel 2, lid 1, onder h), van Richtlijn 77/93/EEG voor de genoemde planten, plantaardige produkten of andere materialen, ten aanzien van een of meer schadelijke organismen beschermde gebied, via een dergelijk  gebied naar een eindbestemming buiten dat gebied worden overgebracht zonder dat voor dat gebied een geldig plantenpaspoort is afgegeven. 2. De voorwaarden waaraan moet worden voldaan, zijn als volgt: a) De gebruikte verpakking, respectievelijk het voertuig waarin de in lid 1 bedoelde planten, plantaardige produkten of andere materialen worden vervoerd, moet schoon zijn en vrij van de in lid 1 bedoelde organismen en moet van zodanige aard zijn dat er  geen gevaar bestaat voor verspreiding van schadelijke organismen. b) Zodra de produkten zijn verpakt, moet de verpakking, respectievelijk het voertuig waarin de in lid 1 bedoelde planten, plantaardige produkten of andere materialen worden vervoerd, overeenkomstig strenge fytosanitaire normen en ten genoegen van de in  Richtlijn 77/93/EEG bedoelde verantwoordelijke officiële instantie zo worden gesloten en tijdens het vervoer door het betrokken beschermde gebied gesloten blijven dat er geen gevaar bestaat voor de verspreiding van schadelijke organismen in het  betrokken beschermde gebied en dat de identiteit van de produkten gegarandeerd is. c) De in lid 1 bedoelde planten, plantaardige produkten of andere materialen moeten vergezeld gaan van een in het handelsverkeer normaal gebruikt document waarin is aangegeven dat de vermelde produkten niet van oorsprong zijn uit het betrokken  beschermde gebied en een bestemming hebben buiten dat beschermde gebied. 3. Indien bij een overeenkomstig artikel 11, lid 7, van Richtlijn 77/93/EEG op een plaats in het desbetreffende gebied uitgevoerde officiële controle blijkt dat niet wordt voldaan aan het bepaalde in lid 2, worden onmiddellijk de ter zake toepasselijke  officiële maatregelen genomen, onverminderd de maatregelen die moeten worden genomen indien de planten, plantaardige produkten of andere materialen niet aan de bij Richtlijn 77/93/EEG vastgestelde voorwaarden voldoen. Deze officiële maatregelen kunnen  bestaan in: - verzegeling van de verpakking; - vervoer, onder officieel toezicht, van de planten, plantaardige produkten of andere materialen naar een bestemming buiten het desbetreffende beschermde gebied. Artikel 2 1. De Lid-Staten bepalen dat minder strenge voorwaarden gelden voor de in bijlage V, deel A, rubriek II, van Richtlijn 77/93/EEG genoemde planten, plantaardige produkten of andere materialen wanneer zij van oorsprong zijn uit een voor die  produkten ten aanzien van een of meer schadelijke organismen beschermd gebied en in dat gebied in het verkeer worden gebracht. 2. In het kader van het bepaalde in lid 1 kan de volgende minder strenge voorwaarde worden toegepast: De eisen inzake het officiële onderzoek als bedoeld in artikel 6, lid 4, van bovengenoemde richtlijn kunnen geacht worden te zijn vervuld als is  voldaan aan de bij Richtlijn 92/70/EEG van de Commissie (3) vastgestelde nadere bepalingen inzake de in het kader van de erkenning van beschermde gebieden in de Gemeenschap te verrichten onderzoeken. Artikel 3 1. De Lid-Staten doen de nodige wettelijke en bestuursrechtelijke bepalingen in werking treden om uiterlijk op het in artikel 3, lid 1, van Richtlijn 91/683/EEG van de Raad (4) bedoelde tijdstip aan deze richtlijn te voldoen. Zij stellen de  Commissie daarvan onverwijld in kennis. Wanneer de Lid-Staten deze bepalingen aannemen, wordt in die bepalingen naar de onderhavige richtlijn verwezen of wordt hiernaar verwezen bij de officiële bekendmaking van die bepalingen. De regels van deze  verwijzing worden vastgesteld door de Lid-Staten. 2. De Lid-Staten delen de Commissie de tekst van de voornaamste bepalingen van intern recht mee die zij op het onder deze richtlijn vallende gebied vaststellen. Artikel 4 Deze richtlijn is gericht tot de Lid-Staten. Gedaan te Brussel, 24 juni 1993. Voor de Commissie René STEICHEN Lid van de Commissie (1) PB nr. L 26 van 31. 1. 1977, blz. 20. (2) PB nr. L 96 van 22. 4. 1993, blz. 33. (3) PB nr. L 250 van 29. 8. 1992, blz. 37. (4) PB nr. L 376 van 31. 12. 1991, blz. 29.",
  "source": "EUR LEX"
}