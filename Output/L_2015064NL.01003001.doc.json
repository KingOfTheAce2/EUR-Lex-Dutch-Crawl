{
  "url": "http://www.w3.org/1999/xhtml\"><!--",
  "content": "L_2015064NL.01003001.xml 7.3.2015 NL Publicatieblad van de Europese Unie L 64/30 UITVOERINGSVERORDENING (EU) 2015/378 VAN DE COMMISSIE van 2 maart 2015 tot vaststelling van de regels voor de toepassing van Verordening (EU) nr. 514/2014 van het Europees Parlement en de Raad wat betreft de uitvoering van de procedure voor de jaarlijkse goedkeuring van de rekeningen en de uitvoering van de conformiteitsgoedkeuring DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 514/2014 van het Europees Parlement en de Raad van 16 april 2014 tot vaststelling van de algemene bepalingen inzake het Fonds voor asiel, migratie en integratie en inzake het instrument voor financiële steun voor politiële samenwerking, voorkoming en bestrijding van criminaliteit, en crisisbeheersing ( 1 ) , en met name artikel 45, lid 2, en artikel 47, lid 6, Overwegende hetgeen volgt: (1) De Commissie moet een besluit nemen over de goedkeuring van de jaarrekeningen voor elk nationaal programma en over de conformiteitsgoedkeuring. Voor de uitvoering van deze taken moeten derhalve regelingen worden vastgesteld, onder meer inzake de uitwisseling van informatie tussen de Commissie en de lidstaten en de in acht te nemen termijnen. (2) Het Verenigd Koninkrijk en Ierland zijn gebonden door Verordening (EU) nr. 514/2014 en zijn bijgevolg gebonden door deze verordening. (3) Onverminderd overweging 47 van Verordening (EU) nr. 514/2014 is Denemarken niet door Verordening (EU) nr. 514/2014 of door deze verordening gebonden. (4) Om ervoor te zorgen dat de in deze verordening opgenomen maatregelen spoedig kunnen worden toegepast en om de voorbereiding van betalingsverzoeken van de lidstaten niet te vertragen, dient deze verordening in werking te treden op de dag na die van de bekendmaking ervan in het Publicatieblad van de Europese Unie . (5) De in deze verordening vervatte maatregelen zijn in overeenstemming met het advies van het Comité voor de Fondsen voor asiel, migratie en integratie, en interne veiligheid, HEEFT DE VOLGENDE VERORDENING VASTGESTELD: Artikel 1 Jaarlijkse goedkeuring van de rekeningen 1.   De Commissie evalueert de subsidiabiliteit van elk project in het verzoek om betaling van het jaarlijks saldo als bedoeld in artikel 1 van Uitvoeringsverordening (EU) 2015/377 van de Commissie ( 2 ) met betrekking tot de doelstellingen van de specifieke verordeningen die in Verordening (EU) nr. 514/2014 zijn gedefinieerd en van het nationaal programma dat overeenkomstig artikel 14 van Verordening (EU) nr. 514/2014 is goedgekeurd. De Commissie houdt bij haar besluit over de betaling van het jaarlijks saldo ook rekening met de informatie in: a) het jaarverslag over de uitvoering als bedoeld in artikel 54 van Verordening (EU) nr. 514/2014; b) het verzoek om betaling van het jaarlijks saldo als bedoeld in artikel 1 van Uitvoeringsverordening (EU) 2015/377. 2.   De Commissie keurt alle in de rekeningen gedeclareerde bedragen goed, wanneer er geen twijfel bestaat over de volledigheid, de juistheid en de waarheidsgetrouwheid van de ingediende rekeningen. 3.   De Commissie kan om verdere informatie verzoeken wanneer er sprake is van onvolledige of onduidelijke informatie, gebrek aan overeenstemming, interpretatieverschillen of andere inconsistenties met betrekking tot het betalingsverzoek. 4.   De betrokken lidstaat verstrekt de Commissie op verzoek bijkomende informatie, binnen de in het verzoek vastgelegde termijn. In naar behoren gemotiveerde gevallen, en indien de lidstaat voor het verstrijken van de termijn daartoe een verzoek indient, kan de Commissie ermee akkoord gaan dat de informatie laattijdig wordt ingediend en een nieuwe termijn vaststellen. Indien de lidstaat niet binnen de gestelde termijn bijkomende informatie verstrekt of het antwoord ontoereikend is, mag de Commissie het goedkeuringsbesluit nemen op basis van de informatie waarover zij beschikt. 5.   De Commissie stelt de lidstaat in kennis van haar besluit over de betaling van het jaarlijks saldo en geeft daarbij de redenen voor de eventuele niet-betaling van rekeningen of bedragen in de rekeningen. In geval van niet-betaling door de Commissie van rekeningen of bedragen in rekeningen mag de lidstaat bijkomende informatie indienen voor een heroverweging van de betrokken rekeningen of bedragen in latere begrotingsjaren. 6.   Indien de betaling door de Commissie lager is dan het jaarlijkse voorfinancieringsbedrag dat aan de lidstaat is betaald overeenkomstig artikel 35, lid 2, van Verordening (EU) nr. 514/2014, wordt de jaarlijkse voorfinanciering goedgekeurd tot het corresponderende bedrag. Eventuele uitstaande voorfinancieringsbedragen worden pas tijdens latere jaarlijkse goedkeuringsrondes teruggevorderd. 7.   Enkel indien de lidstaat geen verzoek om betaling van het jaarlijks saldo overeenkomstig artikel 44 van Verordening (EU) nr. 514/2014 indient, wordt het uitstaande jaarlijkse voorfinancieringsbedrag binnen dezelfde goedkeuringsronde teruggevorderd. 8.   De leden 1 tot en met 5 van dit artikel zijn mutatis mutandis van toepassing op teruggevorderde bedragen. Artikel 2 Conformiteitsgoedkeuring en financiële correcties door de Commissie 1.   Wanneer de Commissie van mening is dat de uitgaven niet conform de nationale en Unievoorschriften waren, stelt zij de betrokken lidstaat in kennis van haar verificaties en geeft zij aan welke corrigerende maatregelen noodzakelijk zijn om voortaan wel aan de voorschriften te voldoen en welke financiële correctie zij passend acht in het licht van de resultaten van haar verificaties. Deze mededeling geschiedt overeenkomstig artikel 47, lid 5, van Verordening (EU) nr. 514/2014 en bevat een verwijzing naar het onderhavige artikel. 2.   De lidstaat antwoordt uiterlijk twee maanden na ontvangst van de mededeling. De lidstaat wordt in de gelegenheid gesteld om in zijn antwoord met name: a) aan de Commissie aan te tonen dat het project (de projecten) subsidiabel is (zijn); b) aan de Commissie aan te tonen dat de omvang van de niet-naleving of van het risico voor de bijdrage van de Unie aan het nationale programma geringer is dan door de Commissie is aangegeven; c) de Commissie in kennis te stellen van de corrigerende maatregelen die hij heeft genomen om de naleving van de Unie- en nationale voorschriften te garanderen, en van de feitelijke datum van tenuitvoerlegging van deze maatregelen, en d) de Commissie mee te delen of een bilaterale vergadering van nut zou kunnen zijn. In naar behoren gemotiveerde gevallen, en op verzoek van de lidstaat, kan de Commissie instemmen met een verlenging van de termijn van twee maanden met maximaal twee maanden. Het verzoek daartoe wordt tot de Commissie gericht vóór het verstrijken van de initiële periode van twee maanden. 3.   De Commissie deelt de resultaten van haar verificaties formeel aan de lidstaat mee op basis van de in het kader van de conformiteitsgoedkeuringsprocedure ontvangen informatie. 4.   Nadat de Commissie de resultaten van haar verificaties aan de lidstaat heeft meegedeeld, stelt zij zo nodig één of meer besluiten vast overeenkomstig artikel 47 van Verordening (EU) nr. 514/2014 om de door niet-naleving van Unievoorschriften beïnvloede uitgaven uit te sluiten van Uniefinanciering. De Commissie kan opeenvolgende conformiteitsgoedkeuringsprocedures voeren totdat de lidstaat de corrigerende maatregelen ten uitvoer heeft gelegd. Artikel 3 Besluit om niet te beginnen of niet door te gaan met een conformiteitsgoedkeuringsprocedure De Commissie kan beslissen om niet te beginnen of niet door te gaan met een conformiteitsgoedkeuringsprocedure overeenkomstig artikel 47 van Verordening (EU) nr. 514/2014 indien zij verwacht dat de eventuele financiële correctie voor de vastgestelde niet-naleving niet meer dan 50 000 EUR en 2 % van de specifieke uitgaven die als niet-conform worden beschouwd, zou bedragen. Artikel 4 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 2 maart 2015. Voor de Commissie De voorzitter Jean-Claude JUNCKER ( 1 ) PB L 150 van 20.5.2014, blz. 112 . ( 2 ) Uitvoeringsverordening (EU) 2015/377 van de Commissie van 2 maart 2015 tot vaststelling van de modellen voor de documenten die vereist zijn voor de betaling van het jaarlijks saldo overeenkomstig Verordening (EU) nr. 514/2014 van het Europees Parlement en de Raad tot vaststelling van de algemene bepalingen inzake het Fonds voor asiel, migratie en integratie en inzake het instrument voor financiële steun voor politiële samenwerking, voorkoming en bestrijding van criminaliteit, en crisisbeheersing (zie bladzijde 17 van dit Publicatieblad).",
  "source": "EUR LEX"
}