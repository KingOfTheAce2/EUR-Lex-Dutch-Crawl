{
  "url": "http://www.w3.org/1999/xhtml\"><!--",
  "content": "L_2017076NL.01000101.xml 22.3.2017 NL Publicatieblad van de Europese Unie L 76/1 VERORDENING (EU) 2017/488 VAN DE RAAD van 21 maart 2017 tot wijziging van Verordening (EU) 2016/44 betreffende beperkende maatregelen in het licht van de situatie in Libië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Op 18 januari 2016 heeft de Raad Verordening (EU) 2016/44 ( 1 ) vastgesteld, waarbij omwille van de duidelijkheid Verordening (EU) nr. 204/2011 van de Raad werd geconsolideerd ( 2 ) . (2) Bij artikel 16 van Verordening (EU) nr. 204/2011 was aan de Raad de bevoegdheid verleend om bijlage VI bij die verordening te wijzigen, volgend op een besluit van het Sanctiecomité van de VN-Veiligheidsraad. Een dergelijke bevoegdheidsverlening werd echter niet opgenomen in Verordening (EU) 2016/44. (3) Verordening (EU) 2016/44 dient daarom dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Artikel 21 van Verordening (EU) 2016/44 wordt vervangen door: „Artikel 21 1.   Wanneer de Veiligheidsraad of het Sanctiecomité een natuurlijke persoon of rechtspersoon, entiteit of lichaam op de lijst plaatst, neemt de Raad die natuurlijke persoon of rechtspersoon of die entiteit of dat lichaam op in bijlage II of VI. 2.   Wanneer de Raad besluit een natuurlijke persoon of rechtspersoon, entiteit of lichaam te onderwerpen aan de in artikel 6, lid 2, bedoelde maatregelen, wijzigt hij bijlage III dienovereenkomstig. 3.   De Raad stelt de natuurlijke persoon of rechtspersoon, de entiteit of het lichaam, bedoeld in de leden 1 en 2, in kennis van zijn besluit, alsook van de redenen voor plaatsing op de lijst, hetzij rechtstreeks, indien het adres bekend is, hetzij middels de bekendmaking van een kennisgeving, zodat de natuurlijke persoon of rechtspersoon, de entiteit of het lichaam daarover opmerkingen kan indienen. 4.   Indien er opmerkingen worden ingediend of belangrijk nieuw bewijsmateriaal wordt overgelegd, heroverweegt de Raad zijn besluit en stelt hij de natuurlijke persoon of rechtspersoon, de entiteit of het lichaam, bedoeld in de leden 1 en 2, van het resultaat in kennis. 5.   Indien de Veiligheidsraad of het Sanctiecomité besluit een natuurlijke persoon of rechtspersoon, entiteit of lichaam van de lijst te schrappen, of de identificatiegegevens van een op de lijst geplaatste natuurlijke persoon of rechtspersoon, entiteit of lichaam te wijzigen, past de Raad bijlage II of VI dienovereenkomstig aan. 6.   De lijst in bijlage III wordt met regelmatige tussenpozen en ten minste om de twaalf maanden opnieuw bezien.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 maart 2017. Voor de Raad De voorzitter E. SCICLUNA ( 1 ) Verordening (EU) 2016/44 van de Raad van 18 januari 2016 betreffende beperkende maatregelen in het licht van de situatie in Libië en tot intrekking van Verordening (EU) nr. 204/2011 ( PB L 12 van 19.1.2016, blz. 1 ). ( 2 ) Verordening (EU) nr. 204/2011 van de Raad van 2 maart 2011 betreffende beperkende maatregelen in verband met de situatie in Libië ( PB L 58 van 3.3.2011, blz. 1 ).",
  "source": "EUR LEX"
}