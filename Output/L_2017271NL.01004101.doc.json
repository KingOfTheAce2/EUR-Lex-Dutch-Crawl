{
  "url": "http://www.w3.org/1999/xhtml\"><!--",
  "content": "L_2017271NL.01004101.xml 20.10.2017 NL Publicatieblad van de Europese Unie L 271/41 BESLUIT (EU) 2017/1922 VAN DE RAAD van 16 oktober 2017 inzake het namens de Europese Unie in te nemen standpunt in de Gezamenlijke Raad Cariforum-EU voor de economische partnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten, anderzijds, met betrekking tot de wijziging van bijlage IX bij Protocol I DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, juncto artikel 218, lid 9, Gezien het voorstel van de Europese Commissie, Overwegende hetgeen volgt: (1) De Economische Partnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten, anderzijds ( 1 ) („de overeenkomst”), werd op 15 oktober 2008 ondertekend en wordt sinds 29 december 2008 voorlopig toegepast. (2) Krachtens artikel 229, leden 1 en 2, van de overeenkomst kan de Gezamenlijke Raad Cariforum-EU („de Gezamenlijke Raad”) besluiten vaststellen die bindend zijn voor de partijen en de overeenkomstsluitende Cariforum-staten, die voor de uitvoering ervan alle noodzakelijke maatregelen treffen overeenkomstig de interne regelgeving van elk van de partijen en van elke overeenkomstsluitende Cariforum-staat. (3) Op 17 november 2017 stelt de Gezamenlijke Raad op zijn vierde bijeenkomst een besluit vast met betrekking tot de wijziging van bijlage IX bij Protocol I van de overeenkomst („bijlage IX”), waarin de lijst van de landen en gebieden overzee (LGO's) is opgenomen. (4) In het licht van de gewijzigde status van drie gebieden beoogt die wijziging de lijst van LGO's in bijlage IX bij te werken en deze lijst te harmoniseren met die in bijlage II bij het Verdrag. (5) De Unie wordt in de Gezamenlijke Raad vertegenwoordigd door de Commissie overeenkomstig artikel 17, lid 1, van het Verdrag betreffende de Europese Unie (VEU). De lidstaten steunen het standpunt van de Unie overeenkomstig artikel 4, lid 3, VEU. (6) Het is passend het namens de Unie in de Gezamenlijke Raad in te nemen standpunt vast te stellen. (7) Het standpunt van de Unie in de Gezamenlijke Raad dient derhalve gebaseerd te zijn op de aan dit besluit gehechte ontwerpbesluit, HEEFT HET VOLGENDE BESLUIT VASTGESTELD: Artikel 1 Het namens de Europese Unie tijdens de vierde bijeenkomst van de Gezamenlijke Raad Cariforum-EU op 17 november 2017 in te nemen standpunt over de wijziging van bijlage IX bij Protocol I bij de overeenkomst wordt gebaseerd op het ontwerpbesluit van de Gezamenlijke Raad Cariforum-EU dat aan dit besluit is gehecht. Artikel 2 Dit besluit is gericht tot de Commissie en tot de lidstaten. Gedaan te Luxemburg, 16 oktober 2017. Voor de Raad De voorzitter F. MOGHERINI ( 1 ) PB L 289 van 30.10.2008, blz. 3 . ONTWERP BESLUIT Nr. …/ VAN DE GEZAMENLIJKE RAAD CARIFORUM-EU opgericht bij de economische partnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten, anderzijds, van … met betrekking tot de wijziging van bijlage IX bij Protocol I: Landen en gebieden overzee DE GEZAMENLIJKE RAAD CARIFORUM-EU Gezien de Economische Partnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten, anderzijds („de overeenkomst”), en met name artikel 41 van Protocol I, Overwegende hetgeen volgt: (1) Protocol I bij de overeenkomst — betreffende de definitie van het begrip „producten van oorsprong” en methoden van administratieve samenwerking — omschrijft landen en gebieden overzee (LGO's) als de in bijlage IX opgenomen landen en gebieden overzee; (2) Naar aanleiding van de wijziging van de status van Mayotte ( 1 ) en Saint-Barthélemy ( 2 ) , en de inwerkingtreding van Besluit 2013/755/EU van de Raad betreffende de associatie van de landen en gebieden overzee met de Europese Unie ( 3 ) , moet de lijst van landen en gebieden overzee in bijlage IX bij Protocol I bij de overeenkomst worden bijgewerkt, BESLUIT: Artikel 1 Bijlage IX bij Protocol I wordt vervangen door de bijlage bij dit besluit. Artikel 2 Dit besluit treedt in werking op …. Gedaan te …, Voor de Cariforum-staten Voor de EU ( 1 ) Besluit 2012/419/EU van de Europese Raad van 11 juli 2012 tot wijziging van de status van Mayotte ten aanzien van de Europese Unie ( PB EU L 204 van 31.7.2012, blz. 131 ). ( 2 ) Besluit 2010/718/EU van de Europese Raad van 29 oktober 2010 tot wijziging van de status van het eiland Saint-Barthélemy ten aanzien van de Europese Unie ( PB EU L 325 van 9.12.2010, blz. 4 ). ( 3 ) Besluit 2013/755/EU van de Raad van 25 november 2013 betreffende de associatie van de landen en gebieden overzee met de Europese Unie ( PB EU L 76 van 15.3.2014, blz. 56 ). BIJLAGE IX bij Protocol I Landen en gebieden overzee Voor de toepassing van dit protocol worden onder „landen en gebieden overzee” de hieronder genoemde landen en gebieden verstaan die zijn bedoeld in bijlage II bij het Verdrag betreffende de werking van de Europese Unie: (onverminderd het statuut van deze landen en gebieden of de ontwikkeling van dat statuut) 1. Landen en gebieden overzee die speciale banden hebben met het Koninkrijk Denemarken: — Groenland. 2. Landen en gebieden overzee die speciale banden hebben met de Franse Republiek: — Nieuw-Caledonië en onderhorigheden, — Frans-Polynesië, — Saint-Pierre en Miquelon, — Saint-Barthélemy, — Franse Zuidelijke en Zuidpoolgebieden, — Wallis en Futuna. 3. Landen en gebieden overzee die speciale banden hebben met het Koninkrijk der Nederlanden: — Aruba, — Bonaire, — Curaçao, — Saba, — Sint Eustatius, — Sint-Maarten. 4. Landen en gebieden overzee die speciale banden hebben met het Verenigd Koninkrijk van Groot-Brittannië en Noord-Ierland: — Anguilla, — Bermuda, — Kaaimaneilanden, — Falklandeilanden, — Zuid-Georgia en de Zuidelijke Sandwicheilanden, — Montserrat, — Pitcairneilanden, — Sint-Helena en onderhorigheden, — Brits Antarctica, — Brits Indische Oceaanterritorium, — Turks- en Caicoseilanden, — Britse Maagdeneilanden.",
  "source": "EUR LEX"
}