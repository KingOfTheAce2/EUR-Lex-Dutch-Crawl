{
  "url": "http://www.w3.org/1999/xhtml\"><!--",
  "content": "L_2023022NL.01000101.xml 24.1.2023 NL Publicatieblad van de Europese Unie L 22/1 VERORDENING (EU) 2023/154 VAN DE RAAD van 23 januari 2023 tot wijziging van Verordening (EG) nr. 147/2003 betreffende een aantal beperkende maatregelen ten aanzien van Somalië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2010/231/GBVB van de Raad van 26 april 2010 betreffende beperkende maatregelen tegen Somalië en tot intrekking van Gemeenschappelijk Standpunt 2009/138/GBVB ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Bij Verordening (EG) nr. 147/2003 van de Raad ( 2 ) worden beperkingen ingesteld op het verstrekken aan personen, entiteiten of lichamen in Somalië van financiering, financiële bijstand en technische bijstand in verband met militaire activiteiten met betrekking tot goederen en technologie die zijn vermeld in de gemeenschappelijke EU-lijst van militaire goederen. (2) De Veiligheidsraad van de Verenigde Naties heeft op 17 november 2022 Resolutie 2662 (2022) van de VN-Veiligheidsraad aangenomen. Die resolutie breidt met name het toepassingsgebied van de vrijstellingen van het wapenembargo en de daarmee verband houdende financiering, financiële bijstand en technische bijstand voor bepaalde ontvangers in Somalië uit. (3) Op 23 januari 2023 heeft de Raad Besluit (GBVB) 2023/160 ( 3 ) vastgesteld tot wijziging van Besluit 2010/231/GBVB overeenkomstig Resolutie 2662 (2021) van de VN-Veiligheidsraad. (4) Sommige van die wijzigingen vallen onder het toepassingsgebied van het Verdrag betreffende de werking van de Europese Unie en derhalve is regelgeving op het niveau van de Unie noodzakelijk voor de tenuitvoerlegging ervan, met name om te garanderen dat zij in alle lidstaten uniform door de marktdeelnemers worden toegepast. (5) Verordening (EG) nr. 147/2003 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 147/2003 wordt als volgt gewijzigd: 1) Artikel 2 bis wordt geschrapt. 2) Artikel 3 wordt vervangen door: “Artikel 3 1.   Artikel 1 is niet van toepassing op het verstrekken van financiering of financiële bijstand of technische bijstand in verband met militaire activiteiten, met betrekking tot goederen en technologie die zijn vermeld in de gemeenschappelijke EU-lijst van militaire goederen uitsluitend voor: a) ondersteuning van of gebruik door personeel van de Verenigde Naties, met inbegrip van de bijstandsmissie van de Verenigde Naties in Somalië (UNSOM); b) ondersteuning van of gebruik door de overgangsmissie van de Afrikaanse Unie in Somalië (ATMIS) en haar strategische partners, die uitsluitend optreden in het kader van het meest recente strategische operatieconcept van de Afrikaanse Unie, en in samenwerking en coördinatie met ATMIS; c) ondersteuning van of gebruik door: opleidings- en ondersteuningsactiviteiten van de Europese Unie, Turkije, het Verenigd Koninkrijk van Groot-Brittannië en Noord-Ierland en de Verenigde Staten van Amerika, alsmede alle andere strijdkrachten van staten die in het kader van het transitieplan voor Somalië actief zijn, of die een overeenkomst inzake de status van de strijdkrachten of een memorandum van overeenstemming met de federale regering van Somalië hebben om de doelstellingen van Resolutie 2662 (2022) van de VN-Veiligheidsraad te dienen, mits zij het Sanctiecomité in kennis stellen van het sluiten van dergelijke overeenkomsten; d) de ontwikkeling van Somalische veiligheids- en politie-instellingen, op lokaal en nationaal niveau, om de veiligheid van de Somalische bevolking te garanderen. 2.   In afwijking van lid 1, punt d), is het verstrekken van financiering of financiële bijstand of technische bijstand in verband met militaire activiteiten voor de ontwikkeling van de veiligheids- en politie-instellingen van Somalië afhankelijk van: a) met betrekking tot goederen en technologie die zijn opgenomen in bijlage IV, de afwezigheid van een negatief besluit van het Sanctiecomité binnen vijf werkdagen nadat het Comité een kennisgeving heeft ontvangen van Somalië of een lidstaat of de internationale, regionale of subregionale organisatie die bijstand verleent; b) met betrekking tot goederen en technologie die zijn opgenomen in bijlage V, de voorafgaande kennisgeving aan het Sanctiecomité die vijf werkdagen van tevoren ter informatie is ingediend door Somalië, de lidstaten of internationale, regionale en subregionale organisaties die bijstand verlenen. 3.   De in lid 2, punten a) en b), van dit artikel bedoelde kennisgevingen van de Europese Unie of de lidstaten omvatten: a) gegevens over de fabrikant en leverancier van de wapens en militaire uitrusting, met inbegrip van serienummers; b) een beschrijving van de wapens en munitie, met inbegrip van type, kaliber en hoeveelheid; c) een voorgestelde datum en plaats van levering; alsmede d) alle relevante informatie over de eenheid van bestemming of de beoogde plaats van opslag. 4.   De Europese Unie of de verstrekkende lidstaat die bijstand verleent in de vorm van financiering, financiële bijstand of technische bijstand in verband met goederen en technologie die zijn opgenomen in de gemeenschappelijke EU-lijst van militaire goederen, dient uiterlijk 30 dagen na de levering van het wapentuig en alle soorten aanverwant materieel bij het Sanctiecomité een kennisgeving na levering in, in de vorm van een schriftelijke bevestiging van de voltooiing van de levering, met inbegrip van de serienummers van het geleverde wapentuig en aanverwant materieel, verzendingsinformatie, cognossement, vrachtbrieven of paklijsten, en de specifieke plaats van opslag. 5.   Artikel 1 is niet van toepassing op: a) de verkoop, levering, overbrenging of uitvoer van beschermende kledingstukken, waaronder scherfwerende vesten en militaire helmen, die door personeel van de Verenigde Naties, vertegenwoordigers van de media, medewerkers van humanitaire organisaties en ontwikkelingswerkers en aanverwant personeel louter voor persoonlijk gebruik tijdelijk naar Somalië worden uitgevoerd; b) de verkoop, levering, overbrenging of uitvoer van niet-dodelijke militaire uitrusting door lidstaten of internationale, regionale of subregionale organisaties die uitsluitend bestemd zijn voor humanitair of beschermend gebruik.” . 3) Bijlage IV wordt toegevoegd als bijlage I bij deze verordening. 4) Bijlage V wordt toegevoegd als bijlage II bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 januari 2023. Voor de Raad De voorzitter J. BORRELL FONTELLES ( 1 ) PB L 105 van 27.4.2010, blz. 17 . ( 2 ) Verordening (EG) nr. 147/2003 van de Raad van 27 januari 2003 betreffende een aantal beperkende maatregelen ten aanzien van Somalië ( PB L 24 van 29.1.2003, blz. 2 ). ( 3 ) Besluit (GBVB) 2023/160 van de Raad van 23 januari 2023 tot wijziging van Besluit 2010/231/GBVB betreffende beperkende maatregelen tegen Somalië (zie bladzijde 22 van dit Publicatieblad). BIJLAGE I De volgende bijlage wordt toegevoegd: “BIJLAGE IV LIJST VAN DE IN ARTIKEL 3, LID 2, PUNT a), BEDOELDE GOEDEREN 1. Grond-luchtraketten, met inbegrip van draagbare luchtverdedigingssystemen ( Man-Portable Air-Defence Systems — MANPADS). 2. Wapens met een kaliber groter dan 14,7 mm en speciaal daarvoor ontworpen onderdelen, en bijbehorende munitie. (Niet inbegrepen zijn vanaf de schouder afgevuurde antitank-raketwerpers, zoals RPG’s of LAW’s, geweergranaten of granaatwerpers.) 3. Mortieren met een kaliber groter dan 82 mm en bijbehorende munitie. 4. Geleide antitankwapens, waaronder geleide antitankprojectielen ( Anti-tank Guided Missiles — ATGM’s) en munitie en speciaal hiervoor ontworpen onderdelen. 5. Speciaal voor militair gebruik ontworpen of aangepaste ladingen en apparaten; mijnen en aanverwant materieel. 6. Wapenvizieren met een sterker nachtzichtvermogen dan dat van nachtkijkers van generatie 2. 7. Luchtvaartuigen met vaste of draaibare vleugel, met gekantelde rotor of vleugel, speciaal ontworpen of aangepast voor militair gebruik. 8. Speciaal voor militair gebruik ontworpen of aangepaste “vaartuigen” en amfibievoertuigen (onder “vaartuigen” wordt begrepen: schepen, vaartuigen met grondeffect, vaartuigen met geringe onderwaterrompdoorsnede of draagvleugelboten, alsook de romp of een deel van de romp van schepen). 9. Onbemande gevechtsluchtvaartuigen (aangeduid als categorie IV in het VN-register van Conventionele Wapens). ” BIJLAGE II De volgende bijlage wordt toegevoegd: “BIJLAGE V LIJST VAN DE IN ARTIKEL 3, LID 2, PUNT b), BEDOELDE GOEDEREN 1. Alle soorten wapens met een kaliber tot 14,7 mm en bijbehorende munitie. 2. RPG-7 en terugstootloze vuurwapens, en bijbehorende munitie. 3. Wapenvizieren met een nachtzichtvermogen van nachtkijkers van generatie 2 of minder. 4. Luchtvaarttuigen met roterende vleugel of helikopters, speciaal ontworpen of aangepast voor militair gebruik. 5. Harde lichaamspantserplaten die ballistische bescherming bieden die gelijk is aan of groter is dan niveau III (NIJ 0101.06 juli 2008) of nationale equivalenten. 6. Speciaal voor militair gebruik ontworpen of aangepaste voertuigen. 7. Speciaal voor militair gebruik ontworpen of aangepaste communicatieapparatuur. ”",
  "source": "EUR LEX"
}