{
  "url": "http://www.w3.org/1999/xhtml\">",
  "content": "L_2011294NL.01000101.xml 12.11.2011 NL Publicatieblad van de Europese Unie L 294/1 BESLUIT VAN DE RAAD van 8 november 2011 betreffende de sluiting, namens de Europese Unie, van de Internationale Overeenkomst inzake tropisch hout van 2006 (2011/731/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name de artikelen 192 en 207, in samenhang met artikel 218, lid 6, onder a), Gezien het voorstel van de Europese Commissie, Gezien de goedkeuring van het Europees Parlement, Overwegende hetgeen volgt: (1) Op 27 januari 2006 heeft de conferentie onder auspiciën van de conferentie van de Verenigde Naties voor handel en ontwikkeling (Unctad) de tekst van de internationale overeenkomst inzake tropisch hout van 2006 („de overeenkomst van 2006”) goedgekeurd. (2) De overeenkomst van 2006 zal in de plaats treden van de internationale overeenkomst inzake tropisch hout van 1994 („de overeenkomst van 1994”), zoals verlengd, die tot de inwerkingtreding van de overeenkomst van 2006 van kracht zal blijven. (3) De overeenkomst van 2006 is vanaf 3 april 2006 tot een maand na de definitieve inwerkingtreding opengesteld voor ondertekening. De partijen brengen tot uiting dat zij door die overeenkomst gebonden zijn middels definitieve ondertekening of door de bekrachtiging, aanvaarding of goedkeuring ervan. (4) De doelstellingen van de overeenkomst van 2006 sluiten aan bij het gemeenschappelijke handels- en milieubeleid. (5) De Europese Gemeenschap was partij bij de overeenkomst van 1994. De overeenkomst van 2006 zal blijven bijdragen aan de doelstellingen van de Europese Unie op het gebied van duurzame ontwikkeling. (6) De Gemeenschap heeft de overeenkomst van 2006 op 2 november 2007 ondertekend. Alle lidstaten zijn voornemens deze overeenkomst te bekrachtigen. (7) Aangezien de verplichte bijdragen van de leden van de internationale organisatie voor tropisch hout vooral worden vastgesteld op grond van de omvang van de invoer van tropisch hout, zal de Unie zodra de overeenkomst van 2006 in werking treedt financieel bijdragen aan de administratieve rekening van de internationale organisatie voor tropisch hout, terwijl zowel de lidstaten als de Unie op vrijwillige basis financieel kunnen bijdragen aan de maatregelen via de rekeningen voor vrijwillige bijdragen van de organisatie. (8) De overeenkomst van 2006 moet worden goedgekeurd, HEEFT HET VOLGENDE BESLUIT VASTGESTELD: Artikel 1 De internationale overeenkomst inzake tropisch hout van 2006 ( 1 ) („de overeenkomst van 2006”) wordt namens de Unie goedgekeurd. Artikel 2 De voorzitter van de Raad wordt gemachtigd de persoon of personen aan te wijzen die bevoegd is of zijn de akte van goedkeuring namens de Unie overeenkomstig artikel 36, lid 2, van de overeenkomst van 2006 bij de secretaris-generaal van de Verenigde Naties neer te leggen. Gedaan te Brussel, 8 november 2011. Voor de Raad De voorzitter J. VINCENT-ROSTOWSKI ( 1 ) De tekst van de overeenkomst is bekendgemaakt in PB L 262 van 9.10.2007, blz. 8 , samen met het besluit betreffende de ondertekening en de voorlopige toepassing.",
  "source": "EUR LEX"
}