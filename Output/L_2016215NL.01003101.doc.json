{
  "url": "http://www.w3.org/1999/xhtml\">",
  "content": "L_2016215NL.01003101.xml 10.8.2016 NL Publicatieblad van de Europese Unie L 215/31 UITVOERINGSBESLUIT (EU) 2016/1360 VAN DE COMMISSIE van 8 augustus 2016 tot beëindiging van de antisubsidieprocedure betreffende de invoer van zeebaars en goudbrasem van oorsprong uit Turkije DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 1 ) , en met name artikel 14, Overwegende hetgeen volgt: A. DE PROCEDURE Inleiding (1) Op 14 augustus 2015 heeft de Europese Commissie („de Commissie”) met een bericht in het Publicatieblad van de Europese Unie ( 2 ) („het bericht van inleiding”) een antisubsidieonderzoek betreffende de invoer in de Unie van zeebaars en goudbrasem van oorsprong uit Turkije geopend op basis van artikel 10 van Verordening (EU) 2016/1037 („de basisverordening”). (2) Het onderzoek werd geopend naar aanleiding van een klacht die op 1 juli 2015 werd ingediend door de Asociación Empresarial de Productores de Cultivos Marinos („APROMAR” of „de klager”) namens producenten die samen meer dan 25 % van de totale productie van zeebaars en goudbrasem in de Unie voor hun rekening nemen. (3) Bij de klacht werd voorlopig bewijsmateriaal gevoegd over de subsidiëring van de Turkse producenten van zeebaars en goudbrasem en de aanmerkelijke schade als gevolg daarvan. (4) Overeenkomstig artikel 10, lid 7, van de basisverordening heeft de Commissie de Turkse overheid er vóór de inleiding van de procedure van in kennis gesteld dat zij een naar behoren gedocumenteerde klacht had ontvangen dat met subsidiëring ingevoerde zeebaars en goudbrasem van oorsprong uit Turkije de bedrijfstak van de Unie aanmerkelijke schade zou toebrengen. De Commissie heeft de Turkse overheid uitgenodigd voor overleg teneinde de in de klacht omschreven situatie op te helderen en overeenstemming te bereiken over een oplossing. (5) De Turkse overheid heeft de uitnodiging aanvaard en het overleg heeft vervolgens plaatsgevonden. Tijdens dat overleg kon geen overeenstemming over een oplossing worden bereikt. De Commissie heeft evenwel nota genomen van de opmerkingen van de Turkse overheid. (6) De Commissie heeft de klager, andere haar bekende producenten, gebruikers en importeurs in de Unie, haar bekende producenten-exporteurs in Turkije en de Turkse autoriteiten, alsook de verenigingen die bij haar weten belang hebben bij de opening van het onderzoek verzocht aan het onderzoek mee te werken. De belanghebbenden zijn in de gelegenheid gesteld om binnen de in het bericht van inleiding genoemde termijnen hun standpunt schriftelijk kenbaar te maken en te verzoeken te worden gehoord. (7) De klager, andere producenten in de Unie, de producenten-exporteurs in Turkije, importeurs en handelaren hebben hun standpunt kenbaar gemaakt. Alle belanghebbenden die daar met opgave van redenen om hadden verzocht, werden gehoord. B. INTREKKING VAN DE KLACHT EN BEËINDIGING VAN DE PROCEDURE (8) Op 5 mei 2016 werd een decreet bekendgemaakt in de Turkse Staatscourant, waarmee de Turkse autoriteiten de voornaamste subsidieregeling met ingang van 1 januari 2016 hebben ingetrokken. (9) Bij brief van 1 juni 2016 aan de Commissie heeft de klager zijn klacht ingetrokken. Overeenkomstig artikel 14 van de basisverordening kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (10) Bij het onderzoek is niet gebleken dat de beëindiging van de procedure in strijd met het belang van de Unie zou zijn. Derhalve is de Commissie van oordeel dat deze procedure moet worden beëindigd. (11) De belanghebbenden zijn hiervan op de hoogte gebracht en in de gelegenheid gesteld opmerkingen te maken. Er zijn evenwel geen opmerkingen ontvangen. (12) De Commissie is dan ook tot de conclusie gekomen dat de antisubsidieprocedure betreffende de invoer van zeebaars en goudbrasem van oorsprong uit Turkije moet worden beëindigd zonder dat maatregelen worden ingesteld. (13) Dit besluit is in overeenstemming met het advies van het comité dat is ingesteld bij artikel 15, lid 1, van Verordening (EU) 2016/1036 van het Europees Parlement en de Raad ( 3 ) , HEEFT HET VOLGENDE BESLUIT VASTGESTELD: Artikel 1 De antisubsidieprocedure betreffende de invoer in de Unie van zeebaars en goudbrasem van oorsprong uit Turkije en momenteel ingedeeld onder de GN-codes 0302 84 10, 0302 85 30, 0303 84 10, 0303 89 55, ex 0304 49 90 en ex 0304 89 90 wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 8 augustus 2016. Voor de Commissie De voorzitter Jean-Claude JUNCKER ( 1 ) PB L 176 van 30.6.2016, blz. 55 . ( 2 ) Bericht van inleiding van een antisubsidieprocedure betreffende de invoer van zeebaars en goudbrasem van oorsprong uit Turkije ( PB C 266 van 14.8.2015, blz. 4 ). ( 3 ) Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( PB L 176 van 30.6.2016, blz. 21 ).",
  "source": "EUR LEX"
}