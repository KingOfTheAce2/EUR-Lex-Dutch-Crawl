{
  "url": "http://www.w3.org/1999/xhtml\"><!--",
  "content": "L_202500007NL.000101.fmx.xml Publicatieblad van de Europese Unie NL L-serie 2025/7 8.1.2025 UITVOERINGSBESLUIT (EU) 2025/7 VAN DE COMMISSIE van 7 januari 2025 tot oprichting van het ERIC van het Cherenkov Telescope Array Observatory (CTAO-ERIC) (Kennisgeving geschied onder nummer C(2025) 9) (Slechts de teksten in de Duitse, de Engelse, de Franse, de Italiaanse, de Poolse, de Sloveense, de Spaanse en de Tsjechische taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, punt a), Overwegende hetgeen volgt: (1) Duitsland, Frankrijk, Italië, Oostenrijk, Polen, Slovenië, Spanje, Tsjechië en de Europese Organisatie voor astronomisch onderzoek op het zuidelijk halfrond hebben overeenkomstig artikel 5, lid 1, van Verordening (EG) nr. 723/2009 bij de Commissie een verzoek tot oprichting van het Cherenkov Telescope Array Observatory (CTAO) (“het verzoek”) ingediend. Zwitserland heeft aangegeven in eerste instantie als waarnemer aan CTAO-ERIC deel te nemen. (2) De aanvragers zijn overeengekomen dat Italië de gastlidstaat van CTAO-ERIC wordt. (3) Verordening (EG) nr. 723/2009 is bij Besluit van het Gemengd Comité van de EER nr. 72/2015 opgenomen in de Overeenkomst betreffende de Europese Economische Ruimte ( 2 ) . (4) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorwaarden van die verordening is voldaan. In de loop van de beoordeling heeft de Commissie de standpunten van onafhankelijke deskundigen op het gebied van gamma-astronomie, astrofysica, deeltjesfysica, plasmafysica en fundamentele fysica ingewonnen. (5) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   Het ERIC van het Cherenkov Telescope Array Observatory (CTAO-ERIC) wordt opgericht. 2.   De in artikel 6, lid 3, van Verordening (EG) nr. 723/2009 bedoelde essentiële elementen van de statuten van CTAO-ERIC zijn opgenomen in de bijlage. Artikel 2 Dit besluit is gericht tot de Tsjechische Republiek, de Bondsrepubliek Duitsland, het Koninkrijk Spanje, de Franse Republiek, de Italiaanse Republiek, de Republiek Oostenrijk, de Republiek Polen, de Republiek Slovenië, de Zwitserse Bondsstaat en de Europese Organisatie voor astronomisch onderzoek op het zuidelijk halfrond. Gedaan te Brussel, 7 januari 2025. Voor de Commissie Ekaterina ZAHARIEVA Lid van de Commissie ( 1 ) PB L 206 van 8.8.2009, blz. 1 , ELI: http://data.europa.eu/eli/reg/2009/723/oj . ( 2 ) Besluit van het Gemengd Comité van de EER nr. 72/2015 van 20 maart 2015 tot wijziging van Protocol 31 bij de EER-overeenkomst, betreffende samenwerking op specifieke gebieden buiten de vier vrijheden [2016/755] ( PB L 129 van 19.5.2016, blz. 85 , ELI: http://data.europa.eu/eli/dec/2016/755/oj ). BIJLAGE ESSENTIËLE ELEMENTEN VAN DE STATUTEN VAN CTAO-ERIC 1. Naam en zetel (Artikel 1 van de statuten van CTAO-ERIC) 1. Onder de naam “Cherenkov Telescope Array Observatory” (hierna “CTAO” genoemd) wordt een Europese onderzoeksinfrastructuur opgericht. 2. Het CTAO heeft de rechtsvorm van een Consortium voor een Europese onderzoeksinfrastructuur (ERIC), opgericht overeenkomstig Verordening (EG) nr. 723/2009, en draagt de naam “Cherenkov Telescope Array Observatory ERIC” (CTAO-ERIC). 3. De statutaire zetel, tevens het hoofdkantoor, van CTAO-ERIC bevindt zich in Bologna, Italië. 2. Taken en activiteiten (Artikel 2 van de statuten van CTAO-ERIC) 1. CTAO-ERIC heeft tot taak een observatorium op de grond te bouwen voor gamma-astronomie, zoals beschreven in de wetenschappelijke en technische beschrijving van het CTA-observatorium (alfa-configuratie), en om deze faciliteit verder te exploiteren, te verbeteren en te ontmantelen. De bouwkosten zijn vastgelegd in het CTAO-kostenboek. 2. CTAO-ERIC zal onder andere de volgende activiteiten uitvoeren: a) een bijdrage leveren aan hoogwaardig onderzoek, technologische ontwikkeling, innovatie en maatschappelijke uitdagingen en aldus toegevoegde waarde bieden voor de ontwikkeling van de Europese onderzoeksruimte (EOR) en voor de periode daarna; b) waarborgen dat het CTAO en de bijbehorende instrumenten optimaal voor wetenschappelijke doeleinden worden ingezet; c) effectief toegang verlenen aan gebruikers in overeenstemming met het toegangsbeleid zoals uiteengezet in artikel 3; d) een bijdrage leveren aan de verspreiding van de wetenschappelijke resultaten; e) optimaal gebruikmaken van kennis en middelen, en f) alle andere nodige acties met betrekking tot de punten a) tot en met e). 3. CTAO-ERIC zal zijn hoofdtaak op niet-economische basis uitvoeren. CTAO-ERIC mag evenwel beperkte economische activiteiten uitoefenen mits deze nauw verbonden zijn met zijn hoofdtaak en de vervulling ervan niet in gevaar brengen. CTAO-ERIC boekt de kosten en ontvangsten van zijn economische activiteiten afzonderlijk en vraagt daarvoor marktprijzen dan wel, wanneer deze niet kunnen worden vastgesteld, de volledige kosten plus een redelijke marge. 3. Toegangsbeleid voor gebruikers van het Cherenkov Telescope Array Observatory (Artikel 3 van de statuten van CTAO-ERIC) 1. CTAO-ERIC biedt Europese en internationale onderzoekers (gebruikers) doeltreffende toegang op basis van wetenschappelijke verdienste, technische haalbaarheid en/of andere relevante criteria die relevant zijn voor het doel van CTAO-ERIC. Onderzoekers die niet behoren tot een lid, strategische partner, derde partij of waarnemer (hierna “overige gebruikers” genoemd) en die een wetenschappelijk verdienstelijk voorstel indienen, krijgen onder specifieke, door de raad bepaalde toegangsvoorwaarden beperkte observatietijd. 2. Toegang tot het CTAO kan de vorm aannemen van observatietijd of van toegang tot gearchiveerde CTAO-gegevensproducten (artikel 33). Nadere bijzonderheden omtrent toegang worden vastgesteld in een door de raad vast te stellen toegangsbeleid (artikel 25, lid 13, punt j)) waarin de verschillende soorten voorstellen worden gedefinieerd en in voldoende mogelijkheden voor grote intergenerationele programma’s (Key Science Projects, KSP’s) wordt voorzien. 3. De directeur-generaal is verantwoordelijk voor de toewijzing van tijd door een proces van collegiale toetsing op te zetten en te beheren waarin de wetenschappelijke excellentie en haalbaarheid van voorstellen worden beoordeeld. De procedures en de beoordelingscriteria worden openbaar toegankelijk gemaakt op de website van CTAO-ERIC. De directeur-generaal brengt jaarlijks verslag uit aan de raad over de toewijzing van tijd. 4. De observatietijd die overblijft nadat de gegarandeerde observatietijd voortvloeiend uit contractuele verplichtingen van CTAO-ERIC in aanmerking is genomen, wordt aangeduid als “gebruikerstijd”. De gebruikerstijd wordt verdeeld in open tijd voor normale voorstellen, KSP-tijd voor grote intergenerationele programma’s, observatietijd voor de internationale gemeenschap voor overige gebruikers, en door de directeur-generaal naar eigen oordeel toe te wijzen tijd (Director General’s Discretionary Time, DDT). De definities zijn te vinden in de wetenschappelijke en technische beschrijving van het CTA-observatorium. 5. Overige gebruikers dragen bij aan de exploitatiekosten voor hun gebruik van het CTAO, zoals bepaald in het toegangsbeleid en de desbetreffende partnerschapsovereenkomsten. 6. Het bepaalde in artikel 3, lid 5, van de statuten is niet van toepassing op de tijd die CTAO-ERIC in het kader van speciale overeenkomsten (bijvoorbeeld onderbrengingsovereenkomsten) toewijst. 4. Wetenschappelijke evaluatie (Artikel 4 van de statuten van CTAO-ERIC) De wetenschappelijke en technische activiteiten van CTAO-ERIC worden jaarlijks geëvalueerd door het wetenschappelijk en technisch adviescomité (artikel 28). Nadere bijzonderheden worden in een door de raad vast te stellen beleid inzake wetenschappelijke evaluatie (artikel 25, lid 13, punt k)) vastgesteld. 5. Verspreiding van onderzoeksresultaten (Artikel 5 van de statuten van CTAO-ERIC) 1. CTAO-ERIC faciliteert onderzoek en stimuleert in het algemeen open toegang tot onderzoeksgegevens. Ongeacht dit beginsel bevordert CTAO-ERIC hoogwaardig onderzoek en ondersteunt CTAO-ERIC een cultuur van beste praktijken via opleidingsactiviteiten. 2. CTAO-ERIC verzoekt gebruikers hun onderzoeksresultaten openbaar te maken en via CTAO-ERIC beschikbaar te stellen. 3. CTAO-ERIC stelt zijn eigen beleid inzake verspreiding vast (artikel 25, lid 13, punt l)). In het beleid inzake verspreiding worden de verschillende doelgroepen beschreven en CTAO-ERIC maakt om zijn doelpubliek te bereiken gebruik van diverse kanalen, zoals internetportalen, nieuwsbrieven, workshops, aanwezigheid op conferenties, en artikelen in (wetenschappelijke) tijdschriften en kranten. 6. Intellectuele-eigendomsrechten (Artikel 6 van de statuten van CTAO-ERIC) 1. Intellectuele eigendom wordt verstaan in de betekenis zoals gedefinieerd in artikel 2 van het Verdrag tot oprichting van de Wereldorganisatie voor de Intellectuele Eigendom, ondertekend op 14 juli 1967. 2. CTAO-ERIC stelt zijn eigen beleid inzake intellectuele-eigendomsrechten vast (artikel 25, lid 13, punt m)). 3. CTAO-ERIC is eigenaar van alle intellectuele eigendom dat voortvloeit uit zijn onder deze statuten vallende activiteiten, waaronder, maar niet beperkt tot, het intellectuele eigendom dat door het personeel van CTAO-ERIC wordt geproduceerd, tenzij dit onder een afzonderlijke contractuele overeenkomst valt of in bindende wetgeving of deze statuten anders is bepaald. 4. Onderliggende intellectuele eigendom van de leden of hun vertegenwoordigende entiteiten blijft hun eigendom. Het wordt waar nodig via specifieke overeenkomsten aan CTAO-ERIC gelicentieerd. 7. Personeel (Artikel 7 van de statuten van CTAO-ERIC) 1. CTAO-ERIC past als werkgever het beginsel van gelijke kansen toe. Arbeidsovereenkomsten zijn onderworpen aan de wetgeving van het land of gebied waarin het personeel werkzaam is. 2. Elk lid tracht, in overeenstemming met de nationale wetgeving, binnen zijn rechtsgebied de verplaatsingen en het verblijf van bij de taken van CTAO-ERIC betrokken onderdanen van leden, waarnemers en strategische partners, alsmede van gezinsleden van die onderdanen, te vergemakkelijken. 3. De selectieprocedures voor functies bij CTAO-ERIC zijn transparant en niet-discriminerend en bieden gelijke kansen. Bij de aanwerving en indienstneming wordt niet gediscrimineerd. 4. CTAO-ERIC moedigt de oprichting van een geïnstitutionaliseerde werknemersvertegenwoordiging aan. 8. Aanbesteding (Artikel 8 van de statuten van CTAO-ERIC) 1. CTAO-ERIC behandelt gegadigden voor en inschrijvers op aanbestedingsprocedures gelijk en zonder te discrimineren, ongeacht of ze in de Europese Unie gevestigd zijn. In het door de raad vastgestelde aanbestedingsbeleid (artikel 25, lid 12, punt i), van de statuten) worden gedetailleerde regels voor aanbestedingsprocedures en -criteria vastgelegd. Het aanbestedingsbeleid is in overeenstemming met de beginselen van transparantie, mededinging, evenredigheid, wederzijdse erkenning, gelijke behandeling, non-discriminatie en duurzaamheid. 2. Bij aanbestedingen door leden, waarnemers, strategische partners en derde partijen met betrekking tot de activiteiten van CTAO-ERIC wordt voldoende rekening gehouden met de behoeften van CTAO-ERIC en de door de desbetreffende instanties aangegeven technische vereisten en specificaties. 3. In het aanbestedingsbeleid wordt bepaald dat de bepalingen ervan niet van toepassing zijn op aankopen van CTAO-ERIC met middelen die overeenkomstig artikel 21, lid 4, van de statuten aan CTAO-ERIC worden verstrekt. In plaats van het aanbestedingsbeleid worden in deze gevallen de basisbeginselen voor bijdragen in natura aan CTAO-ERIC en het kader voor bijdragen in natura (bijlage B) toegepast. 9. Duur (Artikel 9 van de statuten van CTAO-ERIC) CTAO-ERIC wordt voor onbepaalde tijd opgericht. 10. Ontbinding (Artikel 10 van de statuten van CTAO-ERIC) 1. Er wordt overgegaan tot ontbinding van CTAO-ERIC na een besluit van de raad overeenkomstig artikel 25, lid 13, punt h), van de statuten. 2. CTAO-ERIC stelt de Commissie onverwijld en uiterlijk tien dagen na de vaststelling van het besluit tot ontbinding van CTAO-ERIC van dit besluit in kennis. 3. CTAO-ERIC stelt de Commissie onverwijld en uiterlijk tien dagen na het voltooien van het ontbindingsproces hiervan in kennis. 4. CTAO-ERIC houdt op te bestaan op de dag waarop de Commissie daarvan kennisgeving doet in het Publicatieblad van de Europese Unie . 11. Ontbinding van CTAO-ERIC of beëindiging van zijn fiscale voorrechten (Artikel 11 van de statuten van CTAO-ERIC) 1. In geval van ontbinding van CTAO-ERIC of beëindiging van zijn fiscale voorrechten en belastingvoordelen ontvangen de leden niet meer dan hun voldane liquide bijdragen en de werkelijke waarde van de bijdragen in natura. 2. Bij ontbinding van CTAO-ERIC of beëindiging van zijn fiscale voorrechten worden de activa van CTAO-ERIC, met aftrek van de voldane liquide bijdragen en de werkelijke waarde van de bijdragen in natura, overgedragen aan een andere publiekrechtelijke entiteit of een ander fiscaal bevoordeeld lichaam, of aan een andere rechtspersoon die vergelijkbare doelstellingen van bevordering van wetenschap en onderzoek nastreeft als CTAO-ERIC. 12. Aansprakelijkheidsregeling en verzekeringen (Artikel 12 van de statuten van CTAO-ERIC) 1. CTAO-ERIC is aansprakelijk voor zijn schulden. 2. De leden zijn niet hoofdelijk aansprakelijk voor de schulden van CTAO-ERIC. De financiële aansprakelijkheid van de leden voor de schulden van CTAO-ERIC is beperkt tot hun respectieve jaarlijkse bijdragen. 3. CTAO-ERIC sluit de nodige verzekeringen af tegen alle aan de opbouw en de werking van CTAO inherente risico’s. ELI: http://data.europa.eu/eli/dec_impl/2025/7/oj ISSN 1977-0758 (electronic edition)",
  "source": "EUR LEX"
}