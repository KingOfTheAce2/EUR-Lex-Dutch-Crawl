{
  "url": "http://www.w3.org/1999/xhtml\">",
  "content": "L_2007117NL.01002901.xml 5.5.2007 NL Publicatieblad van de Europese Unie L 117/29 BESCHIKKING VAN DE COMMISSIE van 27 april 2007 betreffende een financiële bijdrage van de Gemeenschap in de kosten van urgente maatregelen ter bestrijding van aviaire influenza in Denemarken in 2006 (Kennisgeving geschied onder nummer C(2007) 1820) (Alleen de tekst in de Deense taal is authentiek) (2007/310/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 3, lid 3, en artikel 3 bis, lid 1, Overwegende hetgeen volgt: (1) Beschikking 90/424/EEG stelt de procedures vast voor de financiële bijdrage van de Gemeenschap in de kosten van gerichte veterinaire maatregelen, met inbegrip van urgente maatregelen. Beschikking 90/424/EEG, gewijzigd bij Beschikking 2006/53/EG ( 2 ) , voorziet in een financiële bijdrage van de Gemeenschap aan de lidstaten om bepaalde kosten ter uitroeiing van aviaire influenza te dekken. (2) In Denemarken hebben zich in 2006 uitbraken van aviaire influenza voorgedaan. Het uitbreken van deze ziekte vormt een ernstig risico voor de veestapel in de Gemeenschap. Krachtens artikel 3 bis, lid 2, van Beschikking 90/424/EEG heeft Denemarken maatregelen genomen om deze uitbraken te bestrijden. (3) De financiële bijdrage van de Gemeenschap wordt alleen uitbetaald als de geplande maatregelen daadwerkelijk zijn uitgevoerd en de bevoegde autoriteiten alle noodzakelijke informatie binnen bepaalde termijnen bij de Commissie hebben ingediend. (4) Sinds Beschikking 90/424/EEG is gewijzigd bij Beschikking 2006/53/EG, valt aviaire influenza niet langer onder Verordening (EG) nr. 349/2005 van de Commissie van 28 februari 2005 tot vaststelling van voorschriften inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten ( 3 ) . Daarom moet in deze beschikking uitdrukkelijk worden bepaald dat Denemarken alleen een financiële bijdrage kan ontvangen als aan bepaalde voorschriften van Verordening (EG) nr. 349/2005 is voldaan. (5) Krachtens artikel 3 bis, lid 3, van Beschikking 90/424/EEG beloopt de financiële bijdrage van de Gemeenschap 50 % van de voor steun in aanmerking komende uitgaven van de lidstaat. (6) Denemarken heeft volledig voldaan aan de technische en administratieve verplichtingen van artikel 3, lid 3, en artikel 3 bis, lid 2, van Beschikking 90/424/EEG. Denemarken heeft de Commissie informatie toegezonden over de kosten van de uitbraak op 8 juni 2006. Het land is daarna ook alle noodzakelijke informatie blijven verstrekken over de beleidsuitgaven en de kosten van schadeloosstellingen. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Financiële bijdrage van de Gemeenschap 1.   Er kan een financiële bijdrage van de Gemeenschap aan Denemarken worden toegekend om de kosten te dekken van de in artikel 3 bis, lid 2, van Beschikking 90/424/EEG vermelde maatregelen die het land heeft genomen om aviaire influenza in 2006 te bestrijden. De financiële bijdrage bedraagt 50 % van de voor financiering door de Gemeenschap in aanmerking komende uitgaven. 2.   Voor de toepassing van deze beschikking gelden mutatis mutandis de artikelen 2 tot en met 5, artikel 7, artikel 8, artikel 9, leden 2 tot en met 4, en artikel 10, van Verordening (EG) nr. 349/2005. Artikel 2 Adressaten Deze beschikking is gericht tot het Koninkrijk Denemarken. Gedaan te Brussel, 27 april 2007. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 2 ) PB L 29 van 2.2.2006, blz. 37 . ( 3 ) PB L 55 van 1.3.2005, blz. 12 .",
  "source": "EUR LEX"
}