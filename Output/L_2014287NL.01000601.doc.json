{
  "url": "http://www.w3.org/1999/xhtml\">",
  "content": "L_2014287NL.01000601.xml 1.10.2014 NL Publicatieblad van de Europese Unie L 287/6 UITVOERINGSVERORDENING (EU) Nr. 1036/2014 VAN DE COMMISSIE van 25 september 2014 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 september 2014. Voor de Commissie, namens de voorzitter, Heinz ZOUREK Directeur-generaal Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een printplaat voor inbouw in een ontvangtoestel voor televisie met een lcd-scherm en een videoweergaveapparaat. De plaat is voorzien van de volgende aansluitingen voor externe apparaten: — VGA-ingang, — HDMI-ingangen (met HDCP-ondersteuning), — RGB-video-ingangen (SCART-verbindingen), — componentvideo-ingang, — CVBS-video-in- en -uitgang, — audio-in- en -uitgang, — luidsprekeruitgang, — usb-sleuf. De plaat is ook voorzien van verschillende interne aansluitingen, bijvoorbeeld een LVDS-aansluiting (low-voltage differential signaling) voor een lcd-scherm en een aansluiting voor de interne stroomvoorziening. De plaat omvat geen zogenaamde „tuner” met radiofrequentieschakelingen (RF-blok), middenfrequentieschakelingen (IF-blok) en demodulatieschakelingen (DEM-blok) voor de ontvangst van digitale televisiesignalen. Het lcd-scherm wordt niet samen met het product aangeboden. De plaat vervult verschillende functies, zoals omzetting van analoog naar digitaal, videodecodering (bijvoorbeeld mpeg4), scaling, audiodecodering, audioversterking, HDMI-ontvanger en LVDS-zender voor een lcd-scherm. Naast de standaard video- of televisiesignalen kan de scaler ook verschillende binnenkomende resoluties van het soort van automatische gegevensverwerkende machines (tot 1 920  × 1 080  pixels) verwerken tot de native resolutie van een lcd-scherm. De plaat kan beelden en geluid weergeven van een usb-geheugen. 8529 90 65 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 b) op afdeling XVI en de bewoordingen van de GN-codes 8529 , 8529 90  en 8529 90 65 . De plaat is niet alleen voorzien van elektronische componenten die een videoweergavefunctie vervullen, maar ook van componenten die aanvullende functies vervullen, zoals de LVDS-zender voor een lcd-scherm en de scaler die, gelet op de mogelijkheid om verschillende resoluties van het soort van gegevensverwerkende machines te verwerken, specifiek is ontworpen voor ontvangtoestellen voor televisie met een lcd-scherm. Aangezien de plaat over meer componenten (functionaliteiten) beschikt dan die welke onder post 8521  vallen, is indeling onder die post als videoweergaveapparaat uitgesloten. Aangezien het lcd-scherm ontbreekt, is indeling onder onderverdeling 8528 72 40  als een ontvangtoestel voor televisie met een beeldscherm uitgesloten. De plaat moet daarom worden ingedeeld onder GN-code 8529 90 65  als elektronische assemblage voor toestellen bedoeld bij post 8528 .",
  "source": "EUR LEX"
}