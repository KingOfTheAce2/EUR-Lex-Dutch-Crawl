{
  "url": "http://www.w3.org/1999/xhtml\">",
  "content": "L_2007311NL.01003501.xml 29.11.2007 NL Publicatieblad van de Europese Unie L 311/35 BESLUIT VAN DE RAAD van 19 november 2007 tot aanvaarding, namens de Europese Gemeenschap, van het Protocol tot wijziging van de TRIPS-overeenkomst, ondertekend te Genève op 6 december 2005 (2007/768/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133, lid 5, juncto artikel 300, lid 2, eerste alinea, eerste zin, en lid 3, tweede alinea, Gezien het voorstel van de Commissie, Gezien de instemming van het Europees Parlement ( 1 ) , Overwegende hetgeen volgt: (1) Op 14 november 2001 werd te Doha tijdens de vierde zitting van de ministeriële conferentie van de Wereldhandelsorganisatie (WTO) de verklaring inzake de TRIPS-overeenkomst en de volksgezondheid (WT/MIN(01)/DEC/2) goedgekeurd. (2) Punt 6 van die verklaring instrueerde de raad voor de handelsaspecten van de intellectuele eigendom (TRIPS) spoedig een oplossing te vinden voor het probleem waarmee WTO-leden met onvoldoende of geen fabricagecapaciteit in de farmaceutische sector kunnen worden geconfronteerd indien zij effectief gebruik willen maken van dwanglicenties overeenkomstig de Overeenkomst inzake de handelsaspecten van de intellectuele eigendom (hierna de TRIPS-overeenkomst genoemd). (3) Op 30 augustus 2003 keurde de algemene raad van de WTO een tijdelijk besluit goed tot uitvoering van punt 6 van de verklaring inzake de TRIPS-overeenkomst en de volksgezondheid. (4) Punt 11 van dat besluit bepaalt dat dit besluit, met in begrip van de erin vastgestelde ontheffingen, voor elke lidstaat afloopt op de datum waarop de wijziging van de TRIPS-overeenkomst ter vervanging van deze bepalingen voor de betrokken lidstaat van kracht wordt. (5) Op 6 december 2005 hechtte de algemene raad van de WTO met het oog op de omvorming van het besluit van 30 augustus 2003 tot een wijziging van de TRIPS-overeenkomst zijn goedkeuring aan een protocol tot wijziging van de TRIPS-overeenkomst en legde dit aan de WTO-leden ter goedkeuring voor. (6) Lid 3 van het protocol bepaalt dat het protocol tot 1 december 2007 (of een latere door de ministeriële conferentie te bepalen datum) openstaat ter goedkeuring door de leden. (7) De Commissie heeft namens de Gemeenschap deelgenomen aan de onderhandelingen over het protocol. (8) Overeenkomstig artikel 133, lid 5, van het Verdrag is de Gemeenschap bevoegd voor het sluiten van overeenkomsten op het gebied van de handelsaspecten van de intellectuele eigendom. (9) Het protocol moet namens de Gemeenschap worden aanvaard. (10) In haar akte van aanvaarding bevestigt de Gemeenschap overeenkomstig artikel 300, lid 7, van het Verdrag, eveneens dat het protocol verbindend is voor haar lidstaten, BESLUIT: Artikel 1 Het Protocol tot wijziging van de TRIPS-overeenkomst, ondertekend te Genève op 6 december 2005, wordt hierbij namens de Gemeenschap aanvaard. De tekst van het protocol is aan dit besluit gehecht. Artikel 2 De voorzitter van de Raad wordt hierbij gemachtigd om de bevoegde persoon aan te wijzen om de akte van aanvaarding van het protocol bij de directeur-generaal van de WTO neer te leggen. Artikel 3 In haar akte van aanvaarding bevestigt de Europese Gemeenschap overeenkomstig artikel 300, lid 7, van het EG-Verdrag, dat het protocol verbindend is voor haar lidstaten. Gedaan te Brussel, 19 november 2007. Voor de Raad De voorzitter L. AMADO ( 1 ) Instemming betuigd op 24 oktober 2007 (nog niet bekendgemaakt in het Publicatieblad).",
  "source": "EUR LEX"
}