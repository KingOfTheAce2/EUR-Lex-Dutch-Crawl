{
  "url": "http://www.w3.org/1999/xhtml\"><!--",
  "content": "C_2021115NL.01001201.xml 31.3.2021 NL Publicatieblad van de Europese Unie C 115/12 BESLUIT VAN DE COMMISSIE van 16 december 2020 houdende opdracht aan de centrale administrateur van het EU-transactielogboek om wijzigingen van de nationale toewijzingstabellen van Duitsland in te voeren in het EU-transactielogboek (2021/C 115/02) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlĳn 2003/87/EG van het Europees Parlement en de Raad van 13 oktober 2003 tot vaststelling van een systeem voor de handel in broeikasgasemissierechten binnen de Unie en tot wĳziging van Richtlĳn 96/61/EG van de Raad ( 1 ) , Gezien Verordening (EU) nr. 389/2013 van de Commissie van 2 mei 2013 tot instelling van een EU-register overeenkomstig Richtlijn 2003/87/EG van het Europees Parlement en de Raad, Beschikkingen nrs. 280/2004/EG en 406/2009/EG van het Europees Parlement en de Raad en tot intrekking van de Verordeningen (EU) nr. 920/2010 en (EU) nr. 1193/2011 van de Commissie ( 2 ) , en met name artikel 52, lid 2, tweede alinea, Overwegende hetgeen volgt: (1) Op 27 april 2011 heeft de Commissie Besluit 2011/278/EU ( 3 ) vastgesteld, waarbij een voor de hele Unie geldende overgangsregeling voor de geharmoniseerde kosteloze toewijzing van emissierechten overeenkomstig artikel 10 bis van Richtlijn 2003/87/EG is bepaald. (2) Op 5 september 2013 heeft de Commissie Besluit 2013/448/EU ( 4 ) betreffende nationale uitvoeringsmaatregelen voor de voorlopige kosteloze toewijzing van broeikasgasemissierechten voor de periode 2013-2020 vastgesteld. (3) Bij Besluit 2014/9/EU ( 5 ) heeft de Commissie de Besluiten 2010/2/EU ( 6 ) en 2011/278/EU gewijzigd wat betreft de lijsten van bedrijfstakken en deeltakken die worden geacht te zijn blootgesteld aan een significant CO 2 -weglekrisico (hierna “koolstoflekkagelijst” genoemd). (4) Bij de Besluiten C(2013) 9281 ( 7 ) , C(2014) 123 ( 8 ) , C(2014) 674 ( 9 ) en C(2014) 1167 ( 10 ) heeft de Commissie de centrale administrateur van het transactielogboek van de Europese Unie opgedragen de nationale toewijzingstabellen en de herziene nationale toewijzingstabellen van België, Bulgarije, Tsjechië, Denemarken, Duitsland, Estland, Ierland, Griekenland, Spanje, Frankrijk, Kroatië, Italië, Cyprus, Letland, Litouwen, Luxemburg, Hongarije, Nederland, Oostenrijk, Polen, Portugal, Roemenië, Slovenië, Slowakije, Finland, Zweden en het Verenigd Koninkrijk in het transactielogboek van de Europese Unie in te voeren. (5) Bij Besluit C(2019) 4184 heeft de Commissie de centrale administrateur opgedragen de nationale toewijzingstabel van Duitsland te wijzigen na bericht van de Duitse autoriteit voor handel in emissierechten dat de polymerisatie-installatie DE-210619 omvatte. De gerapporteerde gegevens voor de berekening van de kosteloze toewijzing waren echter gebaseerd op een onjuiste warmtebalans tussen subinstallaties met koolstoflekkage en subinstallaties zonder koolstoflekkage, wat ertoe leidde dat 1 876 emissierechten te weinig zijn toegewezen. Overeenkomstig artikel 52, lid 2, eerste alinea, van Verordening (EU) nr. 389/2013 heeft Duitsland de Commissie daarom bij brief van 5 oktober 2020 in kennis gesteld van wijzigingen van zijn nationale toewijzingstabel met betrekking tot installatie DE-210619. (6) Bij Besluit C(2019) 4184 heeft de Commissie de centrale administrateur opgedragen de nationale toewijzingstabel van Duitsland te wijzigen na bericht van de Duitse autoriteit voor handel in emissierechten dat de polymerisatie-installatie DE-210620 omvatte. De gerapporteerde gegevens voor de berekening van de kosteloze toewijzing waren echter gebaseerd op een onjuiste warmtebalans tussen subinstallaties met koolstoflekkage en zonder koolstoflekkage, wat ertoe leidde dat 3 217 emissierechten te weinig zijn toegewezen. Overeenkomstig artikel 52, lid 2, eerste alinea, van Verordening (EU) nr. 389/2013 heeft Duitsland de Commissie daarom bij brief van 5 oktober 2020 in kennis gesteld van wijzigingen van zijn nationale toewijzingstabel met betrekking tot installatie DE-210620. (7) De Commissie is van mening dat de aangemelde wijzigingen van de nationale toewijzingstabel van Duitsland in overeenstemming zijn met Richtlijn 2003/87/EG en Besluit 2011/278/EU. Derhalve moet de centrale administrateur van het transactielogboek van de Europese Unie worden opgedragen deze wijzigingen in te voeren in het transactielogboek van de Europese Unie, BESLUIT: Enig artikel De centrale administrateur van het EU-transactielogboek voert de wijzigingen van de nationale toewijzingstabellen van Duitsland in overeenkomstig bijlage I. Gedaan te Brussel, 16 december 2020. Voor de Commissie Frans TIMMERMANS Uitvoerend vicevoorzitter ( 1 ) PB L 275 van 25.10.2003, blz. 32 . ( 2 ) PB L 122 van 3.5.2013, blz. 1 . ( 3 ) Besluit 2011/278/EU van de Commissie van 27 april 2011 tot vaststelling van een voor de hele Unie geldende overgangsregeling voor de geharmoniseerde kosteloze toewijzing van emissierechten overeenkomstig artikel 10 bis van Richtlijn 2003/87/EG van het Europees Parlement en de Raad ( PB L 130 van 17.5.2011, blz. 1 ). ( 4 ) Besluit 2013/448/EU van de Commissie van 5 september 2013 betreffende nationale uitvoeringsmaatregelen voor de voorlopige kosteloze toewijzing van broeikasgasemissierechten overeenkomstig artikel 11, lid 3, van Richtlijn 2003/87/EG van het Europees Parlement en de Raad ( PB L 240 van 7.9.2013, blz. 27 ). ( 5 ) Besluit 2014/9/EU van de Commissie van 18 december 2013 tot wijziging van de Besluiten 2010/2/EU en 2011/278/EU wat betreft de bedrijfstakken en deeltakken die worden geacht te zijn blootgesteld aan een significant CO 2 -weglekrisico ( PB L 9 van 14.1.2014, blz. 9 ). ( 6 ) Besluit 2010/2/EU van de Commissie van 24 december 2009 tot vaststelling, overeenkomstig Richtlijn 2003/87/EG van het Europees Parlement en de Raad, van een lijst van bedrijfstakken en deeltakken die worden geacht te zijn blootgesteld aan een significant CO 2 -weglekrisico ( PB L 1 van 5.1.2010, blz. 10 ). ( 7 ) Besluit C(2013) 9281 van de Commissie van 18 december 2013 houdende opdracht aan de centrale administrateur van het transactielogboek van de Europese Unie om de nationale toewijzingstabellen van Griekenland, Ierland, Letland, Nederland, Oostenrijk, Portugal, het Verenigd Koninkrijk en Zweden in het transactielogboek van de Europese Unie in te voeren. ( 8 ) Besluit C(2014) 123 van de Commissie van 17 januari 2014 houdende opdracht aan de centrale administrateur van het transactielogboek van de Europese Unie om de nationale toewijzingstabellen van Denemarken, Frankrijk, Hongarije, Litouwen, Slowakije en de Tsjechische Republiek in het transactielogboek van de Europese Unie in te voeren. ( 9 ) Besluit C(2014) 674 van de Commissie van 12 februari 2014 houdende opdracht aan de centrale administrateur van het transactielogboek van de Europese Unie om de nationale toewijzingstabellen van België, Duitsland, Estland, Finland, Luxemburg en Slovenië in het transactielogboek van de Europese Unie in te voeren. ( 10 ) Besluit C(2014) 1167 van de Commissie van 26 februari 2014 houdende opdracht aan de centrale administrateur van het transactielogboek van de Europese Unie om de nationale toewijzingstabellen van Bulgarije, Cyprus, Italië, Kroatië, Letland, Polen, Roemenië, Spanje en het Verenigd Koninkrijk in het transactielogboek van de Europese Unie in te voeren. BIJLAGE Wijzigingen van de nationale toewijzingstabel voor de periode 2013-2020 overeenkomstig artikel 10 bis van Richtlijn 2003/87/EG (nationale uitvoeringsmaatregelen) Lidstaat: Duitsland De gewijzigde toewijzingen in de nationale toewijzingstabel zijn als volgt voor de aangegeven installaties: Installatie-ID (nieuwkomers en sluitingen) Installatie-ID (EU-register) Naam van de exploitant Naam van de installatie Toe te wijzen hoeveelheid Toe te wijzen hoeveelheid, gewijzigd door gegevens over nieuwkomers en sluitingen, per installatie 2013 2014 2015 2016 2017 2018 2019 2020 DE-new-14616-0168 210619 Dow Olefinverbund GmbH Polyethylen-Anlage / Train 4 in Leuna 0 0 0 0 0 2 654 2 565 2 478 7 697 DE-new-14616-0169 210620 Dow Olefinverbund GmbH Polyethylen-Anlage / Train 5 in Leuna 0 0 0 0 0 8 012 7 484 6 974 22 470",
  "source": "EUR LEX"
}