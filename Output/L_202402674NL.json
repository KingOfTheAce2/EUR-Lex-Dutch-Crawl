{
  "url": "http://www.w3.org/1999/xhtml\">",
  "content": "L_202402674NL.000101.fmx.xml Publicatieblad van de Europese Unie NL L-serie 2024/2674 14.10.2024 BESLUIT (EU) 2024/2674 VAN DE COMMISSIE van 26 juli 2024 inzake steunmaatregel SA.39235 (2015/C) — Hongarije — Belasting op advertentieomzet (Kennisgeving geschied onder nummer C(2024) 5283) (Slechts de tekst in de Hongaarse taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, en met name artikel 108, lid 2, eerste alinea, Overwegende hetgeen volgt: 1. Procedure (1) In juli 2014 kwam het de Commissie ter kennis dat Hongarije wet XXII van 2014 had aangenomen inzake een advertentiebelasting ( 1 ) (hierna: “de wet op de advertentiebelasting” genoemd), op basis waarvan omzet uit advertentieactiviteiten wordt belast (hierna: “de advertentiebelasting” genoemd). Bij brieven van 13 augustus en 1 december 2014 heeft de Commissie een verzoek om inlichtingen verzonden naar de Hongaarse autoriteiten, waarop deze bij brief van 2 oktober en 16 december 2014 hebben geantwoord. (2) Bij brief van 2 februari 2015 stelde de Commissie de Hongaarse autoriteiten ervan in kennis dat de Commissie zou overwegen een opschortingsbevel uit te vaardigen overeenkomstig artikel 11, lid 1, van Verordening (EG) nr. 659/1999 ( 2 ) . Bij brief van 17 februari 2015 hebben de Hongaarse autoriteiten hun opmerkingen op die brief ingediend. (3) Op 12 maart 2015 heeft de Commissie besloten ten aanzien van de steunmaatregel de procedure van artikel 108, lid 2, VWEU in te leiden (hierna: “het inleidingsbesluit” genoemd) en een opschortingsbevel overeenkomstig artikel 11, lid 1, van Verordening (EG) nr. 659/1999 uit te vaardigen. (4) Het inleidingsbesluit en het opschortingsbevel zijn bekendgemaakt in het Publicatieblad van de Europese Unie ( 3 ) . De Commissie heeft de belanghebbenden uitgenodigd hun opmerkingen over de betrokken steunmaatregel kenbaar te maken. (5) De Commissie heeft opmerkingen van drie belanghebbenden ontvangen. Zij heeft deze doorgestuurd aan de Hongaarse autoriteiten en hen in de gelegenheid gesteld te reageren. (6) Op 21 april 2015 hebben de Hongaarse autoriteiten bij de Commissie een ontwerpvoorstel tot wijziging van de wet op de advertentiebelasting ingediend. Op 8 mei 2015 heeft de Commissie Hongarije verzocht om informatie met betrekking tot deze geplande wijziging. (7) Op 4 juni 2015 heeft Hongarije de wet op de advertentiebelasting gewijzigd. Deze wijziging is op 5 juli 2015 in werking getreden. (8) Bij brief van 6 juli 2015 heeft Hongarije opmerkingen over het inleidingsbesluit en over de opmerkingen van de belanghebbenden verstrekt, alsook een toelichting op de wijziging van de wet op de advertentiebelasting. (9) Op 4 november 2016 heeft de Commissie bij besluit over de door Hongarije uitgevoerde maatregel inzake de belastingheffing op advertentieomzet ( 4 ) (hierna: “eindbesluit” genoemd) de formele onderzoeksprocedure afgesloten met de conclusie dat de maatregel onrechtmatige en onverenigbare staatssteun vormde en heeft zij de terugvordering van de steun gelast. (10) Op 16 december 2016 hebben de Hongaarse autoriteiten de diensten van de Commissie meegedeeld dat zij, overeenkomstig overweging 96 van het eindbesluit, voornemens waren een wet aan te nemen om de advertentiebelasting af te schaffen en deze in de toekomst te vervangen door een nieuwe. (11) Bij op 16 januari 2017 ter griffie van het Gerecht neergelegd verzoekschrift heeft Hongarije beroep ingesteld, strekkende tot nietigverklaring van het eindbesluit (zaak T-20/17). (12) Op 16 december 2016 en 26 januari en 17 februari 2017 hebben de diensten van de Commissie en Hongarije correspondentie uitgewisseld, wat op 27 februari 2017 leidde tot een telefonische vergadering om de afschaffing van de advertentiebelasting te bespreken. (13) Op 15 mei 2017 heeft Hongarije de advertentiebelasting met terugwerkende kracht afgeschaft voor de periode tot en met 30 juni 2017 en vervangen door een nieuwe advertentiebelasting (zie overweging 23). De wijziging van de wet op de advertentiebelasting is op 1 juli 2017 in werking getreden ( 5 ) . (14) Bij arrest van 27 juni 2019 in zaak T-20/17, Hongarije/Commissie ( 6 ) , verklaarde het Gerecht het eindbesluit nietig, omdat het had vastgesteld dat de Commissie niet had aangetoond dat sprake was van staatssteun in de zin van artikel 107, lid 1, VWEU. (15) Op 23 juli 2019 heeft Hongarije de wet op de advertentiebelasting verder gewijzigd door de belasting op te schorten tot december 2022 ( 7 ) . (16) De Commissie heeft op 6 augustus 2019 hogere voorziening ingesteld tegen het arrest van het Gerecht. Bij vonnis van 16 maart 2021 in de zaak C-596/19 P ( 8 ) heeft het Hof van Justitie de hogere voorziening van de Commissie afgewezen en het arrest van het Gerecht bevestigd. (17) Nu het Gerecht het eindbesluit nietig heeft verklaard en het Hof van Justitie dit heeft bekrachtigd, is de formele onderzoeksprocedure nog steeds lopende en moet deze met een besluit worden afgesloten. 2. Achtergrond en beschrijving van de maatregel (18) De maatregel die in het inleidingsbesluit wordt beoordeeld, is de advertentiebelasting die in Hongarije is ingevoerd bij de wet op de advertentiebelasting, die op 18 juli 2014 in werking is getreden, met verdere wijzigingen op 4 juli en 18 november 2014 (hierna: “de wet” genoemd). (19) De belasting had een progressieve structuur, met tarieven variërend van 0 % voor ondernemingen met een kleine advertentieomzet tot 50 % voor ondernemingen met een hoge advertentieomzet, en wel als volgt (hierna: “de versie van 2014” genoemd): — voor het deel van de omzet lager dan 0,5 miljard HUF: 0 %; — voor het deel van de omzet tussen 0,5 miljard HUF en 5 miljard HUF: 1 %; — voor het deel van de omzet tussen 5 miljard HUF en 10 miljard HUF: 10 %; — voor het deel van de omzet tussen 10 miljard HUF en 15 miljard HUF: 20 %; — voor het deel van de omzet tussen 15 miljard HUF en 20 miljard HUF: 30 %; — voor het deel van de omzet hoger dan 20 miljard HUF: 50 % ( 9 ) . (20) Na de vaststelling van het inleidingsbesluit heeft Hongarije de wet op de advertentiebelasting gewijzigd bij wet LXII van 2015 van 4 juni 2015 door de progressieve schaal van zes belastingtarieven te vervangen door een tweeledig systeem als volgt (hierna: “de versie van 2015” genoemd): — voor het deel van de omzet lager dan 100 miljard HUF: 0 %; — voor het deel van de omzet hoger dan 100 miljard HUF: 5,3 % ( 10 ) . (21) In november 2016 heeft de Commissie met de vaststelling van het negatieve eindbesluit de formele onderzoeksprocedure afgesloten. (22) In het eindbesluit werden zowel de versie van de advertentiebelasting van 2014 als de versie van 2015 beoordeeld. De Commissie was van oordeel dat de versie van 2015 op hetzelfde progressiviteitsbeginsel was gestoeld en hetzelfde effect had als de versie van 2014, namelijk dat deze kleinere ondernemingen bevoordeelde ten opzichte van grotere ondernemingen. (23) Na vaststelling van het eindbesluit in 2017 heeft Hongarije de advertentiebelasting gewijzigd met een verdere wijziging van de wet op de advertentiebelasting ( 11 ) . De wijzigingswet: — verving de advertentiebelasting die bij het eindbesluit onverenigbaar is verklaard (dat wil zeggen de belasting in de versies van 2014 en 2015) door een nieuwe versie van de advertentiebelasting ( 12 ) ; — voorzag erin dat belasting die was aangegeven en betaald tussen 18 juli 2014 en 30 juni 2017, onder de afgeschafte advertentiebelasting werd beschouwd als te veel betaalde belasting volgens de Hongaarse belastingwet en was onderworpen aan de regels voor belastingteruggave van de belastingwet ( 13 ) . 3. Intrekking van de steunmaatregel (24) Wat betreft de van kracht zijnde belasting die reeds is betaald sinds de inwerkingtreding van de wet op de advertentiebelasting, bepaalde wet XLVII van 2017 voor de belastingjaren tot en met 30 juni 2017 het volgende: — “de aangegeven en betaalde belasting […] wordt geacht te veel betaalde belasting te zijn in de zin van de belastingwet, waarvan de terugbetaling onderworpen is aan de regels voor belastingteruggave van de belastingwet. De nationale belastingdienst stelt de in artikel 3, lid 1, bedoelde belastingplichtigen die recht hebben op een belastingteruggave op grond van dit artikel, in kennis van de mogelijkheid en de voorwaarden voor terugbetaling van de advertentiebelasting”; — “belastingen die zijn aangegeven maar niet betaald voor belastingjaren die uiterlijk op 30 juni 2017 zijn afgesloten, worden niet betaald”. (25) In de bepalingen van de Hongaarse belastingwet die van kracht waren toen wet XLVII van 2017 in werking trad ( 14 ) , wordt “te veel betaalde belasting” gedefinieerd als de situatie waarin de belastingplichtige “beschikt over een bedrag op de belastingrekening dat hoger is dan zijn verplichting om de belasting te betalen”. (26) Daarom geldt dat, toen de advertentiebelasting door de belastingplichtige werd betaald, het gevolg van de in de overwegingen 24 en 25 vermelde bepalingen was dat er een belastingkrediet op de rekening van de belastingplichtige ontstond. (27) In de belastingwet wordt belastingplichtigen verschillende mogelijkheden geboden om het belastingkrediet dat is ontstaan als gevolg van te veel betaalde belasting te gebruiken. (28) In de eerste plaats kan de belastingplichtige verzoeken dat de te veel betaalde belasting wordt gebruikt om belastingschulden van een andere belastingcategorie te dekken ( 15 ) . In de tweede plaats kan de belastingplichtige een teruggave van de te veel betaalde belasting aanvragen, op voorwaarde dat hij geen belastingschuld heeft en aan zijn aangifteverplichtingen heeft voldaan ( 16 ) . In de derde plaats kan de te veel betaalde belasting bij de belastingdienst blijven om toekomstige belastingschulden van dezelfde belastingcategorie te dekken ( 17 ) . (29) De aanneming van wet XLVII van 2017 heeft er dus voor gezorgd dat de volledige verschuldigde advertentiebelasting over de periode van 2014 tot en met 30 juni 2017 is kwijtgescholden, en dat de over die periode betaalde advertentiebelasting aan de belastingplichtigen werd terugbetaald of gebruikt om andere belastingschulden van die belastingplichtigen te dekken. (30) Ten slotte merkt de Commissie op dat het Hof van Justitie in zijn arrest in zaak C-596/19 P heeft erkend ( 18 ) dat wet XLVII van 2017 de belastingmaatregel in kwestie met terugwerkende kracht had ingetrokken ( 19 ) . (31) Gelet op het bovenstaande, concludeert de Commissie dat, als gevolg van de afschaffing met terugwerkende kracht door Hongarije van de advertentiebelasting die het onderwerp was van de formele onderzoeksprocedure en, dienovereenkomstig, de kwijtschelding van de desbetreffende belastingschuld en de terugbetaling van de betaalde belasting, de formele onderzoeksprocedure zonder voorwerp is geworden. 4. Conclusie De procedure van artikel 108, lid 2, VWEU heeft als gevolg van de intrekking van de maatregel door Hongarije met terugwerkende kracht geen voorwerp meer en dient derhalve te worden beëindigd, HEEFT HET VOLGENDE BESLUIT VASTGESTELD: Artikel 1 De op 12 maart 2015 gestarte procedure uit hoofde van artikel 108, lid 2, VWEU in zaak SA.39235 is zonder voorwerp geworden en wordt hierbij beëindigd. Artikel 2 Dit besluit is gericht tot Hongarije. Gedaan te Brussel, 26 juli 2024. Voor de Commissie Margrethe VESTAGER Uitvoerend vicevoorzitter ( 1 ) Wet XXII van 2014 werd op 11 juni 2014 door het Hongaarse Parlement aangenomen en trad op 18 juli 2014 in werking. ( 2 ) Verordening (EG) nr. 659/1999 van de Raad van 22 maart 1999 tot vaststelling van nadere bepalingen voor de toepassing van artikel 108 van het Verdrag betreffende de werking van de Europese Unie ( PB L 83 van 27.3.1999, blz. 1 , ELI: http://data.europa.eu/eli/reg/1999/659/oj ), ingetrokken en vervangen door Verordening (EU) 2015/1589 van de Raad van 13 juli 2015 tot vaststelling van nadere bepalingen voor de toepassing van artikel 108 van het Verdrag betreffende de werking van de Europese Unie ( PB L 248 van 24.9.2015, blz. 9 , ELI: http://data.europa.eu/eli/reg/2015/1589/oj ). ( 3 ) PB C 136 van 24.4.2015, blz. 7 . ( 4 ) Besluit (EU) 2017/329 van de Commissie van 4 november 2016 betreffende steunmaatregel SA.39235 (2015/C) (ex NN/2015) ten uitvoer gelegd door Hongarije inzake de belasting op advertentieomzet ( PB L 49 van 25.2.2017, blz. 36 , ELI: http://data.europa.eu/eli/dec/2017/329/oj ). ( 5 ) De wijzigingswet is wet XLVII van 2017 (aangenomen op 15 mei 2017 en van kracht sinds 1 juli 2017). ( 6 ) Arrest van het Gerecht van 27 juni 2019, Hongarije/Commissie (T-20/17, ECLI:EU:T:2019:448). ( 7 ) Wet LXXIII van 2019 van 23 juli 2019. ( 8 ) Arrest van het Hof van Justitie van 16 maart 2021, Commissie/Hongarije (C-596/19 P, ECLI:EU:C:2021:202). ( 9 ) De hoogste belastingschijf werd met ingang van 1 januari 2015 bij wet LXXIV van 2014 verhoogd van 40 % naar 50 %. ( 10 ) Met het amendement werd een systeem van optionele toepassing met terugwerkende kracht ingevoerd: de belastingplichtigen konden ervoor kiezen om voor het verleden onderworpen te zijn aan het tweeledige systeem van 2015 of onderworpen te blijven aan de oude progressieve schaal van zes belastingtarieven van 2014. ( 11 ) De wijzigingswet is wet XLVII van 2017 (aangenomen op 15 mei 2017 en van kracht sinds 1 juli 2017). ( 12 ) Artikel 1 van wet XLVII van 2017. ( 13 ) Artikel 2 van wet XLVII van 2017. ( 14 ) Wet XCII van 2003 betreffende het belastingstelsel, aangenomen op 10 november 2003 (artikel 43). De Commissie stelt vast dat de belastingwet later is gewijzigd, maar zonder dat de inhoud van de relevante bepalingen is gewijzigd (wet CL van 2017 betreffende het belastingstelsel, aangenomen op 14 november 2017 en van kracht sinds 1 januari 2018 (artikel 74)). ( 15 ) Wet XCII van 2003 betreffende het belastingstelsel, aangenomen op 10 november 2003 (artikel 43, lid 5): “De belastingdienst verrekent, op verzoek, het bedrag van de te veel betaalde belasting met de door de belastingplichtige aangegeven rekening bij de belastingdienst.”. ( 16 ) Wet XCII van 2003 betreffende het belastingstelsel, aangenomen op 10 november 2003 (artikel 43, lid 6): “Indien de belastingplichtige geen belastingschuld heeft en aan zijn aangifteverplichtingen heeft voldaan, mag het resterende bedrag terugbetaald worden.”. ( 17 ) Wet XCII van 2003 betreffende het belastingstelsel, aangenomen op 10 november 2003 (artikel 43, lid 6): “Bij afwezigheid van enige voorziening verrekent de belastingdienst de te veel betaalde belasting met de betaling van de later verschuldigde belasting. De belastingdienst kan het resterende bedrag enkel terugbetalen als de betaler geen door hem vastgestelde, door middel van belastingen in te vorderen, publiekrechtelijke schuld heeft.”. ( 18 ) Zie punt 22 van het arrest van het Hof. ( 19 ) Zie in dezelfde zin ook punt 31 van het arrest van het Gerecht in de hierboven aangehaalde zaak T-20/17. ELI: http://data.europa.eu/eli/dec/2024/2674/oj ISSN 1977-0758 (electronic edition)",
  "source": "EUR LEX"
}