{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999R2200:NL:HTML\">",
  "content": "EUR-Lex - 31999R2200 - NL Avis juridique important | 31999R2200 Verordening (EG) nr. 2200/1999 van de Commissie van 15 oktober 1999 tot vaststelling van het maximumbedrag van de compenserende steun die voortvloeit uit de koersen voor de omrekening van de euro in een nationale munteenheid of uit de op 1 augustus 1999 geldende wisselkoersen Publicatieblad Nr. L 268 van 16/10/1999 blz. 0008 - 0009 VERORDENING (EG) Nr. 2200/1999 VAN DE COMMISSIE van 15 oktober 1999 tot vaststelling van het maximumbedrag van de compenserende steun die voortvloeit uit de koersen voor de omrekening van de euro in een nationale munteenheid of uit de op 1 augustus 1999 geldende wisselkoersen DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 2799/98 van de Raad van 15 december 1998 tot vaststelling van het agromonetaire stelsel voor de euro(1), en met name op artikel 5, Gelet op Verordening (EG) nr. 2800/98 van de Raad van 15 december 1998 houdende overgangsmaatregelen voor de invoering van de euro in het gemeenschappelijk landbouwbeleid(2), en met name op artikel 3, Overwegende hetgeen volgt: (1) In artikel 3, lid 1, van Verordening (EG) nr. 2800/98 is bepaald dat compenserende steun wordt toegekend wanneer de koers voor de omrekening van de euro in de nationale munteenheid of de op de dag van het ontstaansfeit geldende wisselkoers lager is dan de van tevoren toegepaste koers. Deze bepaling geldt evenwel niet voor de bedragen waarvoor een lagere dan de nieuwe koers is toegepast in de 24 maanden vóór het ingaan van deze nieuwe koers. (2) Voor België, Luxemburg, Frankrijk, Finland, Ierland, Spanje en Italië is de met ingang van 1 januari 1999 geldende koers voor de omrekening van de euro in de nationale munteenheid lager dan de van tevoren toegepaste koers. Voor de Deense kroon, de Zweedse kroon en het pond sterling is de op de ontstaansfeitdatum van 1 augustus 1999 geldende wisselkoers lager dan de van tevoren toegepaste koers. (3) De compenserende steun moet worden toegekend overeenkomstig het bepaalde in Verordening (EG) nr. 2799/98, Verordening (EG) nr. 2808/98 van de Commissie van 22 december 1998 houdende bepalingen voor de toepassing van het agromonetaire stelsel voor de euro in de landbouwsector(3), laatstelijk gewijzigd bij Verordening (EG) nr. 1410/1999(4), en Verordening (EG) nr. 2813/98 van de Commissie van 22 december 1998 houdende bepalingen voor de toepassing van de overgangsmaatregelen voor de invoering van de euro in het gemeenschappelijk landbouwbeleid(5). (4) De bedragen van de compenserende steun worden bepaald overeenkomstig de artikelen 5 en 9 van Verordening (EG) nr. 2799/98, artikel 10 van Verordening (EG) nr. 2808/98 en artikel 4 van Verordening (EG) nr. 2813/98. (5) De in deze verordening vervatte maatregelen zijn in overeenstemming met het advies van de betrokken comités van beheer, HEEFT DE VOLGENDE VERORDENING VASTGESTELD: Artikel 1 De maximumbedragen van de eerste tranche van de compenserende steun die moet worden toegekend als gevolg van de op de ontstaansfeitdatum van 1 augustus 1999 geconstateerde daling van de met ingang van 1 januari 1999 in België, Luxemburg, Frankrijk, Finland, Ierland, Spanje en Italië geldende omrekeningskoers van de euro en de op 1 augustus 1999 geldende wisselkoers van de Deense kroon, de Zweedse kroon en het pond sterling ten opzichte van de van tevoren toegepaste landbouwomrekeningskoers, zijn vermeld in de bijlage bij deze verordening. Artikel 2 Deze verordening treedt in werking op de zevende dag volgende op die van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 oktober 1999. Voor de Commissie Franz FISCHLER Lid van de Commissie (1) PB L 349 van 24.12.1998, blz. 1. (2) PB L 349 van 24.12.1998, blz. 8. (3) PB L 349 van 24.12.1998, blz. 36. (4) PB L 164 van 30.6.1999, blz. 53. (5) PB L 349 van 24.12.1998, blz. 48. BIJLAGE Maximumbedragen voor de eerste tranche van de compenserende steun, in miljoen EUR >RUIMTE VOOR DE TABEL>",
  "source": "EUR LEX"
}