{
  "url": "http://www.w3.org/1999/xhtml\"><!--",
  "content": "L_2015276NL.01005201.xml 21.10.2015 NL Publicatieblad van de Europese Unie L 276/52 VERORDENING (EU) 2015/1886 VAN DE COMMISSIE van 20 oktober 2015 tot weigering van een vergunning voor bepaalde gezondheidsclaims voor levensmiddelen die over de ontwikkeling en de gezondheid van kinderen gaan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1924/2006 van het Europees Parlement en de Raad van 20 december 2006 inzake voedings- en gezondheidsclaims voor levensmiddelen ( 1 ) , en met name artikel 17, lid 3, Overwegende hetgeen volgt: (1) Krachtens Verordening (EG) nr. 1924/2006 zijn gezondheidsclaims voor levensmiddelen verboden, tenzij de Commissie daarvoor overeenkomstig die verordening een vergunning heeft verleend en zij zijn opgenomen in een lijst van toegestane claims. (2) Verordening (EG) nr. 1924/2006 bepaalt tevens dat aanvragen voor een vergunning voor een gezondheidsclaim door exploitanten van levensmiddelenbedrijven bij de bevoegde nationale autoriteit van een lidstaat kunnen worden ingediend. De bevoegde nationale autoriteit moet geldige aanvragen doorsturen naar de Europese Autoriteit voor voedselveiligheid, hierna „de EFSA” genoemd. (3) Na ontvangst van een aanvraag moet de EFSA de andere lidstaten en de Commissie daarvan onverwijld in kennis stellen en een advies over de desbetreffende gezondheidsclaim uitbrengen. (4) De Commissie moet bij haar besluit over de verlening van een vergunning voor gezondheidsclaims rekening houden met het advies van de EFSA. (5) Ingevolge een aanvraag van Specialised Nutrition Europe (voorheen European Dietetic Food Industry Association), die werd ingediend overeenkomstig artikel 14, lid 1, onder b), van Verordening (EG) nr. 1924/2006, moest de EFSA advies uitbrengen over een gezondheidsclaim die betrekking had op „niet-verteerbare oligo- en polysachariden met inbegrip van galacto-oligosachariden, oligofructose, polyfructose en inuline” en een „verhoogde calciumopname” (Vraag nr. EFSA-Q-2008-140 ( 2 ) ). De door de aanvrager voorgestelde claim luidde onder meer als volgt: „Met niet-verteerbare oligo- en/of polysachariden om de calciumopname te bevorderen.”. (6) Op grond van de ingediende gegevens concludeerde de EFSA in haar op 19 november 2014 door de Commissie en de lidstaten ontvangen advies dat geen oorzakelijk verband was vastgesteld tussen de consumptie van „niet-verteerbare oligo- en polysachariden met inbegrip van galacto-oligosachariden, oligofructose, polyfructose en inuline” en een gunstig fysiologisch effect. De EFSA was met name van oordeel dat de levensmiddelenbestanddelen „niet-verteerbare oligo- en polysachariden met inbegrip van galacto-oligosachariden, oligofructose, polyfructose en inuline” niet voldoende waren gekarakteriseerd. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (7) Ingevolge een aanvraag van Specialised Nutrition Europe, die werd ingediend overeenkomstig artikel 14, lid 1, onder b), van Verordening (EG) nr. 1924/2006, moest de EFSA advies uitbrengen over een gezondheidsclaim die betrekking had tot beta-galactosidase afkomstig van Streptococcus thermophilus en een vermindering van gastro-intestinale ongemakken (Vraag nr. EFSA-Q-2008-148 ( 3 ) ). De door de aanvrager voorgestelde claim luidde onder meer als volgt: „Lactase voor een vlotte vertering”. (8) Op grond van de ingediende gegevens concludeerde de EFSA in haar op 9 oktober 2014 door de Commissie en de lidstaten ontvangen advies dat geen oorzakelijk verband was vastgesteld tussen de consumptie van beta-galactosidase, dat wordt geproduceerd door Streptococcus thermophilus (en vervolgens gedeactiveerd) tijdens de gisting van de zuigelingenvoeding en een vermindering van gastro-intestinale ongemakken. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (9) Ingevolge een aanvraag van Specialised Nutrition Europe, die werd ingediend overeenkomstig artikel 14, lid 1, onder b), van Verordening (EG) nr. 1924/2006, moest de EFSA advies uitbrengen over een gezondheidsclaim die betrekking had op pruimen en een bijdrage tot een normale darmfunctie (Vraag nr. EFSA-Q-2008-193 ( 4 ) ). De door de aanvrager voorgestelde claim luidde onder meer als volgt: „Gedroogde pruimen kunnen bijdragen tot een normale darmfunctie”. (10) Op grond van de ingediende gegevens concludeerde de EFSA in haar op 19 november 2014 door de Commissie en de lidstaten ontvangen advies dat geen oorzakelijk verband was vastgesteld tussen de consumptie van pruimen en een normale darmfunctie zonder het voorkomen van diarree bij zuigelingen en jonge kinderen vanaf zes maanden tot het derde levensjaar. De EFSA merkte met name op dat de aanvrager geen onderzoek had voorgelegd naar het effect van pruimen op de darmfunctie bij zuigelingen en jonge kinderen. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (11) Overeenkomstig artikel 28, lid 6, van Verordening (EG) nr. 1924/2006 mogen de gezondheidsclaims, als bedoeld in artikel 14, lid 1, onder b), van die verordening, die door een besluit krachtens artikel 17, lid 3, van Verordening (EG) nr. 1924/2006 niet worden toegestaan, verder worden gebruikt tot uiterlijk zes maanden na de aanneming van dat besluit, mits de aanvraag voor een vergunning vóór 19 januari 2008 was ingediend. Aangezien de gezondheidsclaims in de bijlage bij deze verordening aan de hierboven vermelde voorwaarden voldoen, moet de in artikel 28, lid 6, van Verordening (EG) nr. 1924/2006 vastgestelde overgangsperiode van toepassing zijn. (12) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 1.   De in de bijlage bij deze verordening vermelde gezondheidsclaims worden niet opgenomen in de EU-lijst van toegestane claims als bedoeld in artikel 14, lid 1, van Verordening (EG) nr. 1924/2006. 2.   De in lid 1 bedoelde gezondheidsclaims die vóór de inwerkingtreding van deze verordening werden gebruikt, mogen verder worden gebruikt gedurende een maximale periode van zes maanden na de inwerkingtreding van deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 oktober 2015. Voor de Commissie De voorzitter Jean-Claude JUNCKER ( 1 ) PB L 404 van 30.12.2006, blz. 9 . ( 2 ) EFSA Journal 2014; 12(11):3889. ( 3 ) EFSA Journal 2014; 12(10):3841. ( 4 ) EFSA Journal 2014; 12(11):3892. BIJLAGE Afgewezen gezondheidsclaims Aanvraag — Toepasselijke bepalingen van Verordening (EG) nr. 1924/2006 Nutriënt, stof, levensmiddel of levensmiddelencategorie Claim Referentie EFSA-advies Gezondheidsclaim overeenkomstig artikel 14, lid 1, onder b), inzake de ontwikkeling en gezondheid van kinderen Niet-verteerbare oligo- en polysachariden met inbegrip van galacto-oligosachariden, oligofructose en inuline Met niet-verteerbare oligo- en/of polysachariden om de calciumopname te bevorderen Q-2008-140 Gezondheidsclaim overeenkomstig artikel 14, lid 1, onder b), inzake de ontwikkeling en gezondheid van kinderen Beta-galactosidase afkomstig van Streptococcus thermophilus Lactase voor een vlotte vertering Q-2008-148 Gezondheidsclaim overeenkomstig artikel 14, lid 1, onder b), inzake de ontwikkeling en gezondheid van kinderen Gedroogde pruimen Gedroogde pruimen kunnen bijdragen tot een normale darmfunctie Q-2008-193",
  "source": "EUR LEX"
}