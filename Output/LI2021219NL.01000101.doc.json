{
  "url": "http://www.w3.org/1999/xhtml\"><!--",
  "content": "LI2021219NL.01000101.xml 21.6.2021 NL Publicatieblad van de Europese Unie LI 219/1 VERORDENING (EU) 2021/996 VAN DE RAAD van 21 juni 2021 tot wijziging van Verordening (EG) nr. 765/2006 betreffende beperkende maatregelen ten aanzien van Belarus DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2012/642/GBVB van de Raad van 15 oktober 2012 betreffende beperkende maatregelen met het oog op de situatie in Belarus ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Verordening (EG) nr. 765/2006 van de Raad ( 2 ) voorziet in de bevriezing van tegoeden en economische middelen van en in een verbod op het ter beschikking stellen van tegoeden en economische middelen aan personen, entiteiten of lichamen die verantwoordelijk zijn voor ernstige mensenrechtenschendingen of de onderdrukking van het maatschappelijk middenveld en de democratische oppositie, of waarvan de activiteiten anderszins ernstige schade berokkenen aan de democratie of de rechtsstaat in Belarus, of die baat hebben bij of steun verlenen aan het regime-Loekasjenko. Zij verbiedt ook het verlenen van technische bijstand in verband met goederen en technologie die zijn opgenomen in de gemeenschappelijke lijst van militaire goederen van de Europese Unie of in verband met het leveren, vervaardigen, onderhouden en gebruiken van dergelijke goederen. Zij stelt een verbod in op de uitvoer, naar personen, entiteiten of lichamen in Belarus of voor gebruik in Belarus, van uitrusting die voor binnenlandse repressie zou kunnen worden gebruikt, alsmede op het verlenen van daarmee verband houdende technische bijstand, tussenhandeldiensten, financiering of financiële bijstand. Voorts verbiedt zij Belarussische luchtvaartmaatschappijen om op het grondgebied van de Unie te landen, van dat grondgebied te vertrekken of daaroverheen te overvliegen. (2) Verordening (EG) nr. 765/2006 geeft uitvoering aan de maatregelen die zijn vastgesteld bij Besluit 2012/642/GBVB. (3) Bij Uitvoeringsbesluit (GBVB) 2021/1002 van de Raad ( 3 ) worden bepaalde personen en entiteiten op de lijst geplaatst met het oog op de uitvoering van de conclusies van de Europese Raad van 24 en 25 mei 2021 naar aanleiding van de onwettige gedwongen landing in Minsk (Belarus) op 23 mei 2021 van een Ryanair-vlucht binnen de Unie. Besluit (GBVB) 2021/1001 van de Raad ( 4 ) wijzigt Besluit 2012/642/GBVB door te voorzien in bepaalde nieuwe uitzonderingen van de bevriezing van tegoeden en het verbod op het ter beschikking stellen van tegoeden of economische middelen aan op de lijst geplaatste personen of entiteiten, teneinde ongewenste gevolgen van die nieuwe vermeldingen te voorkomen. Deze uitzonderingen hebben betrekking op vluchten voor humanitaire doeleinden, voor de evacuatie of repatriëring van personen, of voor initiatieven ter verstrekking van steun aan slachtoffers van natuur-, kern- of chemische rampen, voor het bijwonen van bijeenkomsten die ten doel hebben een oplossing voor de crisis in Belarus te vinden of ter bevordering van de beleidsdoelstellingen van de beperkende maatregelen, en noodvluchten alsook kwesties inzake de luchtvaartveiligheid. Deze uitzonderingen moeten worden opgenomen in Verordening (EG) nr. 765/2006. (4) Verordening (EG) nr. 765/2006 moet daarom dienovereenkomstig worden gewijzigd. (5) Om de effectiviteit van de maatregelen waarin deze verordening voorziet te waarborgen, moet deze verordening onmiddellijk in werking treden, HEEFT DE VOLGENDE VERORDENING VASTGESTELD: Artikel 1 Artikel 3, lid 1, van Verordening (EG) nr. 765/2006 wordt vervangen door: “1.   In afwijking van artikel 2 kunnen de in bijlage II genoemde bevoegde autoriteiten van de lidstaten, onder voorwaarden die zij passend achten, toestemming geven voor de vrijgave of de beschikbaarstelling van bepaalde bevroren tegoeden of economische middelen, indien zij hebben vastgesteld dat de betrokken tegoeden of economische middelen: a) nodig zijn ter dekking van de basisbehoeften van de in bijlage I genoemde personen en de familieleden die van hen afhankelijk zijn, zoals voedsel, huur of hypotheeklasten, geneesmiddelen of geneeskundige behandelingen, belastingen, verzekeringspremies of openbare nutsvoorzieningen; b) uitsluitend bestemd zijn voor de betaling van redelijke honoraria en de vergoeding van gemaakte kosten in verband met de verlening van juridische diensten; c) uitsluitend bestemd zijn voor de betaling van honoraria of kosten voor alleen het houden of beheren van bevroren tegoeden of economische middelen; d) uitsluitend bestemd zijn voor de betaling van een vergoeding die noodzakelijk is voor een van de volgende handelingen: i) de uitvoering van vluchten voor humanitaire doeleinden, voor de evacuatie of repatriëring van personen, of voor initiatieven ter verstrekking van steun aan slachtoffers van natuur-, kern- of chemische rampen; ii) de uitvoering van vluchten in het kader van internationale adoptieprocedures; iii) de uitvoering van vluchten die nodig zijn voor het bijwonen van bijeenkomsten die ten doel hebben een oplossing voor de crisis in Belarus te vinden of ter bevordering van de beleidsdoelstellingen van de beperkende maatregelen, of iv) een noodlanding, -start of -overvlucht door een luchtvaartmaatschappij uit de EU, of e) na voorafgaande raadpleging van het Agentschap van de Europese Unie voor de veiligheid van de luchtvaart noodzakelijk blijken te zijn in verband met cruciale en duidelijk omschreven kwesties inzake de luchtvaartveiligheid.”. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 21 juni 2021. Voor de Raad De voorzitter J. BORRELL FONTELLES ( 1 ) PB L 285 van 17.10.2012, blz. 1 . ( 2 ) Verordening (EG) nr. 765/2006 van de Raad van 18 mei 2006 betreffende beperkende maatregelen ten aanzien van Belarus ( PB L 134 van 20.5.2006, blz. 1 ). ( 3 ) Uitvoeringsbesluit (GBVB) 2021/1002 van de Raad van 21 juni 2021 tot uitvoering van Besluit 2012/642/GBVB betreffende beperkende maatregelen met het oog op de situatie in Belarus (zie bladzijde 70 van dit Publicatieblad). ( 4 ) Besluit (GBVB) 2021/1001 van de Raad van 21 juni 2021 tot wijziging van Besluit 2012/642/GBVB betreffende beperkende maatregelen in het licht van de situatie in Belarus (zie bladzijde 67 van dit Publicatieblad).",
  "source": "EUR LEX"
}