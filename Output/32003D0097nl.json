{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0097:NL:HTML\">",
  "content": "EUR-Lex - 32003D0097 - NL Avis juridique important | 32003D0097 2003/97/EG: Beschikking van de Commissie van 31 januari 2003 inzake de geldigheid van bepaalde door de Bondsrepubliek Duitsland afgegeven bĳzondere tariefinlichtingen (BTI) (kennisgeving geschied onder nummer C(2003) 77) Publicatieblad Nr. L 036 van 12/02/2003 blz. 0040 - 0043 Beschikking van de Commissie van 31 januari 2003 inzake de geldigheid van bepaalde door de Bondsrepubliek Duitsland afgegeven bijzondere tariefinlichtingen (BTI) (kennisgeving geschied onder nummer C(2003) 77) (Slechts de tekst in de Duitse taal is authentiek) (2003/97/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek(1), laatstelijk gewijzigd bij Verordening (EG) nr. 2700/2000(2), en met name op artikel 12, lid 5, onder a), punt iii), en artikel 248, Gelet op Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek(3), laatstelijk gewijzigd bij Verordening (EG) nr. 444/2002(4), en met name op artikel 9, Overwegende hetgeen volgt: (1) Teneinde de uniforme toepassing te waarborgen van de gecombineerde nomenclatuur (GN), die als bijlage aan Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief(5) is gehecht, heeft de Commissie bij Verordening (EG) nr. 1223/2002(6) bepaald dat de hierna omschreven producten als bevroren vlees van pluimvee onder post 0207, onderverdeling 0207 14 10, van de GN dienen te worden ingedeeld: \"Delen van kippen, zonder been, bevroren, inwendig en homogeen gezouten in alle delen van het vlees. De delen hebben een zoutgehalte van 1,2 tot 1,9 gewichtspercenten. De delen zijn tot in de kern bevroren en moeten bij een temperatuur van - 18 °C of lager worden bewaard om een houdbaarheid van ten minste één jaar te verzekeren.\". (2) Deze indeling werd gemotiveerd met volgende argumenten: \"De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 0207, 0207 14 en 0207 14 10. Het handelt om delen van kippen die voor een langdurige conservering zijn bevroren. Het wezenlijke karakter van de delen als bevroren vlees als bedoeld bij post 0207 is door het toevoegen van zout niet gewijzigd.\". (3) De publicatie van Verordening (EG) nr. 1223/2002 op 9 juli 2002 heeft alle voorafgaande bindende tariefinlichtingen (BTI) van de lidstaten, waarbij deze producten als gezouten vlees onder post 0210 werden ingedeeld, ongeldig gemaakt. (4) Een aantal lidstaten heeft op grond van vorengenoemde verordening BTI's afgegeven volgens welke deze bevroren producten die 2 % tot 2,7 % zout bevatten onder post 0207 dienen te worden ingedeeld. (5) Vervolgens bleek dat Duitsland in een aantal gevallen BTI's had afgegeven volgens welke deze bevroren producten die 1,9 % tot 3 % zout bevatten onder post 0210 dienen te worden ingedeeld. (6) Duitsland heeft hierbij geen rekening gehouden met het feit dat de indelingsverordening een algemene regel toepast op een specifiek geval en zodoende een aanwijzing geeft omtrent de interpretatie van deze regel ten behoeve van de autoriteit die met de indeling van een identiek of soortgelijk product is belast. (7) Producten bestaande uit delen van kippen die werden bevroren om hun houdbaarheid op lange termijn te verzekeren en die 1,9 % tot 3 % zout bevatten, zijn immers vergelijkbaar met de producten waarop Verordening (EG) nr. 1223/2002 van toepassing is. Ondanks de toevoeging van de vorengenoemde hoeveelheid zout dienen deze producten nog steeds als bevroren vlees van pluimvee van post 0207 te worden aangemerkt. (8) Teneinde zowel de gelijke behandeling van alle marktdeelnemers, die in het gedrang zou worden gebracht indien deze onder vergelijkbare omstandigheden verschillende antwoorden zouden ontvangen, als de uniforme toepassing van de GN te waarborgen, dienen de door Duitsland afgegeven BTI's betreffende bevroren vlees van pluimvee met een zoutgehalte van 1,9 % tot 3 %, waarvan de lijst in de bijlage is opgenomen, te worden ingetrokken. (9) In artikel 14, lid 1, van Verordening (EG) nr. 2454/93 is bepaald dat de rechthebbende van een BTI die haar geldigheid heeft verloren zich nog gedurende een bepaalde periode op deze tariefinlichting kan beroepen. (10) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE BESCHIKKING GEGEVEN: Artikel 1 De bindende tariefinlichtingen waarvan het kenmerk in kolom 1 van de bijgaande tabel is opgenomen en die door de in kolom 2 genoemde douaneautoriteiten werden afgegeven voor de in kolom 3 vermelde tariefindeling, dienen ten spoedigste doch uiterlijk op de tiende dag na de kennisgeving van deze beschikking te worden ingetrokken. Artikel 2 Deze beschikking is gericht tot de Bondsrepubliek Duitsland. Gedaan te Brussel, 31 januari 2003. Voor de Commissie Pascal Lamy Lid van de Commissie (1) PB L 302 van 19.10.1992, blz. 1. (2) PB L 311 van 12.12.2000, blz. 17. (3) PB L 253 van 11.10.1993, blz. 1. (4) PB L 68 van 12.3.2002, blz. 11. (5) PB L 256 van 7.9.1987, blz. 1. (6) PB L 179 van 9.7.2002, blz. 8. BIJLAGE >RUIMTE VOOR DE TABEL>",
  "source": "EUR LEX"
}