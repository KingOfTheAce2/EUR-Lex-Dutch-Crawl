{
  "url": "http://www.w3.org/1999/xhtml\">",
  "content": "L_202402152NL.000101.fmx.xml Publicatieblad van de Europese Unie NL L-serie 2024/2152 21.8.2024 BESLUIT (EU) 2024/2152 VAN DE RAAD van 15 juli 2024 betreffende de ondertekening, namens de Europese Unie, en de voorlopige toepassing van het uitvoeringsprotocol (2024-2029) bij de partnerschapsovereenkomst inzake visserij tussen de Europese Gemeenschap en de Republiek Kaapverdië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) De Partnerschapsovereenkomst inzake visserij tussen de Europese Gemeenschap en de Republiek Kaapverdië ( 1 ) (hierna “de overeenkomst” genoemd), die bij Verordening (EG) nr. 2027/2006 van de Raad ( 2 ) werd goedgekeurd, trad op 30 maart 2007 in werking. Het bijbehorende protocol tot vaststelling van de vangstmogelijkheden en de financiële tegenprestatie waarin is voorzien bij de overeenkomst, verstreek op 19 mei 2024. (2) Op 19 december 2023 heeft de Raad een besluit vastgesteld waarbij de Commissie wordt gemachtigd onderhandelingen met Kaapverdië te openen met het oog op de sluiting van een nieuw uitvoeringsprotocol (hierna “het protocol” genoemd) bij de overeenkomst. (3) De Commissie heeft namens de Unie onderhandeld over een nieuw uitvoeringsprotocol bij die overeenkomst. Ter afronding van die onderhandelingen is op 15 april 2024 het protocol geparafeerd. (4) Het protocol heeft tot doel ervoor te zorgen dat de vaartuigen van de Unie hun visserijactiviteiten in de visserijzone van Kaapverdië kunnen verrichten en dat de Unie en Kaapverdië nauw samenwerken aan de verdere bevordering van een duurzaam visserijbeleid en een verantwoorde exploitatie van de visbestanden in de visserijzone van Kaapverdië. Deze samenwerking draagt tevens bij tot het scheppen van fatsoenlijke arbeidsomstandigheden in de visserijsector. (5) Het protocol voorziet in vangstmogelijkheden voor vaartuigen van de Unie in de wateren van Kaapverdië, op basis van het beste beschikbare wetenschappelijke advies en met inachtneming van de instandhoudings- en beheersmaatregelen van de Internationale Commissie voor de instandhouding van Atlantische tonijnen. (6) Bijgevolg moet het protocol, onder voorbehoud van de sluiting ervan op een later tijdstip, namens de Unie worden ondertekend. (7) Het protocol moet zo spoedig mogelijk worden toegepast wegens het economische belang van de visserijactiviteiten van de Unie in de visserijzone van Kaapverdië en de noodzaak om de periode waarin die activiteiten worden onderbroken, zo kort mogelijk te houden. (8) Het protocol moet derhalve voorlopig van toepassing zijn met ingang van de datum van de ondertekening ervan. (9) Overeenkomstig de Verdragen moet de Commissie zorgen voor de ondertekening van het protocol, onder voorbehoud van de sluiting ervan. (10) De Europese Toezichthouder voor gegevensbescherming is overeenkomstig artikel 42 van Verordening (EU) 2018/1725 van het Europees Parlement en de Raad ( 3 ) geraadpleegd en heeft op 5 juli 2024 advies uitgebracht, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Europese Unie, van het uitvoeringsprotocol (2024-2029) bij de partnerschapsovereenkomst inzake visserij tussen de Europese Gemeenschap en de Republiek Kaapverdië (hierna “het protocol” genoemd), onder voorbehoud van de sluiting van het protocol ( 4 ) . Artikel 2 De Commissie zorgt voor de ondertekening van het protocol, onder voorbehoud van de sluiting ervan. Artikel 3 In afwachting van de inwerkingtreding ervan wordt het protocol overeenkomstig artikel 17 ervan voorlopig toegepast met ingang van de datum van de ondertekening ervan. Artikel 4 Dit besluit treedt in werking op de dag van de vaststelling ervan. Gedaan te Brussel, 15 juli 2024. Voor de Raad De voorzitter NAGY I. ( 1 ) Partnerschapsovereenkomst inzake visserij tussen de Europese Gemeenschap en de Republiek Kaapverdië ( PB L 414 van 30.12.2006, blz. 3 ). ( 2 ) Verordening (EG) nr. 2027/2006 van de Raad van 19 december 2006 betreffende de sluiting van de partnerschapsovereenkomst inzake visserij tussen de Europese Gemeenschap en de Republiek Kaapverdië ( PB L 414 van 30.12.2006, blz. 1 ). ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 4 ) De tekst van het protocol wordt bekendgemaakt in PB L, 2024/2151, 21.8.2024, ELI: http://data.europa.eu/eli/prot/2024/2151/oj . ELI: http://data.europa.eu/eli/dec/2024/2152/oj ISSN 1977-0758 (electronic edition)",
  "source": "EUR LEX"
}