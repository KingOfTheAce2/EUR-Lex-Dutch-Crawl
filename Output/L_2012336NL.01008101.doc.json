{
  "url": "http://www.w3.org/1999/xhtml\">",
  "content": "L_2012336NL.01008101.xml 8.12.2012 NL Publicatieblad van de Europese Unie L 336/81 BESLUIT VAN DE RAAD van 29 november 2012 tot vaststelling van het door de Europese Unie in te nemen standpunt in de Algemene Raad van de Wereldhandelsorganisatie over de toetreding van de Republiek Tadzjikistan tot de WTO (2012/759/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, artikel 100, lid 2, en artikel 207, lid 4, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Op 29 mei 2001 heeft de regering van de Republiek Tadzjikistan een verzoek tot toetreding tot de Overeenkomst van Marrakech tot oprichting van de Wereldhandelsorganisatie (WTO) ingediend overeenkomstig artikel XII van die overeenkomst. (2) Op 18 juli 2001 werd een werkgroep betreffende de toetreding van de Republiek Tadzjikistan opgericht om overeenstemming te bereiken over voor de Republiek Tadzjikistan en alle WTO-leden aanvaardbare voorwaarden. (3) De Commissie heeft namens de Unie onderhandeld over een uitgebreide reeks door de Republiek Tadzjikistan aan te gane marktopeningsverbintenissen die aan de verzoeken van de Unie voldoen. (4) Deze verbintenissen zijn nu neergelegd in het Protocol inzake de toetreding van de Republiek Tadzjikistan tot de WTO. (5) De toetreding tot de WTO zal naar verwachting een blijvende positieve bijdrage leveren tot het proces van economische hervorming en duurzame ontwikkeling in de Republiek Tadzjikistan. (6) Het toetredingsprotocol moet daarom worden goedgekeurd. (7) Artikel XII van de Overeenkomst tot oprichting van de WTO bepaalt dat tussen het toetredend lid en de WTO overeenstemming moet worden bereikt over de toetredingsvoorwaarden en dat aan WTO-zijde de toetredingsvoorwaarden moeten worden goedgekeurd door de Ministeriële Conferentie van de WTO. Artikel IV.2 van de Overeenkomst tot oprichting van de WTO bepaalt dat in de perioden tussen de bijeenkomsten van de Ministeriële Conferentie, haar taken worden verricht door de Algemene Raad. (8) Het is daarom noodzakelijk het standpunt over de toetreding van Tadzjikistan tot de WTO vast te stellen dat namens de Europese Unie in de Algemene Raad van de WTO zal worden ingenomen, HEEFT HET VOLGENDE BESLUIT VASTGESTELD: Artikel 1 Het namens de Europese Unie in te nemen standpunt in de Algemene Raad van de Wereldhandelsorganisatie over de toetreding van de Republiek Tadzjikistan tot de WTO, is de toetreding goed te keuren. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 29 november 2012. Voor de Raad De voorzitter N. SYLIKIOTIS",
  "source": "EUR LEX"
}