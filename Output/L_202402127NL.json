{
  "url": "http://www.w3.org/1999/xhtml\">",
  "content": "L_202402127NL.000101.fmx.xml Publicatieblad van de Europese Unie NL L-serie 2024/2127 2.8.2024 UITVOERINGSBESLUIT (EU) 2024/2127 VAN DE COMMISSIE van 24 juli 2024 inzake het verzoek tot registratie van het Europees burgerinitiatief “Stop Fake Food: Origin on the Label” (Nepvoedsel uitbannen: oorsprongsbenaming op het etiket) op grond van Verordening (EU) 2019/788 van het Europees Parlement en de Raad (Kennisgeving geschied onder nummer C(2024) 5001) (Slechts de tekst in de Italiaanse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) Op 14 juni 2024 is bij de Commissie een verzoek tot registratie van het Europees burgerinitiatief “Stop Fake Food: Origin on Label” (Nepvoedsel uitbannen: oorsprongsbenaming op het etiket) ingediend. (2) De doelstellingen van het initiatief zijn als volgt door de organisatoren geformuleerd: “Wij dringen erop aan dat i) de Europese consumenten toegang hebben tot transparante informatie over het voedsel dat zij kopen en ii) dat aan hun verwachtingen op het gebied van hoge kwaliteits- en duurzaamheidsnormen wordt voldaan; iii) de oorsprong van alle producten die de gemeenschappelijke markt binnenkomen, duidelijk en expliciet wordt vermeld en dat iv) deze producten voldoen aan de milieu-, gezondheids- en arbeidsnormen die van toepassing zijn op de interne markt, teneinde de gezondheid van de consument en de planeet te beschermen”. (3) Nadere details over het onderwerp, de doelstellingen en de achtergrond van het initiatief zijn in een bijlage opgenomen. In deze bijlage wordt verwezen naar criteria in verband met de verkrijging van de oorsprong en de plaats van herkomst in Verordening (EU) nr. 952/2013 van het Europees Parlement en de Raad ( 2 ) en Verordening (EU) nr. 1169/2011 van het Europees Parlement en de Raad ( 3 ) . Volgens de organisatoren is “naleving van het wederkerigheidsbeginsel” noodzakelijk “om de invoer te verbieden van levensmiddelen die zijn verwerkt met behulp van stoffen en methoden die in Europa verboden zijn”, evenals een “toename van de grenscontroles op levensmiddelen die aan de Europese en nationale grenzen binnenkomen”. De organisatoren stellen ook dat de verplichte herkomstaanduiding moet worden uitgebreid tot alle levensmiddelen “om fraude te voorkomen, de volksgezondheid te beschermen en het recht van de consument op informatie te waarborgen”. (4) Wat de doelstellingen van het initiatief betreft, zou de Commissie op basis van de artikelen 114 en 169 van het Verdrag betreffende de werking van de Europese Unie (VWEU) een voorstel voor een rechtshandeling kunnen indienen om ervoor te zorgen dat Europese consumenten toegang hebben tot transparante informatie over het voedsel dat zij kopen en ervoor te zorgen dat dit voedsel voldoet aan hun verwachtingen wat betreft hoge kwaliteits- en duurzaamheidsnormen. (5) De Commissie zou ook, op basis van de artikelen 114 en 207 VWEU, een voorstel voor een rechtshandeling kunnen indienen om te zorgen voor expliciete en duidelijke herkomstaanduidingen voor alle producten die de interne markt binnenkomen, en om verplicht te stellen dat deze producten aan de milieu-, gezondheids- en arbeidsnormen voldoen die op de interne markt van toepassing zijn, teneinde de gezondheid van consumenten en de planeet te beschermen. (6) Derhalve vallen volgens de Commissie geen van de onderdelen van het initiatief duidelijk buiten het kader van haar bevoegdheden om een voorstel in te dienen voor een rechtshandeling van de Unie ter uitvoering van de Verdragen. (7) Deze conclusie doet geen afbreuk aan de beoordeling of in dit geval voldaan is aan de concrete materiële voorwaarden voor optreden van de Commissie, met inbegrip van naleving van het evenredigheidsbeginsel en het subsidiariteitsbeginsel en de verenigbaarheid met de grondrechten. (8) De groep organisatoren heeft het nodige bewijs verstrekt dat zij aan de vereisten van artikel 5, leden 1 en 2, van Verordening (EU) 2019/788 voldoet en heeft de contactpersonen aangewezen overeenkomstig artikel 5, lid 3, eerste alinea, van die verordening. (9) Het initiatief is niet kennelijk beledigend, lichtzinnig of ergerlijk en druist niet kennelijk in tegen de in artikel 2 van het Verdrag betreffende de Europese Unie vastgelegde waarden van de Unie, noch tegen de in het Handvest van de grondrechten van de Europese Unie vervatte rechten. (10) Het initiatief “Stop Fake Food: Origin on Label” (Nepvoedsel uitbannen: oorsprongsbenaming op het etiket) moet derhalve worden geregistreerd. (11) De conclusie dat aan de voorwaarden voor registratie krachtens artikel 6, lid 3, van Verordening (EU) 2019/788 is voldaan, impliceert geenszins dat de Commissie de feitelijke juistheid van de inhoud van het initiatief bevestigt; deze is de uitsluitende verantwoordelijkheid van de groep organisatoren van het initiatief. De inhoud van het initiatief geeft alleen de standpunten weer van de groep organisatoren en kan in geen geval worden opgevat als een weergave van de standpunten van de Commissie, HEEFT HET VOLGENDE BESLUIT VASTGESTELD: Artikel 1 Het initiatief “Stop Fake Food: Origin on Label” (Nepvoedsel uitbannen: oorsprongsbenaming op het etiket) moet worden geregistreerd. Artikel 2 Dit besluit is gericht tot de groep organisatoren van het burgerinitiatief “Stop Fake Food: Origin on Label” (Nepvoedsel uitbannen: oorsprongsbenaming op het etiket), vertegenwoordigd door Ettore Prandini en Paolo Di Stefano, die als contactpersonen optreden. Gedaan te Brussel, 24 juli 2024. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 , ELI: http://data.europa.eu/eli/reg/2019/788/oj . ( 2 ) Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( PB L 269 van 10.10.2013, blz. 1 , ELI: http://data.europa.eu/eli/reg/2013/952/oj . ( 3 ) Verordening (EU) nr. 1169/2011 van het Europees Parlement en de Raad van 25 oktober 2011 betreffende de verstrekking van voedselinformatie aan consumenten, tot wijziging van Verordeningen (EG) nr. 1924/2006 en (EG) nr. 1925/2006 van het Europees Parlement en de Raad en tot intrekking van Richtlijn 87/250/EEG van de Commissie, Richtlijn 90/496/EEG van de Raad, Richtlijn 1999/10/EG van de Commissie, Richtlijn 2000/13/EG van het Europees Parlement en de Raad, Richtlijnen 2002/67/EG en 2008/5/EG van de Commissie, en Verordening (EG) nr. 608/2004 van de Commissie ( PB L 304 van 22.11.2011, blz. 18 , ELI: http://data.europa.eu/eli/reg/2011/1169/oj ). ELI: http://data.europa.eu/eli/dec_impl/2024/2127/oj ISSN 1977-0758 (electronic edition)",
  "source": "EUR LEX"
}