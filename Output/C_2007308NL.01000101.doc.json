{
  "url": "http://www.w3.org/1999/xhtml\">",
  "content": "C_2007308NL.01000101.xml 19.12.2007 NL Publicatieblad van de Europese Unie C 308/1 RESOLUTIE VAN DE RAAD van 5 december 2007 over de follow-up van het Europees Jaar van gelijke kansen voor iedereen (2007) (2007/C 308/01) DE RAAD VAN DE EUROPESE UNIE, Herinnerend aan het volgende: 1. Non-discriminatie en gelijke behandeling zijn, zoals in het bijzonder is neergelegd in de artikelen 2, 3 en 13 van het EG-Verdrag, grondbeginselen van de Europese Unie, waarmee in alle beleid van de Europese Unie rekening moet worden gehouden. 2. Volgens artikel 21 van het Handvest van de grondrechten van de Europese Unie is discriminatie die berust op een aantal met name genoemde redenen verboden, terwijl volgens artikel 23 de gelijkheid van mannen en vrouwen op alle gebieden moet worden gewaarborgd. 3. De Sociale Agenda 2005-2010, die de strategie van Lissabon aanvult en ondersteunt, is van groot belang om de economische groei een sociale dimensie te geven, met inbegrip van gelijke kansen voor iedereen, ten einde de totstandkoming van een sociaal meer inclusieve maatschappij mogelijk te maken. 4. Het PROGRESS-programma ( 1 ) dient ter ondersteuning van de daadwerkelijke uitvoering van het non-discriminatiebeginsel, en ter bevordering van de integratie daarvan in alle communautaire beleidssectoren, zulks door het inzicht in de situatie met betrekking tot discriminatie te verbeteren, de uitvoering van de wetgeving te ondersteunen, de bewustwording te vergroten, en de capaciteit van de belangrijkste communautaire netwerken te vergroten. 5. Met inachtneming van de reacties op haar Groenboek over gelijkheid en non-discriminatie in een uitgebreide Europese Unie uit 2004 heeft de Commissie een kaderstrategie aangenomen die de afgelopen drie jaar op het niveau van de EU het raamwerk voor de discriminatiebestrijding heeft gevormd. 6. Met de aanneming van respectievelijk het Europees pact voor gendergelijkheid tijdens de Europese Raad van maart 2006 en de routekaart van de Commissie voor de gelijkheid van vrouwen en mannen hebben de lidstaten en de Europese Commissie zich ertoe verbonden zowel op Europees als op nationaal niveau beleid en maatregelen ter bevordering van de gendergelijkheid uit te voeren. Overwegende hetgeen volgt: 1. Hoewel er, onder andere middels wetgeving inzake gelijkheid en de oprichting van nationale instanties die de gelijkheid moeten bevorderen, met de gelijkheid en de bestrijding van discriminatie veel vooruitgang is geboekt, bestaan in de EU nog steeds ongelijkheid en discriminatie op grond van geslacht, ras of etnische afstamming, leeftijd, handicap, godsdienst of overtuiging, of seksuele geaardheid, waardoor zowel de betrokken individuen als de Europese samenlevingen als geheel aanzienlijke schade wordt berokkend. 2. Armoede en sociale uitsluiting vormen aanzienlijke belemmeringen voor de verwezenlijking van gelijke kansen. 3. De antidiscriminatiewetgeving is nog steeds onvoldoende bekend, zoals is aangetoond door een recente enquête van Eurobarometer waaruit bleek dat slechts een op de drie mensen in de EU weet welke rechten men heeft indien men het slachtoffer van discriminatie of intimidatie wordt. 4. Besluit nr. 771/2006/EG van het Europees Parlement en de Raad van 17 mei 2006 betreffende het Europees Jaar van gelijke kansen voor iedereen (2007) — Naar een rechtvaardige samenleving ( 2 ) vormde een gelegenheid om het gezamenlijke ideaal van een Europa waar alle mensen zich mogen verheugen in een leven zonder discriminatie, te vernieuwen en om te bevestigen dat de verwezenlijking van volledig gelijke kansen onontbeerlijk is voor de groei, de cohesie, de welvaart en het welzijn van Europa en de Europese bevolking. 5. In zijn advies over geharmoniseerde indicatoren inzake invaliditeit als toetsingsinstrument voor het Europese beleid acht het Europees Economisch en Sociaal Comité het noodzakelijk om inzake handicaps op Europees niveau een serie betrouwbare en samenhangende indicatoren op te stellen ten einde vooruitgang te boeken bij het streven om gelijke kansen voor gehandicapten tot een realiteit te maken en ten einde oplossingen in de vorm van beste praktijken tussen de lidstaten te kunnen uitwisselen, aangezien hierdoor de doeltreffendheid van de ondernomen initiatieven kan worden gemeten. Zich verheugend over: 1. Het buitengewoon hoge niveau van mobilisatie en deelname van de betrokkenen tijdens het Europees Jaar van gelijke kansen voor iedereen (2007) („het Europees Jaar”), zoals blijkt uit de honderden acties zoals informatie-, promotie- en educatieve campagnes, prijzen voor het bedrijfsleven voor innoverend diversiteitsbeleid, muziek- en jongerenfestivals, opleidingsprogramma's, enquêtes en onderzoeken die in de gehele EU zijn uitgevoerd om gelijkheid tot een realiteit te helpen maken, met betrokkenheid van centrale, regionale en lokale overheden, organisaties ter verdediging en behartiging van de belangen van hen die gevaar lopen van discriminerende en ongelijke behandeling, scholen, bedrijven, vakbonden, met de bevordering van gelijkheid belaste instanties en vele organisaties uit de basis van de maatschappij. 2. De vastbeslotenheid van individuen, de civiele samenleving, overheden en overheidsdiensten, met gelijkheid belaste instanties en de Europese instellingen om gedurende het gehele jaar 2007 gelijke kansen voor iedereen in het middelpunt te plaatsen en de fundamentele doelstellingen van het Europees Jaar, namelijk rechten, vertegenwoordiging, erkenning en respect, te verwezenlijken. 3. De oprichting van nationale uitvoeringsorganen en de goedkeuring van nationale strategieën en prioriteiten voor de uitvoering van het Europees Jaar in ieder deelnemend land, die voor de eerste maal alle in artikel 13 genoemde gronden voor discriminatie bestrijken. 4. De hernieuwde dialoog tussen bij de bestrijding van discriminatie actieve overheidsinstellingen, beleidsmakers en betrokkenen, die teruggaat op de „Equality Summit” van januari 2007 en de mechanismen die op nationaal niveau zijn ingesteld met het oog op regelmatig overleg en nauwe samenwerking met het maatschappelijk middenveld en andere betrokkenen op het stuk van het ontwerp en de uitvoering van, en het toezicht op, de nationale strategieën met betrekking tot het Europees Jaar. 5. De dialoog met insluiting van alle gronden voor discriminatie („cross-grounds”), die de organisaties van het maatschappelijke middenveld en andere belangrijke spelers op nationaal niveau hebben gevoerd in het kader van hun bijdrage aan het ontwerpen, uitvoeren, opvolgen en beoordelen van de nationale strategieën voor het Europees Jaar, en de regelmatige gedachtewisseling hierover op Europees niveau. 6. De evenwichtige behandeling van alle gronden voor discriminatie bij de activiteiten in het kader van het Europees Jaar. 7. De oprichting van Equinet, een Europees netwerk van nationale organisaties ter bevordering van gelijkheid, dat deze organisaties zal bijstaan om hun onafhankelijke functies beter uit te oefenen door de uitwisseling van ervaring, opleiding en collegiale steun, en hen zal helpen bij te dragen tot de institutionele veranderingen die voor een doeltreffende uitvoering van de gelijkheidswetgeving noodzakelijk is, en om een dialoog tussen de Europese instellingen en de gespecialiseerde organisaties ter bevordering van de gelijkheid te ondersteunen. 8. De ondertekening door de Gemeenschap en door de meeste lidstaten, van het Verdrag van de Verenigde Naties voor de rechten van personen met een handicap ( 3 ) die gevolgd is door de consensus tijdens de informele ministeriële vergadering over de situatie van gehandicapten in juni 2007 ( 4 ) met het oog op een samenhangende en gecoördineerde aanpak van de uitvoering van het VN-Verdrag in Europa. Nota nemend van hetgeen volgt: 1. Het gelijkheidsbeleid is een essentieel instrument voor sociale samenhang, economische groei, welvaart en concurrentievermogen, en bijgevolg voor de Lissabonstrategie voor groei en werkgelegenheid. 2. Tot uitvoering van het beginsel van gelijke behandeling zijn tot op heden uit hoofde van artikel 13 de volgende drie richtlijnen aangenomen: Richtlijn 2000/43/EG van de Raad ( 5 ) betreffende discriminatie op grond van ras of etnische afstamming bij onder meer werkgelegenheid, de toegang tot goederen en diensten, onderwijs en sociale bescherming; Richtlijn 2000/78/EG van de Raad ( 6 ) , die ten aanzien van arbeid en beroep alle overige gronden voor discriminatie bestrijkt, namelijk godsdienst of overtuiging, handicap, leeftijd en seksuele geaardheid, en Richtlijn 2004/113/EG van de Raad ( 7 ) betreffende discriminatie op grond van geslacht bij de toegang tot en het aanbod van goederen en diensten. 3. Om de verwezenlijking van gelijkheid in de praktijk echt dichterbij te brengen moet er meer aandacht komen voor deze problemen, moet de wetgeving beter worden uitgevoerd en moeten gelijke kansen in het overige beleid worden opgenomen. 4. Zoals is aangetoond met de „Equality Summit” van januari 2007 tijdens het Duitse Raadsvoorzitterschap en met de slotconferentie van het Europees Jaar in november 2007 onder het Portugese voorzitterschap kan de totstandbrenging van een dialoog, en de uitwisseling van informatie en goede praktijken tussen de voornaamste betrokkenen en beleidsmakers op EU-niveau, helpen om gelijke kansen te bevorderen. 5. Het is van wezenlijk belang dat bij maatregelen ter bestrijding van discriminatie op grond van ras of etnische afstamming, godsdienst of overtuiging, handicap, leeftijd of seksuele geaardheid rekening wordt gehouden met de verschillende manieren waarop vrouwen en mannen discriminatie ervaren. 6. Meer maatschappelijke participatie door groepen die slachtoffer van discriminatie dreigen te worden en een evenwichtige deelname van mannen en vrouwen zijn cruciaal om bij de verwezenlijking van gelijke kansen vooruitgang te kunnen boeken; net als het feit dat deze groepen betrokken moeten worden bij de maatregelen ter bestrijding van discriminatie. 7. Er dient aandacht geschonken te worden aan de voordelen van diversiteit voor zowel de Europese samenlevingen als het individu, zulks vanwege de positieve bijdrage die eenieder te leveren heeft ongeacht zijn geslacht, ras of etnische afstamming, godsdienst of overtuiging, handicap, leeftijd of seksuele geaardheid. 8. Het is cruciaal een einde te maken aan geweld, vooroordelen en stereotypen, de goede betrekkingen tussen alle leden van de samenleving, en in het bijzonder tussen de jongeren, te bevorderen, en om de waarden die aan de strijd tegen discriminatie ten grondslag liggen, uit te dragen en te verspreiden. 9. Het verzamelen van gegevens over discriminatie en gelijkheid is een onmisbaar instrument om ten eerste de omvang en aard van de discriminatie die mensen ontmoeten, vast te stellen, en ten tweede om beleid te ontwerpen en/of aan te passen, te volgen en te evalueren. 10. Het Europees Jaar van gelijke kansen voor iedereen (2007) heeft de extra zware problemen onder de aandacht gebracht die het gevolg zijn van meervoudige discriminatie. 11. Discriminatie kan leiden tot armoede en sociale uitsluiting doordat participatie en toegang tot de benodigde middelen erdoor worden geblokkeerd. 12. Vele Roma verkeren in een zeer problematische situatie die erdoor gekenmerkt wordt dat zij in bepaalde gevallen worden gediscrimineerd op grond van hun etnische afstamming, en dat zij sociaal worden uitgesloten. 13. De aanbevelingen van de adviesgroep van deskundigen op hoog niveau die zich zal buigen over de vraag hoe minderheden sociaal en op de arbeidsmarkt kunnen worden geïntegreerd, worden voor het einde van het Europees Jaar verwacht. 14. Verdere vooruitgang kan op een doeltreffender wijze worden bereikt door structurele en fysieke belemmeringen voor integratie weg te nemen. Onder andere via de structuurfondsen kunnen middelen beschikbaar worden gesteld voor maatregelen om ten behoeve van personen die gevaar lopen het slachtoffer van discriminatie te worden, de toegang tot en de opneming in de arbeidsmarkt, en daarmee in de maatschappij, te bevorderen. 15. Voor de media is een sleutelrol weggelegd bij de bestrijding van vooroordelen en stereotypen waardoor zij kunnen bijdragen tot de bevordering van gelijke kansen voor allen. 16. In het bedrijfsleven wordt steeds meer erkend dat diversiteit binnen het personeelsbestand aanzienlijke voordelen kan opleveren. 17. Het Europees Parlement en het maatschappelijk middenveld hebben ervoor gepleit de juridische bescherming tegen discriminatie uit te breiden tot andere gebieden dan arbeid en beroep. Verzoekt de lidstaten en de Europese Commissie om binnen het kader van hun respectieve bevoegdheden: 1. Ervoor te zorgen dat de bestaande wetgeving tegen discriminatie en voor gendergelijkheid volledig en daadwerkelijk wordt uitgevoerd. 2. Meer inspanning te doen om zowel op de arbeidsmarkt als daarbuiten discriminatie op grond van geslacht, ras of etnische afstamming, godsdienst of overtuiging, handicap, leeftijd of seksuele geaardheid te voorkomen en te bestrijden. 3. Het grote publiek, betrokkenen en beleidsmakers verder te informeren over en bewust te maken van deze wetgeving en de voordelen van gelijke kansen voor allen beter onder de aandacht te brengen middels het ontwikkelen en verspreiden van informatie en van bewustmakingsinstrumenten en -methoden. 4. Voort te bouwen op de tijdens het Europees Jaar opgerichte bestuurlijke mechanismen en op EU-niveau door te gaan met de constructieve uitwisseling tussen beleidsmakers met het oog op de voorbereiding en de follow-up van de „Equality Summits”. 5. De civiele maatschappij, met inbegrip van organisaties die potentiële discriminatieslachtoffers vertegenwoordigen, de sociale partners en verdere betrokkenen zowel op Europees als op nationaal niveau volledig te betrekken bij het opstellen van het beleid en de programma's ter voorkoming van discriminatie en ter bevordering van gelijkheid en gelijke kansen. 6. De doeltreffendheid waarmee de gespecialiseerde gelijkheidsinstanties hun onafhankelijke functies uitvoeren, te verzekeren en te versterken door hun, rekening houdend met de begrotingsimperatieven van het betrokken land, de noodzakelijke financiële en personele middelen ter beschikking te stellen om hen in staat te stellen in geval van vermeende discriminatie tijdig, doeltreffend en op gepaste wijze te reageren, de slachtoffers te helpen en er actief toe bij te dragen dat volledige gelijkheid in de praktijk wordt gerealiseerd. 7. Ervoor te zorgen dat non-discriminatie- en gelijkheidsaangelegenheden een plaats krijgen bij de uitvoering van de structuurfondsen, het Europees fonds voor aanpassing aan de globalisering, de richtsnoeren voor groei en werkgelegenheid en de doelstellingen voor sociale bescherming en integratie. 8. Bij het opstellen van wetgeving en het toezien op en evalueren van beleid en steunprogramma's volledig rekening te houden met de specifieke situatie die het gevolg is van meervoudige discriminatie. 9. Volledig gebruik te maken van de mogelijkheden tot positieve actie ten einde bestaande ongelijke situaties aan te pakken en in de praktijk tot volledige gelijkheid te komen, in het bijzonder ten aanzien van toegang tot onderwijs en betaalde arbeid. 10. Statistische gegevens te verzamelen, zo mogelijk uitgesplitst naar sekse, en, indien noodzakelijk, op basis van anonimiteit; deze zijn onmisbaar voor een betere ontwikkeling van en toezicht op het beleid en de programma's waarmee voor iedereen gelijke kansen moeten worden gecreëerd en meervoudige discriminatie moet worden aangepakt, terwijl bij het verzamelen van gegevens betreffende ongelijkheid tevens andere partijen dienen te worden betrokken; volledig gebruik te maken van de via Eurostat en het kader voor de uitvoering van het Actieplatform van Peking verzamelde gegevens. 11. Meer werk te maken van de uitvoering van het Europees pact voor gendergelijkheid en van de routekaart van de Commissie voor de gelijkheid van vrouwen en mannen (2006-2010) alsook van de Verklaring en het Actieplatform van Peking, zulks via specifieke acties en door in alle fasen van het beleid — ontwikkeling, uitvoering, controle en evaluatie — het genderperspectief te betrekken, teneinde de gelijkheid tussen man en vrouw te bevorderen. 12. Te bevorderen dat de situatie van gehandicapten een integrerend onderdeel wordt van alle betrokken beleidssectoren, rekening houdend met de achtereenvolgende fasen van het Europese actieplan inzake gelijke kansen voor personen met een handicap, en te stimuleren dat er een serie geharmoniseerde indicatoren en kwantitatieve doelstellingen wordt ontwikkeld om de op dit terrein geboekte vooruitgang te controleren. 13. Verdere inspanningen te doen om op elk niveau mannen en vrouwen in gelijke mate aan de besluitvorming te laten deelnemen, en te komen tot een grotere betrokkenheid van groepen die gevaar lopen het slachtoffer te worden van discriminatie. 14. Voort te gaan met respectievelijk de ondertekening, sluiting en bekrachtiging van het Verdrag van de Verenigde Naties betreffende de rechten van personen met een handicap. 15. Bij de uitvoering van het VN-Verdrag betreffende de rechten van personen met een handicap te komen tot samenwerking inzake gezamenlijke problemen en oplossingen, ook wat statistieken over functiebeperkingen en participatie-indicatoren betreft. 16. Te bevorderen dat de Roma-bevolking haar mensenrechten kan genieten, de sociale insluiting van deze groep sneller te doen verlopen en iedere vorm van discriminatie jegens haar te bestrijden. 17. Alle vormen van homofobie krachtig te veroordelen en te verzoeken om verdere toezicht en onderzoek op dit punt, met name door het bureau van de Europese Unie voor de grondrechten. 18. Alle vormen van racisme en vreemdelingenhaat krachtig te veroordelen en het toezicht en onderzoek op dit punt, met name door het bureau van de Europese Unie voor de grondrechten, op te voeren. 19. Alle vormen van discriminatie van mensen op grond van hun godsdienst of overtuiging krachtig te veroordelen en alle nodige maatregelen te nemen om deze te voorkomen. 20. Te bevorderen dat het Europees Instituut voor gendergelijkheid en het Bureau van de Europese Unie voor de grondrechten, de twee organen wier taak het is de activiteiten van de EU ter bevordering van de gendergelijkheid en ter bestrijding van discriminatie te ondersteunen, actief meehelpen de follow-up van de hoofddoelstellingen van het Europees Jaar te verzekeren, en daarbij gebruik te maken van de resultaten en onderzoeken in het kader van dat jaar. 21. Verder te gaan met het inzetten van alle instrumenten uit hoofde van — onder andere — de structuurfondsen om maatregelen te ondersteunen voor een vlottere toegang tot de arbeidsmarkt en integratie in de maatschappij van mensen die aan discriminatie zijn blootgesteld. 22. Passende maatregelen te nemen om te bevorderen dat gebruik wordt gemaakt van alle mogelijkheden waarin het Progress-programma voorziet. 23. Verder te werken aan diversiteit onder de werknemers en te stimuleren dat voor het bedrijfsleven relevante instrumenten worden ontwikkeld, onder andere vrijwillige convenanten. 24. Bij alle overheidsdiensten op EU- en nationaal niveau tot meer diversiteit te komen en hen beter met gelijke kansen te leren omgaan. Verzoekt het maatschappelijk middenveld en de sociale partners om: 1. Actief deel te nemen aan de ontwikkeling en bevordering van een beleid en van maatregelen inzake non-discriminatie en gelijkheid, en te bevorderen dat binnen particuliere en overheidsorganisaties en in bedrijven een beleid wordt gevoerd dat gericht is op diversiteit en gelijke kansen. 2. Bij onderhandelingen steeds rekening te houden met maatregelen in het kader van discriminatiebestrijding en positieve actie. 3. De dialoog waarin discriminatie op iedere grond aan de orde komt („cross-grounds”) zowel op nationaal als op Europees niveau voor te zetten. 4. Tezamen met de diverse overheden en hun diensten, de organisaties ter bevordering van gelijkheid en de Europese instellingen een alomvattend partnerschap te creëren ter bestrijding van discriminatie, op welke grond deze ook plaatsvindt. ( 1 ) PB L 315 van 24.10.2006, blz. 1 . ( 2 ) PB L 146 van 31.5.2006, blz. 1 . ( 3 ) http://www.un.org/esa/socdev/enable ( 4 ) Berlijn, 11 juni 2007. ( 5 ) PB L 180 van 19.7.2000, blz. 22 . ( 6 ) PB L 303 van 2.12.2000, blz. 16 . ( 7 ) PB L 373 van 21.12.2004, blz. 37 .",
  "source": "EUR LEX"
}