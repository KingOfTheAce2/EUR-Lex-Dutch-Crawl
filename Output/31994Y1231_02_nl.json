{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y1231(02):NL:HTML\">",
  "content": "EUR-Lex - 31994Y1231(02) - NL Avis juridique important | 31994Y1231(02) Resolutie van de Raad van 19 december 1994 over het beheer van radioactieve afvalstoffen Publicatieblad Nr. C 379 van 31/12/1994 blz. 0001 - 0001 RESOLUTIE VAN DE RAAD van 19 december 1994 over het beheer van radioactieve afvalstoffen (94/C 379/01) DE RAAD VAN DE EUROPESE UNIE, Herinnerend aan de mededeling van de Commissie over een communautaire strategie voor het beheer van radioactieve afvalstoffen, en de Resolutie van de Raad van 15 juni 1992 betreffende de vernieuwing van het communautaire actieplan op het gebied van  radioactieve afvalstoffen (1), Richtlijn 92/3/Euratom van de Raad van 3 februari 1992 betreffende toezicht en controle op overbrenging van radioactieve afvalstoffen tussen Lid-Staten en naar en vanuit de Gemeenschap (2), Richtlijn 80/836/Euratom van de  Raad van 15 juli 1980 tot wijziging van de richtlijnen tot vaststelling van de basisnormen voor de bescherming van de gezondheid der bevolking en der werkers tegen de aan ioniserende straling verbonden gevaren (3) en de Resolutie van de Raad van 1  februari 1993 betreffende een beleidsplan en actieprogramma van de Gemeenschap inzake het milieu en duurzame ontwikkeling (4), Gelooft dat er ter wille van de bescherming van de burgers van de Europese Unie tegen de aan ioniserende straling verbonden gevaren, en ter wille van de milieubescherming, behoefte bestaat aan een alomvattend beleid op het gebied van het beheer van  radioactieve afvalstoffen, waaronder tevens alle stadia van de nucleaire verbrandingscyclus, terwijl een dergelijk beleid een harmonieuze aanvulling zal betekenen op het algemene beleid van de Gemeenschap op het gebied van afvalstoffen, zoals  uiteengezet in de Resolutie van de Raad van 7 mei 1990 (5); Neemt er nota van dat alle Lid-Staten, zij het in verschillende mate, radioactieve afvalstoffen produceren en dat noemenswaardige hoeveelheden radioactieve afvalstoffen zich reeds in de Gemeenschap hebben opgestapeld in afwachting van het moment dat ze  kunnen worden opgeborgen; 1. IS VERHEUGD over het feit dat de Commissie een mededeling heeft gedaan, waarin de bouwstenen worden voorgesteld voor een communautair beleid dat kadert in de uitvoering van het communautaire actieplan op het gebied van radioactieve afvalstoffen; 2. IS VAN OORDEEL dat iedere Lid-Staat verantwoordelijk is voor een behoorlijk beheer van de radioactieve afvalstoffen die op zijn grondgebied worden geproduceerd, en neemt er in dit verband nota van dat de mogelijkheid van onderling overeengekomen  samenwerking tussen de Lid-Staten voorhanden is; 3. ACHT recycling en hergebruik van materiaal en uitrusting met onder meer een geringe mate van radioactieve besmetting, een beleidsoptie die nadere uitwerking verdient, mits de residuele radioactiviteit te gering is om de gezondheid van mens of milieu  te bedreigen, zulks overeenkomstig de eisen inzake stralingsbescherming; VERZOEKT de Commissie derhalve verder bij te dragen tot de vaststelling van de voorwaarden voor recycling en hergebruik zodat dit materiaal onder dezelfde voorwaarden in de Gemeenschap kan worden vrijgegeven, met inachtneming van de basisnormen voor de  bescherming van de gezondheid tegen de aan ioniserende straling verbonden gevaren; 4. BEVESTIGT OPNIEUW dat het van belang is dat de inspanningen om het volume en de radiotoxiciteit van radioactieve afvalstoffen te verminderen, worden voortgezet; 5. IS VAN OORDEEL dat de communautaire onderzoeksprogramma's passende prioriteit moeten krijgen met inbegrip van dat van het Gemeenschappelijk Centrum voor Onderzoek en dat de samenwerking bij onderzoek en ontwikkeling tussen de Lid-Staten moet worden  geïntensiveerd om bij te dragen tot betere oplossingen voor het beheer van radioactieve afvalstoffen; 6. BENADRUKT dat geschikte faciliteiten voor de verwerking, het verpakken, de opslag en de definitieve verwijdering van radioactieve afvalstoffen een noodzakelijke en belangrijke bijdrage vormen tot de verwezenlijking van een veilige infrastructuur voor  het beheer van afvalstoffen in het algemeen; IS VAN MENING dat het gebruik van faciliteiten op nationaal niveau, indien uitvoerbaar en noodzakelijk, door Lid-Staten onderling moet worden geoptimaliseerd, waarbij met de politieke aspecten van deze zaak rekening dient te worden gehouden, en dat  voorts de verschillende mogelijke benaderingen verder moeten worden uitgewerkt, wat er onder andere toe kan leiden dat het vervoer van radioactieve afvalstoffen zoveel mogelijk wordt beperkt; 7. IS VAN MENING dat bij het beheer van radioactieve afvalstoffen ook in de toekomst rekening moet worden gehouden met de risico's van toxiciteit op lange termijn; 8. HERINNERT ERAAN dat het vervoer van radioactieve afvalstoffen tussen Lid-Staten en naar en vanuit de Gemeenschap onder passend toezicht moet blijven geschieden; 9. WIJST erop dat het publiek op het gebied van het beheer van radioactieve afvalstoffen objectief moet worden geïnformeerd en VERZOEKT de Lid-Staten en de Commissie waar zulks passend is, hun inspanningen daartoe te intensiveren. 10. IS VAN MENING dat met name de financiële en economische instrumenten waarover de Lid-Staten beschikken, een nuttige rol kunnen spelen bij de uitvoering van doeltreffende strategieën voor het beheer van radioactieve afvalstoffen; 11. MOEDIGT AAN dat de samenwerking met verschillende internationale organisaties, met name het NEA van de OESO en het IAEA, wordt voortgezet, zulks ten einde op internationaal niveau richtsnoeren en normen voor het veilige beheer van radioactieve  afvalstoffen te verstrekken en de toepassing van de beste beschikbare technieken en het beste milieubeleid aan te moedigen; 12. VERZOEKT de Commissie haar werkzaamheden in het kader van deze resolutie voort te zetten met de hulp van het Raadgevend Comité dat is opgericht voor het actieplan betreffende radioactieve afvalstoffen, en de Raad over vier jaar een verslag voor te  leggen over de geboekte vooruitgang. (1) PB nr. C 158 van 25. 6. 1992, blz. 3. (2) PB nr. L 35 van 12. 2. 1992, blz. 24. (3) PB nr. L 246 van 17. 9. 1980, blz. 1. Richtlijn gewijzigd bij Richtlijn 84/467/Euratom (PB nr. L 265 van 5. 10. 1984, blz. 4). (4) PB nr. C 138 van 17. 5. 1993, blz. 1. (5) PB nr. C 122 van 18. 3. 1990, blz. 2.",
  "source": "EUR LEX"
}