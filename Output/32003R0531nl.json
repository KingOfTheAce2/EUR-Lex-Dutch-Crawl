{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003R0531:NL:HTML\">",
  "content": "EUR-Lex - 32003R0531 - NL Avis juridique important | 32003R0531 Verordening (EG) nr. 531/2003 van de Commissie van 25 maart 2003 tot wĳziging van Verordening (EG) nr. 2375/2002 betreffende de opening en de wĳze van beheer van een tariefcontingent voor de invoer van zachte tarwe van andere dan van hoge kwaliteit uit derde landen en tot afwĳking van Verordening (EG) nr. 1766/92 van de Raad Publicatieblad Nr. L 079 van 26/03/2003 blz. 0003 - 0004 Verordening (EG) nr. 531/2003 van de Commissie van 25 maart 2003 tot wijziging van Verordening (EG) nr. 2375/2002 betreffende de opening en de wijze van beheer van een tariefcontingent voor de invoer van zachte tarwe van andere dan van hoge kwaliteit uit derde landen en tot afwijking van Verordening (EG) nr. 1766/92 van de Raad DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 1766/92 van de Raad van 30 juni 1992 houdende een gemeenschappelijke ordening der markten in de sector granen(1), laatstelijk gewijzigd bij Verordening (EG) nr. 1666/2000(2), en met name op artikel 12, lid 1, Gelet op het besluit van de Raad van 19 december 2002 betreffende de sluiting van een overeenkomst in de vorm van een briefwisseling tussen de Europese Gemeenschap en de Verenigde Staten van Amerika met het oog op de wijziging, wat granen betreft, van de concessies die zijn opgenomen in EG-lijst CXL, gehecht aan de GATT-overeenkomst(3), en met name op artikel 2, Gelet op het besluit van de Raad van 19 december 2002 betreffende de sluiting van een overeenkomst in de vorm van een briefwisseling tussen de Europese Gemeenschap en Canada in het kader van artikel XXVIII van de GATT, met het oog op de wijziging, wat granen betreft, van de concessies die zijn opgenomen in EG-lijst CXL, gehecht aan de GATT(4), en met name op artikel 2, Overwegende hetgeen volgt: (1) Bij Verordening (EG) nr. 2375/2002 van de Commissie(5) is een tariefcontingent geopend voor de invoer van 2981600 ton zachte tarwe van gemiddelde of lage kwaliteit uit derde landen, waarvan 572000 ton voor invoer uit de Verenigde Staten en 38000 ton voor invoer uit Canada. Bij het gebruik van dit contingent zijn een aantal praktische moeilijkheden opgetreden. (2) In de eerste week waarin invoercertificaten zijn aangevraagd voor deelcontingent III, dat alle derde landen behalve de Verenigde Staten van Amerika en Canada omvat, werd de beschikbare hoeveelheid aanzienlijk overschreden zodat het deelcontingent tot het begin van het volgende kwartaal op 1 april 2003 volledig opgebruikt is. Deze overschrijding moet worden tegengegaan door met name de bij officiële feestdagen geldende toepassingsdata voor alle lidstaten gelijk te trekken en de looptijd van de invoercertificaten te verkorten. (3) Gebleken is dat de bepalingen betreffende de oorsprongscertificaten, en meer in het bijzonder die betreffende de administratieve samenwerking met de uitvoerlanden, moeilijk toegepast konden worden wegens het grote aantal mogelijk betrokken landen. Deze bepalingen moeten met terugwerkende kracht worden aangepast om een ongelijke behandeling van de marktdeelnemers te voorkomen. (4) Verordening (EG) nr. 2375/2002 moet dienovereenkomstig worden gewijzigd. (5) De in deze verordening vervatte maatregelen zijn in overeenstemming met het advies van het Comité van beheer voor granen, HEEFT DE VOLGENDE VERORDENING VASTGESTELD: Artikel 1 Verordening (EG) nr. 2375/2002 wordt als volgt gewijzigd: 1. In artikel 5, lid 2, wordt de eerste alinea vervangen door:\"Op de dag van indiening van de aanvragen uiterlijk om 18.00 uur (plaatselijke tijd Brussel) delen de bevoegde autoriteiten de Commissie per fax overeenkomstig het model in de bijlage het totaal van de in de invoercertificaataanvragen vermelde hoeveelheden mee.\". 2. Artikel 6 wordt geschrapt. 3. Artikel 9 wordt als gevolgd gewijzigd: a) punt a) wordt vervangen door: \"a) in vak 8, het land van oorsprong; het JA-vak wordt aangekruist;\"; b) de volgende alinea wordt toegevoegd:\"De certificaten gelden slechts voor producten van oorsprong uit het in vak 8 aangegeven land.\". 4. Artikel 11 wordt vervangen door: \"Artikel 11 In het kader van het tariefcontingent mag zachte tarwe van een andere dan van hoge kwaliteit, van oorsprong uit een derde land, in de Gemeenschap slechts in het vrije verkeer worden gebracht nadat een door de bevoegde nationale autoriteiten van dat land afgegeven oorsprongscertificaat overeenkomstig artikel 47 van Verordening (EEG) nr. 2454/93 van de Commissie(6) wordt overgelegd.\". Artikel 2 Deze verordening treedt in werking op de dag van haar bekendmaking in het Publicatieblad van de Europese Unie. Zij is van toepassing met ingang van 1 april 2003, behalve artikel 1, punt 4, dat van toepassing is met ingang van 1 januari 2003. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 maart 2003. Voor de Commissie Franz Fischler Lid van de Commissie (1) PB L 181 van 1.7.1992, blz. 21. (2) PB L 193 van 29.7.2000, blz. 1. (3) Nog niet bekendgemaakt in het Publicatieblad. (4) Nog niet bekendgemaakt in het Publicatieblad. (5) PB L 358 van 31.12.2002, blz. 88. (6) PB L 253 van 11.10.1993, blz. 1.",
  "source": "EUR LEX"
}