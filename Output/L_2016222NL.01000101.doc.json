{
  "url": "http://www.w3.org/1999/xhtml\">",
  "content": "L_2016222NL.01000101.xml 17.8.2016 NL Publicatieblad van de Europese Unie L 222/1 VERORDENING (EU) 2016/1379 VAN DE COMMISSIE van 16 augustus 2016 tot weigering van een vergunning voor bepaalde gezondheidsclaims voor levensmiddelen die niet over ziekterisicobeperking en de ontwikkeling en de gezondheid van kinderen gaan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1924/2006 van het Europees Parlement en de Raad van 20 december 2006 inzake voedings- en gezondheidsclaims voor levensmiddelen ( 1 ) , en met name artikel 18, lid 5, Overwegende hetgeen volgt: (1) Krachtens Verordening (EG) nr. 1924/2006 zijn gezondheidsclaims voor levensmiddelen verboden, tenzij de Commissie daarvoor overeenkomstig die verordening een vergunning heeft verleend en zij zijn opgenomen in een lijst van toegestane claims. (2) Verordening (EG) nr. 1924/2006 bepaalt tevens dat aanvragen voor een vergunning voor een gezondheidsclaim door exploitanten van levensmiddelenbedrijven bij de bevoegde nationale autoriteit van een lidstaat kunnen worden ingediend. De bevoegde nationale autoriteit moet geldige aanvragen doorsturen naar de Europese Autoriteit voor voedselveiligheid (hierna „de EFSA” genoemd) voor een wetenschappelijke beoordeling en naar de Commissie en de lidstaten ter informatie. (3) De EFSA moet een advies uitbrengen over de desbetreffende gezondheidsclaim. (4) De Commissie moet bij haar besluit over de verlening van een vergunning voor gezondheidsclaims rekening houden met het advies van de EFSA. (5) Ingevolge een aanvraag van E-piim production Ltd, die werd ingediend overeenkomstig artikel 13, lid 5, van Verordening (EG) nr. 1924/2006, moest de EFSA een advies uitbrengen over een gezondheidsclaim in verband met Lactobacillus plantarum TENSIA ® in de halfharde „hartkaas” van het Edam-type van Harmony™ en het behoud van een normale bloeddruk (vraag nr. EFSA-Q-2014-00097 ( 2 ) ). De door de aanvrager voorgestelde claim luidde als volgt: „De regelmatige consumptie (ten minste acht weken) van 50 g/dag Südamejuust („hartkaas”) van het merk Harmony TM met Lactobacillus plantarum TENSIA ® helpt bij het behoud van de gezondheid van het hart- en vaatstelsel/hart door de verlaging van de bloeddruk/hartsymbool”. (6) Op 1 oktober 2014 hebben de Commissie en de lidstaten het wetenschappelijke advies van de EFSA ontvangen, waarin op grond van de verstrekte gegevens is geconcludeerd dat geen oorzakelijk verband was vastgesteld tussen de consumptie van Lactobacillus plantarum TENSIA ® in de halfharde „hartkaas” van het Edam-type van Harmony TM en het behoud van een normale bloeddruk. De claim mag bijgevolg niet worden toegestaan, aangezien hij niet voldoet aan de bepalingen van Verordening (EG) nr. 1924/2006. (7) Ingevolge een aanvraag van British Specialist Nutrition Association Ltd, die werd ingediend overeenkomstig artikel 13, lid 5, van Verordening (EG) nr. 1924/2006, moest de EFSA advies uitbrengen over een gezondheidsclaim met betrekking tot koolhydraatoplossingen en de instandhouding van de uithoudingsprestaties tijdens langdurige uithoudingsinspanningen (vraag nr. EFSA-Q-2014-00058 ( 3 ) ). De door de aanvrager voorgestelde claim luidde als volgt: „Koolhydraatoplossingen dragen bij tot de instandhouding van de uithoudingsprestaties tijdens langdurige uithoudingsinspanningen”. Op verzoek van de EFSA heeft de aanvrager aangegeven dat het levensmiddel waarop de claim betrekking heeft koolhydraatoplossingen zijn waarbij geen sprake is van elektrolyten en dat het geclaimde effect moet worden vergeleken met het effect van water of van water-elektrolytoplossingen. (8) Op 1 oktober 2014 hebben de Commissie en de lidstaten het wetenschappelijke advies van de EFSA ontvangen, waarin op grond van de verstrekte gegevens is geconcludeerd dat geen oorzakelijk verband was vastgesteld tussen de consumptie van koolhydraatoplossingen en de instandhouding van uithoudingsprestaties tijdens langdurige uithoudingsinspanningen in vergelijking met water of water-elektrolytoplossingen. De claim mag bijgevolg niet worden toegestaan, aangezien hij niet voldoet aan de bepalingen van Verordening (EG) nr. 1924/2006. (9) Bij het nemen van de in deze verordening vastgestelde maatregelen is rekening gehouden met de opmerkingen van de aanvragers die de Commissie krachtens artikel 16, lid 6, van Verordening (EG) nr. 1924/2006 heeft ontvangen. (10) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening vermelde gezondheidsclaims worden niet opgenomen in de EU-lijst van toegestane claims zoals bedoeld in artikel 13, lid 3, van Verordening (EG) nr. 1924/2006. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 augustus 2016. Voor de Commissie De voorzitter Jean-Claude JUNCKER ( 1 ) PB L 404 van 30.12.2006, blz. 9 . ( 2 ) EFSA Journal (2014); 12(10): 3842. ( 3 ) EFSA Journal (2014); 12(10):3836. BIJLAGE Afgewezen gezondheidsclaims Aanvraag — Toepasselijke bepalingen van Verordening (EG) nr. 1924/2006 Nutriënt, stof, levensmiddel of levensmiddelencategorie Claim Referentie EFSA-advies Gezondheidsclaim overeenkomstig artikel 13, lid 5, die is gebaseerd op nieuw wetenschappelijk bewijs en/of die een verzoek om bescherming van door eigendomsrechten beschermde gegevens inhoudt Lactobacillus plantarum TENSIA ® in de halfharde „hartkaas” van het Edam-type van Harmony™ De regelmatige consumptie (ten minste acht weken) van 50 g/dag Südamejuust („hartkaas”) van het merk Harmony TM met Lactobacillus plantarum TENSIA ® helpt bij het behoud van de gezondheid van het hart- en vaatstelsel/hart door de verlaging van de bloeddruk/hartsymbool. Q-2014-00097 Gezondheidsclaim overeenkomstig artikel 13, lid 5, die is gebaseerd op nieuw wetenschappelijk bewijs en/of die een verzoek om bescherming van door eigendomsrechten beschermde gegevens inhoudt Koolhydraatoplossingen Koolhydraatoplossingen dragen bij tot de instandhouding van de uithoudingsprestaties tijdens langdurige uithoudingsinspanningen Q-2014-00058",
  "source": "EUR LEX"
}