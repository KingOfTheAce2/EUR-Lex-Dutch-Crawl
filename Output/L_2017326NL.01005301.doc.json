{
  "url": "http://www.w3.org/1999/xhtml\">",
  "content": "L_2017326NL.01005301.xml 9.12.2017 NL Publicatieblad van de Europese Unie L 326/53 UITVOERINGSBESLUIT (EU) 2017/2277 VAN DE COMMISSIE van 8 december 2017 waarbij wordt bepaald dat een tijdelijke opschorting van het preferentiële douanerecht krachtens artikel 15 van Verordening (EU) nr. 19/2013 van het Europees Parlement en de Raad niet passend is voor de invoer van bananen van oorsprong uit Peru DE EUROPESE COMMISSIE, Gezien het Verdrag betreffende de Europese Unie en het Verdrag betreffende de werking van de Europese Unie, Gezien Verordening (EU) nr. 19/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de handelsovereenkomst tussen de Europese Unie en haar lidstaten, enerzijds, en Colombia, Peru en Ecuador, anderzijds ( 1 ) , en met name artikel 15, lid 2, Overwegende hetgeen volgt: (1) Bij de handelsovereenkomst tussen de Europese Unie en haar lidstaten, enerzijds, en Colombia, Peru en Ecuador, anderzijds, is een stabilisatiemechanisme voor bananen ingesteld dat sinds 1 maart 2013 voorlopig wordt toegepast met betrekking tot Peru. (2) Volgens dat stabilisatiemechanisme, zoals uitgevoerd bij Verordening (EU) nr. 19/2013, kan de Commissie, zodra het vastgestelde drempelvolume voor de invoer van verse bananen (code 0803 00 19 van de gecombineerde nomenclatuur van de Europese Unie van 1 januari 2012) uit een van de betrokken landen wordt overschreden, overeenkomstig de in artikel 14, lid 4, van Verordening (EU) nr. 19/2013 vastgestelde spoedprocedure een uitvoeringshandeling vaststellen waarbij zij hetzij het preferentiële douanerecht dat wordt toegepast op verse bananen uit dat land, tijdelijk opschort, hetzij bepaalt dat een dergelijke opschorting niet passend is. (3) Op 16 oktober 2017 heeft de invoer van verse bananen van oorsprong uit Peru in de Unie de in de overeenkomst vastgestelde drempel van 93 750 ton overschreden. (4) In verband daarmee heeft de Commissie overeenkomstig artikel 15, lid 3, van Verordening (EU) nr. 19/2013 de gevolgen van de desbetreffende invoer voor de situatie van de markt voor bananen in de Unie in aanmerking genomen om te kunnen beslissen of het preferentiële douanerecht al dan niet moet worden opgeschort. De Commissie heeft de gevolgen van de betreffende invoer voor het prijspeil in de Unie, de ontwikkeling van de invoer uit overige bronnen en de algehele stabiliteit van de markt voor verse bananen in de Unie onderzocht. (5) Op het moment dat de invoer van verse bananen uit Peru de drempel voor 2017 overschreed, vertegenwoordigde die slechts 2,7 % van de invoer van verse bananen in de Unie waarop het stabilisatiemechanisme voor bananen van toepassing is. Bovendien vertegenwoordigt Peru slechts 2,25 % van de totale invoer van verse bananen in de Unie. (6) De invoer uit grote uitvoerlanden waarmee de Unie eveneens een vrijhandelsovereenkomst heeft gesloten, met name Colombia, Ecuador en Costa Rica, bedroeg respectievelijk 58,7 %, 61,4 % en 60,4 % van hun respectieve drempels. De „ongebruikte” hoeveelheden binnen het stabilisatiemechanisme (ongeveer 2,3 miljoen ton) zijn aanzienlijk groter dan de totale invoer uit Peru tot op heden (93 800 ton). (7) Wat de prijzen betreft, had de invoer van bananen uit Peru geen neerwaarts effect op de invoerprijs van bananen uit alle landen van oorsprong. De eerste acht maanden van 2017 bedroeg de prijs van bananen bij invoer uit Peru gemiddeld 732 EUR/ton, wat hoger is dan de (gewogen) gemiddelde prijs bij invoer in de Unie van bananen uit alle landen van oorsprong (ongeveer 720 EUR/ton). Deze laatste prijs volgt bovendien de jaarlijkse trend en is betrekkelijk stabiel gebleven. (8) Een beoordeling van de gevolgen van deze invoer op de groothandelsprijzen op het moment dat Peru de drempel overschreed, wees uit dat hoewel de gewogen gemiddelde groothandelsprijs van bananen (uit alle landen van oorsprong) in september 2017 met 861 EUR/ton 9,5 % lager was dan in september 2016 (952 EUR/ton), de groothandelsprijs voor in de EU geproduceerde bananen relatief stabiel bleef met 910 EUR/ton in september 2017 tegen 915 EUR/ton in september 2016. (9) Er zijn in dit stadium dan ook geen aanwijzingen dat de invoer van verse bananen uit Peru boven het vastgestelde jaarlijkse drempelvolume de stabiliteit van de markt van de Unie heeft verstoord, noch dat die invoer enige significante gevolgen voor de situatie van producenten in de Unie heeft gehad. (10) In oktober 2017 wees niets op een daadwerkelijke of dreigende ernstige verslechtering van de economische situatie in de ultraperifere gebieden van de Unie. (11) Daarom lijkt de opschorting van het preferentiële douanerecht op bananen van oorsprong uit Peru in dit stadium niet passend, HEEFT HET VOLGENDE BESLUIT VASTGESTELD: Artikel 1 De tijdelijke opschorting van het preferentiële douanerecht op verse bananen, ingedeeld onder code 0803 00 19 van de gecombineerde nomenclatuur van de Europese Unie, van oorsprong uit Peru, is niet passend. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 8 december 2017. Voor de Commissie De voorzitter Jean-Claude JUNCKER ( 1 ) PB L 17 van 19.1.2013, blz. 1 .",
  "source": "EUR LEX"
}