{
  "url": "http://www.w3.org/1999/xhtml\">",
  "content": "L_202402460NL.000101.fmx.xml Publicatieblad van de Europese Unie NL L-serie 2024/2460 17.9.2024 UITVOERINGSBESLUIT (EU) 2024/2460 VAN DE COMMISSIE van 16 september 2024 tot verlenging van de termijn voor het verstrijken van de goedkeuring van metofluthrin voor gebruik in biociden van productsoort 18 overeenkomstig Verordening (EU) nr. 528/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 14, lid 5, Na raadpleging van het Permanent Comité voor biociden, Overwegende hetgeen volgt: (1) Metofluthrin is in bijlage I bij Richtlijn 98/8/EG van het Europees Parlement en de Raad ( 2 ) opgenomen als werkzame stof voor gebruik in biociden van productsoort 18. Daarom werd deze stof overeenkomstig artikel 86 van Verordening (EU) nr. 528/2012 geacht op grond van die verordening te zijn goedgekeurd tot en met 30 april 2021, onder de in bijlage I bij Richtlijn 98/8/EG vastgestelde voorwaarden. (2) Op 25 oktober 2019 is overeenkomstig artikel 13, lid 1, van Verordening (EU) nr. 528/2012 een aanvraag ingediend voor de verlenging van de goedkeuring van metofluthrin voor gebruik in biociden van productsoort 18 (“de aanvraag”). (3) De beoordelende bevoegde autoriteit van Ierland heeft de Commissie op 15 oktober 2020 geïnformeerd over haar besluit op grond van artikel 14, lid 1, van Verordening (EU) nr. 528/2012 dat een volledige beoordeling van de aanvraag noodzakelijk was. In artikel 8, lid 1, van die verordening is bepaald dat beoordelende bevoegde autoriteiten aanvragen binnen 365 dagen na validering volledig moeten beoordelen. (4) De beoordelende bevoegde autoriteit kan overeenkomstig artikel 8, lid 2, van Verordening (EU) nr. 528/2012 in voorkomend geval de aanvrager verzoeken voldoende gegevens te verstrekken om de beoordeling uit te voeren. In dat geval wordt de periode van 365 dagen geschorst; de schorsing mag niet langer duren dan in totaal 180 dagen, tenzij de aard van de gevraagde gegevens of uitzonderlijke omstandigheden een langere schorsing rechtvaardigen. (5) Overeenkomstig artikel 14, lid 3, van Verordening (EU) nr. 528/2012 stelt het Europees Agentschap voor chemische stoffen (ECHA) binnen 270 dagen na ontvangst van een aanbeveling van de beoordelende bevoegde autoriteit een advies op over de verlenging van de goedkeuring van de werkzame stof en zendt dit toe aan de Commissie. (6) De termijn voor het verstrijken van de goedkeuring van metofluthrin voor gebruik in biociden van productsoort 18 (“de goedkeuring”) is bij Uitvoeringsbesluit (EU) 2021/327 van de Commissie ( 3 ) verlengd tot en met 31 oktober 2023, zodat er voldoende tijd is voor de behandeling van de aanvraag. (7) Bij Uitvoeringsbesluit (EU) 2023/1086 van de Commissie ( 4 ) is de termijn voor het verstrijken van de goedkeuring opnieuw verlengd tot en met 31 oktober 2024 omdat de beoordelende bevoegde autoriteit de van de aanvrager verlangde gegevens moet beoordelen. (8) Op 13 februari 2024 heeft de beoordelende bevoegde autoriteit de Commissie meegedeeld dat een aanvullende verlenging van de goedkeuring nodig is vanwege vertragingen bij de beoordeling van de aanvraag. De beoordelende bevoegde autoriteit heeft het beoordelingsverslag over de verlenging op 7 maart 2024 bij het ECHA ingediend. (9) De goedkeuring zal dus om redenen buiten de invloed van de aanvrager waarschijnlijk verstrijken voordat een besluit over de verlenging ervan is genomen. Daarom moet de termijn voor het verstrijken van de goedkeuring met een zodanige termijn verder worden verlengd dat er voldoende tijd is om de behandeling van de aanvraag af te ronden. Rekening houdend met de termijn waarover het ECHA beschikt voor de opstelling en indiening van het advies en de tijd die de Commissie nodig heeft om te besluiten of de goedkeuring kan worden verlengd, moet de termijn voor het verstrijken van de goedkeuring worden verlengd tot en met 30 april 2026. (10) Na de verlenging van de termijn voor het verstrijken van de goedkeuring, blijft de goedkeuring van metofluthrin gelden voor gebruik in biociden van productsoort 18, onder de in bijlage I bij Richtlijn 98/8/EG vastgestelde voorwaarden, HEEFT HET VOLGENDE BESLUIT VASTGESTELD: Artikel 1 De in Uitvoeringsbesluit (EU) 2023/1086 vastgestelde termijn voor het verstrijken van de goedkeuring van metofluthrin voor gebruik in biociden van productsoort 18 wordt verlengd tot en met 30 april 2026. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 16 september 2024. Voor de Commissie De voorzitter Ursula VON DER LEYEN ( 1 ) PB L 167 van 27.6.2012, blz. 1 , ELI: http://data.europa.eu/eli/reg/2012/528/oj . ( 2 ) Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( PB L 123 van 24.4.1998, blz. 1 , ELI: http://data.europa.eu/eli/dir/1998/8/oj ). ( 3 ) Uitvoeringsbesluit (EU) 2021/327 van de Commissie van 23 februari 2021 tot verlenging van de termijn voor het verstrijken van de goedkeuring van metofluthrin voor gebruik in biociden van productsoort 18 ( PB L 64 van 24.2.2021, blz. 10 , ELI: http://data.europa.eu/eli/dec_impl/2021/327/oj ). ( 4 ) Uitvoeringsbesluit (EU) 2023/1086 van de Commissie van 2 juni 2023 tot verlenging van de termijn voor het verstrijken van de goedkeuring van metofluthrin voor gebruik in biociden van productsoort 18 overeenkomstig Verordening (EU) nr. 528/2012 van het Europees Parlement en de Raad ( PB L 144 van 5.6.2023, blz. 96 , ELI: http://data.europa.eu/eli/dec_impl/2023/1086/oj ). ELI: http://data.europa.eu/eli/dec_impl/2024/2460/oj ISSN 1977-0758 (electronic edition)",
  "source": "EUR LEX"
}