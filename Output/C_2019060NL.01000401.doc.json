{
  "url": "http://www.w3.org/1999/xhtml\"><!--",
  "content": "C_2019060NL.01000401.xml 15.2.2019 NL Publicatieblad van de Europese Unie C 60/4 UITVOERINGSBESLUIT VAN DE COMMISSIE van 7 februari 2019 inzake de bekendmaking in het Publicatieblad van de Europese Unie van de aanvraag tot wijziging van het productdossier voor een naam in de wijnsector als bedoeld in artikel 105 van Verordening (EU) nr. 1308/2013 van het Europees Parlement en de Raad (Barbera d’Asti (BOB)) (2019/C 60/05) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 97, lid 3, Overwegende hetgeen volgt, (1) Italië heeft een aanvraag tot wijziging van het productdossier voor de naam „Barbera d’Asti” ingediend overeenkomstig artikel 105 van Verordening (EU) nr. 1308/2013. (2) De Commissie heeft die aanvraag onderzocht en is tot de conclusie gekomen dat aan de in de artikelen 93 tot en met 96, artikel 97, lid 1, en de artikelen 100, 101 en 102 van Verordening (EU) nr. 1308/2013 vastgestelde voorwaarden is voldaan. (3) Om de indiening van bezwaarschriften overeenkomstig artikel 98 van Verordening (EU) nr. 1308/2013 mogelijk te maken, moet de aanvraag tot wijziging van het productdossier voor de naam „Barbera d’Asti” derhalve worden bekendgemaakt in het Publicatieblad van de Europese Unie , BESLUIT: Enig artikel De aanvraag tot wijziging van het productdossier voor de naam „Barbera d’Asti” (BOB) overeenkomstig artikel 105 van Verordening (EU) nr. 1308/2013 is opgenomen in de bijlage bij dit besluit. Overeenkomstig artikel 98 van Verordening (EU) nr. 1308/2013 wordt het recht verleend om uiterlijk twee maanden na de bekendmaking van dit besluit in het Publicatieblad van de Europese Unie bezwaar aan te tekenen tegen de in de eerste alinea van dit artikel bedoelde wijziging van het productdossier. Gedaan te Brussel, 7 februari 2019. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 671 . BIJLAGE „Barbera d’Asti” PDO-IT-A1398-AM02 Datum indiening: 2.12.2014 AANVRAAG TOT WIJZIGING VAN HET PRODUCTDOSSIER 1. Regels die op de wijziging van toepassing zijn Artikel 105 van Verordening (EU) nr. 1308/2013 — Niet-minimale wijziging 2. Beschrijving en motivering van de wijziging 2.1. Wijziging van het productdossier van Barbera d’Asti DOCG (BOB) — Schrapping van verwijzingen naar het deelgebied Nizza Wijziging van het productdossier bestaand uit een aantal wijzigingen van het enig document als bedoeld in artikel 94, lid 1, onder d), van Verordening (EU) nr. 1308/2013. Artikel 1 — Benaming en wijnen — In leden 1 en 2 zijn de verwijzingen naar het deelgebied Nizza geschrapt. In het enig document zijn verwijzingen naar wijnen uit het deelgebied Nizza geschrapt uit de punten 2.4, 2.5 en 2.5.2. Dit zijn formele wijzigingen die voortvloeien uit het verzoek om het deelgebied Nizza om te zetten in een DOCG (BOB) (overeenkomstig artikel 4, lid 5, van Wetsbesluit nr. 61/2010), zoals vastgesteld bij de aanvraag voor bescherming van de bijbehorende „Nizza” DOCG (BOB) (zie dossier PDO-IT-01896). De wijziging houdt verband met het verzoek om bescherming van de „Nizza” DOCG (BOB) (PDO-IT-01896) en het productiegebied van de „Barbera d’Asti” DOCG (BOB) als bedoeld in artikel 3 van het productdossier. De schrapping van het deelgebied Nizza, dat feitelijk een aanvullende geografische aanduiding was voor „Barbera d’Asti” DOCG (BOB)-wijnen, en bijgevolg werd geregeld in een apart begeleidend productdossier, en de omzetting in de „Nizza” DOCG (BOB) leidt op zich niet tot wijziging van het productiegebied van de „Barbera d’Asti” DOCG (BOB). We willen dus benadrukken dat het in artikel 3 beschreven productiegebied ook het productiegebied omvat zoals aangeduid in het productdossier van de „Nizza” DOCG (BOB), net zoals het tot nu toe was opgenomen in het deelgebied Nizza. Dit is volledig in overeenstemming met huidige Europese en Italiaanse wetgeving inzake de bescherming van BOB’s en BGA’s, op grond waarvan binnen één gebied twee of meer aanduidingen kunnen voorkomen, op voorwaarde dat deze afzonderlijk zijn geregeld. In dit verband kunnen de producenten jaarlijks tijdens de oogsttijd kiezen welke BOB-wijn in elke wijngaard zal worden geproduceerd (uiteraard op voorwaarde dat ze voldoen aan de technische- en productiekenmerken die zijn beschreven in het desbetreffende productdossier). 2.2. Artikel 4 — Normen voor de wijnbouw Lid 2 — Wijziging van het productdossier: Er is voorzien in de mogelijkheid om gebruik te maken van noodirrigatie, door het invoegen van de formulering „noodirrigatie is toegestaan” na de formulering „elke geforceerde teelt is verboden”. Deze wijziging is ingegeven door de veranderingen in de klimatologische omstandigheden in de afgelopen jaren, die worden gekenmerkt door weinig regen en hoge gemiddelde en maximumtemperaturen in de zomer. Verschillende bodem- en klimaatgesteldheden in heuvelachtige gebieden hadden daardoor te kampen met ernstig watergebrek. Het toestaan van noodirrigatie maakt het mogelijk om, indien nodig, eventuele negatieve gevolgen voor de kwaliteit van druiven en de ontwikkeling van jonge planten te voorkomen. Lid 4 — Wijziging van het productdossier: De woorden „indien nodig” zijn geschrapt uit de zin „In het geval van een jaar met een slechte oogst zal de regionale overheid van Piëmont, indien nodig…” Dit is een formele wijziging omdat de regionale overheid bij iedere slechte oogst ingrijpt door een lagere opbrengst vast te stellen. De woorden „indien nodig” zijn daarom overbodig, en zijn geschrapt zonder dat dit invloed heeft op de betekenis van het lid. 2.3. Artikel 5 — Normen voor de wijnbereiding Lid 4 — Wijziging van het productdossier: In de context van de rijpingstijd van de wijnen is in de tabel die het gebruik van hout behandelt, de specifieke vermelding van „eiken” geschrapt uit de zin „waarvan in hout (eiken vaten van willekeurige grootte)”. Hoewel er altijd naar kwalitatief hoogwaardige producten wordt gestreefd, moeten producenten vandaag de dag immers de mogelijkheid hebben om te kiezen voor andere soorten hout die ze geschikter achten voor de verfijning van hun wijnen. Hoe dan ook is het op grond van de EU-wetgeving inzake BOB’s en BGA’s niet verplicht om de botanische soort waarvan het hout afkomstig is, in het productdossier te vermelden. Wij herinneren eraan dat de enige bepaling van EU-wetgeving inzake deze materie artikel 66, lid 2, van en bijlage XVI bij Verordening (EG) nr. 607/2009 is, die ook aanduidingen zoals „verouderd in het vat” of „gerijpt in het vat”, dus zonder de botanische naam van de soort waarvan het hout afkomstig is, toelaten als mogelijke aanduidingen op de etikettering. Lid 4, laatste alinea — Wijziging van het productdossier: De zinsnede „uit hetzelfde wijnjaar” is toegevoegd na de formulering „Vaten mogen worden bijgevuld met dezelfde wijn”. Het werd nuttig geacht om aan te geven dat tijdens de rijpingstijd dezelfde soort wijn uit hetzelfde wijnjaar moet worden gebruikt om de vaten bij te vullen. Artikel 5, lid 2 — Wijziging van het productdossier: In de zin „de desbetreffende druifopbrengst in kg/ha zoals vastgelegd in artikel 4, lid 3” is de meeteenheid veranderd van „kg” in „t”. Dit is een formele wijziging om ervoor te zorgen dat de meeteenheid overeenstemt met de meeteenheid die wordt gebruikt in artikel 4, lid 3 waarnaar wordt verwezen en waarin de druifopbrengst wordt aangeduid in ton. 2.4. Artikel 6 — Eigenschappen bij consumptie Wijziging van het productdossier: De volgende alinea wordt geschrapt: „2. Het Ministerie van Landbouw, Voedselvoorziening en Bosbouw kan, bij zijn eigen besluit, de grenswaarden voor het totale zuurgehalte en het suikervrij extract wijzigen.” Dit is een formele wijziging, omdat de genoemde mogelijkheid niet meer overeenstemt met de huidige wetgeving. 2.5. Artikel 7 — Naam en weergave Artikel 7, lid 3 — Wijziging van het productdossier: Het volgende streepje wordt geschrapt: „Het woord „Vigna” [wijngaard] gevolgd door de desbetreffende plaatsnaam of traditionele benaming, moet op het etiket worden vermeld in een lettergrootte die kleiner is dan of gelijk is aan 50 % van de lettergrootte die wordt gebruikt voor de „Barbera d’Asti” DOCG (BOB).” Met deze wijziging wordt beoogd beperkende regels voor de vermelding van de betreffende woorden (Vigna + plaatsnaam) te vermijden en in de plaats daarvan te verwijzen naar de algemene nationale en EU-regels. Op die manier kan de desbetreffende aanduiding, die een belangrijk onderscheidend kenmerk van de wijnproducent is, beter op de voorgrond worden geplaatst. 2.6. Artikel 8 — Verpakking Artikel 8, lid 1 — Wijziging van het productdossier: Formele wijziging die bepaalt dat de inhoud van de recipiënten moet worden aangegeven in liter in plaats van centiliter, in overeenstemming met het standaardmaatstelsel. Tegelijkertijd worden alle formaten van 0,187 liter tot 12 liter toegelaten. Het formaat van 2 liter blijft uitgesloten, maar er worden enkele grotere afmetingen opgenomen die voorheen alleen mochten worden gebruikt voor promotiedoeleinden. Dit is gebaseerd op commerciële eisen om het product in verschillende marktsegmenten te kunnen plaatsen. Bovenal maakt het gebruik van flessen met een grotere inhoud het mogelijk om zowel de kwaliteit (door optimale omstandigheden voor het rijpingsproces in de fles te creëren) als het imago van de wijn te verbeteren, omdat deze kostbare recipiënten passen bij het prestige van de wijn. Artikel 8, lid 3 — Wijziging van het productdossier: De afsluitingen van de flessen zijn omschreven in overeenstemming met de geldende wetgeving, waarbij het gebruik van schroefdoppen alleen verboden is voor Barbera d’Asti en Barbera d’Asti Superiore. Daarnaast is voor de wijnsoorten met de aanduiding „Vigna” en vermelding van het deelgebied alleen het gebruik van natuurlijke kurken toegestaan. De reden hiervoor is het vermijden van buitensporig beperkende maatregelen voor de in grote hoeveelheden geproduceerde basissoorten van de DOCG (BOB), en in plaats daarvan het imago van de meer prestigieuze soorten, met aanduiding van de wijngaard en/of het deelgebied, te onderscheiden door uitsluitend natuurlijke kurken te gebruiken. 2.7. Wijziging van het productdossier voor „Barbera d’Asti” DOCG (BOB)-wijnen. Herziening van de bijlage aan het eind van het productdossier (regels voor deelgebieden: Nizza, Tinella, Colli Astiani of Astiano) Wijziging van het productdossier met als gevolg een aantal wijzigingen van het enig document als bedoeld in artikel 94, lid 1, onder d), van Verordening (EU) nr. 1308/2013. De bijlage aan het eind van het productdossier is herzien, en de regels betreffende het deelgebied Nizza zijn geschrapt. Ingevolge het verzoek om bescherming van de „Nizza” DOCG (BOB) (PDO-IT-01896) is de bijlage gewijzigd en zijn alleen de regels voor de deelgebieden „Tinella” en „Colli Astiani” of „Astiano” behouden. De schrapping van het deelgebied Nizza, wat feitelijk een aanvullende geografische aanduiding was voor de „Barbera d’Asti” DOCG (BOB)-wijnen, heeft geen enkele verandering in het productiegebied van de „Barbera d’Asti” tot gevolg. Dit is volledig in overeenstemming met huidige Europese en Italiaanse wetgeving inzake de bescherming van BOB’s en BGA’s, op grond waarvan binnen één gebied twee of meer aanduidingen kunnen voorkomen, op voorwaarde dat deze afzonderlijk zijn geregeld. In dit verband kunnen de producenten jaarlijks tijdens de oogsttijd kiezen welke BOB-wijn in elke wijngaard zal worden geproduceerd (uiteraard op voorwaarde dat ze voldoen aan de technische en productiekenmerken die zijn beschreven in het desbetreffende productdossier). 2.8. Juridische aanpassingen Formele wijzigingen van artikel 4, lid 3, en artikel 7, leden 3 en 10, van het productdossier en het enig document (bewijsstukken). De juridische verwijzingen zijn bijgewerkt. De verwijzing in het productdossier naar „Wetsbesluit nr. 61/2010” is vervangen door een verwijzing naar „Wet nr. 238/2016”. De voornoemde wet nr. 238/2016, houdende algemene nationale regels voor de productie, marketing, oorsprongsbenamingen, geografische aanduidingen, traditionele aanduidingen, etikettering en presentatie, beheer, controles en sancties ten aanzien van wijnproducten bedoeld in de Verordeningen (EU) nr. 1308/2013 en nr. 1306/2013, Gedelegeerde Verordening (EU) 2016/1149 van de Commissie en Uitvoeringsverordening (EU) 2016/1150 van de Commissie, is toegevoegd aan de bewijsstukken. ENIG DOCUMENT 1. Naam waarvoor de registratie wordt aangevraagd Barbera d’Asti 2. Type geografische aanduiding BOB — beschermde oorsprongsbenaming 3. Categorieën van wijnbouwproducten 1. Wijn 4. Beschrijving van de wijn(en) Barbera d’Asti, Barbera d’Asti Superiore Kleur : robijnrood, enigszins granaatrood bij het rijpen; Geur : intens en uitgesproken, enigszins etherisch bij het rijpen; Smaak : droog, stil, vol; wanneer goed gerijpt, harmonieuzer, aangenaam, vol; Minimaal totaal alcoholvolumegehalte : 12,0 %; 12,5 % voor wijnen met de aanduiding „Superiore” of „Vigna”; Minimaal suikervrij extract : 24 g/l; met de aanduiding „Superiore”: 25 g/l. Analytische parameters die niet zijn opgenomen in de onderstaande tabel, voldoen aan de grenswaarden die zijn vastgelegd in nationale en EU-wetgeving. Algemene analytische kenmerken Maximaal totaal alcoholgehalte (in volumeprocent): Minimaal effectief alcoholgehalte (in volumeprocent): Minimale totale zuurgraad: 4,5  gram per liter, uitgedrukt in wijnsteenzuur Maximaal gehalte aan vluchtige zuren (in milli-equivalent per liter): Maximaal totaalgehalte aan zwaveldioxide (in milligram per liter): Barbera d’Asti Superiore met aanduiding van de deelgebieden „Tinella” en „Colli Astiani” of „Astiano” Kleur : robijnrood, enigszins granaatrood bij het rijpen; Geur : intens en uitgesproken, enigszins etherisch bij het rijpen; Smaak : droog, stil, vol; wanneer goed gerijpt, harmonieuzer, aangenaam, vol; Minimaal totaal alcoholvolumegehalte : 13,0 %; Minimaal suikervrij extract : 26 g/l. Analytische parameters die niet zijn opgenomen in de onderstaande tabel, voldoen aan de grenswaarden die zijn vastgelegd in nationale en EU-wetgeving. Algemene analytische kenmerken Maximaal totaal alcoholgehalte (in volumeprocent): Minimaal effectief alcoholgehalte (in volumeprocent): Minimale totale zuurgraad: 5,0  gram per liter, uitgedrukt in wijnsteenzuur Maximaal gehalte aan vluchtige zuren (in milli-equivalent per liter): Maximaal totaalgehalte aan zwaveldioxide (in milligram per liter): 5. Wijnbereidingsprocedés 5.1. Specifieke oenologische procedés Rijping Specifiek oenologisch procedé „Barbera d’Asti”, met inbegrip van de „Vigna”-aanduiding: moet ten minste vier maanden zijn gerijpt, vanaf 1 november van het jaar waarin de druiven zijn geoogst. „Barbera d’Asti Superiore”, met inbegrip van de „Vigna”-aanduiding: moet ten minste 14 maanden zijn gerijpt, waarvan ten minste zes maanden in houten vaten, vanaf 1 november van het jaar waarin de druiven zijn geoogst. „Barbera d’Asti” deelgebieden „Tinella” en „Colli Astiani” of „Astiano”: moet ten minste 24 maanden zijn gerijpt, waarvan ten minste zes maanden in houten vaten en zes maanden in de fles, vanaf 1 oktober van het jaar waarin de druiven zijn geoogst. Bijvullen van de vaten Specifiek oenologisch procedé Tijdens de verplichte rijpingsperiode mogen de vaten voor maximaal 10 % van de totale inhoud worden bijgevuld met dezelfde wijn uit hetzelfde wijnjaar, die mag worden bewaard in andere recipiënten dan houten vaten. Zo wordt ervoor gezorgd dat de vaten en andere wijnrecipiënten altijd tot de bovenkant zijn gevuld: wijn die tijdens het rijpingsproces verdampt en/of inhoudverlies dat wordt veroorzaakt door temperatuurdalingen, wordt vervangen door wijn van dezelfde soort als die in de recipiënt. Verrijking Specifiek oenologisch procedé Verrijking is toegestaan met inachtneming van de grenswaarden en methoden die zijn vastgelegd in de geldende wetgeving voor de verschillende soorten „Barbera d’Asti”. Beperking: Voor „Barbera d’Asti” Superiore wijnen, met aanduiding op het etiket van het deelgebied „Tinella”, mag het alcoholgehalte worden verhoogd met maximaal 0,5 %, en voor de „Barbera d’Asti” Superiore wijnen met aanduiding op het etiket van het deelgebied „Colli Astiani” of „Astiano”, mag het alcoholgehalte worden verhoogd met maximaal 1 %. 5.2. Maximumopbrengsten: Barbera d’Asti en Barbera d’Asti Superiore 63 hectoliter per hectare Barbera d’Asti Superiore met aanduiding van de deelgebieden „Tinella” en „Colli Astiani” of „Astiano” 49 hectoliter per hectare Barbera d’Asti en Barbera d’Asti Superiore met aanduiding „Vigna” 56 hectoliter per hectare 6. Afgebakend geografisch gebied Het productiegebied voor „Barbera d’Asti” DOCG (BOB)-wijnen omvat het grondgebied van de onderstaande gemeenten: In de provincie Asti: Agliano Terme, Albugnano, Antignano, Aramengo, Asti, Azzano d’Asti, Baldichieri, Belveglio, Berzano S. Pietro, Bruno, Bubbio, Buttigliera d’Asti, Calamandrana, Calliano, Calosso, Camerano Casasco, Canelli, Cantarana, Capriglio, Casorzo, Cassinasco, Castagnole Lanze, Castagnole Monferrato, Castel Boglione, Castell’Alfero, Castellero, Castelletto Molina, Castello d’Annone, Castelnuovo Belbo, Castelnuovo Calcea, Castelnuovo Don Bosco, Castel Rocchero, Celle Enomondo, Cerreto d’Asti, Cerro Tanaro, Cessole, Chiusano d’Asti, Cinaglio, Cisterna d’Asti, Coazzolo, Cocconato, Corsione, Cortandone, Cortanze, Cortazzone, Cortiglione, Cossombrato, Costigliole d’Asti, Cunico, Dusino San Michele, Ferrere, Fontanile, Frinco, Grana, Grazzano Badoglio, Incisa Scapaccino, Isola d’Asti, Loazzolo, Maranzana, Maretto, Moasca, Mombaldone, Mombaruzzo, Mombercelli, Monale, Monastero Bormida, Moncalvo, Moncucco Torinese, Mongardino, Montabone, Montafia, Montaldo Scarampi, Montechiaro d’Asti, Montegrosso d’Asti, Montemagno, Montiglio Monferrato, Moransengo, Nizza Monferrato, Olmo Gentile, Passerano Marmorito, Penango, Piea, Pino d’Asti, Piovà Massaia, Portacomaro, Quaranti, Refrancore, Revigliasco d’Asti, Roatto, Robella, Rocca d’Arazzo, Roccaverano, Rocchetta Palafea, Rocchetta Tanaro, San Damiano D’Asti, San Giorgio Scarampi, San Martino Alfieri, San Marzano Oliveto, San Paolo Solbrito, Scurzolengo, Serole, Sessame, Settime, Soglio, Tigliole, Tonco, Tonengo, Vaglio Serra, Valfenera, Vesime, Viale d’Asti, Viarigi, Vigliano, Villafranca d’Asti, Villa San Secondo, Vinchio. In de provincie Alessandria: Acqui, Alfiano Natta, Alice Bel Colle, Altavilla Monferrato, Bergamasco, Bistagno, Borgoratto Alessandrino, Camagna Monferrato, Camino, Carentino, Casale Monferrato, Cassine, Castelletto Merli, Cellamonte, Cereseto, Cerrina, Coniolo, Conzano, Cuccaro Monferrato, Frascaro, Frassinello Monferrato, Fubine, Gabiano, Gamalero, Lu Monferrato, Mirabello Monferrato, Mombello Monferrato, Moncestino, Murisengo, Occimiano, Odalengo Grande, Odalengo Piccolo, Olivola, Ottiglio, Ozzano Monferrato, Pontestura, Ponzano Monferrato, Ricaldone, Rosignano Monferrato, Sala Monferrato, S. Giorgio Monferrato, S. Salvatore Monferrato, Serralunga di Crea, Solonghello, Strevi, Terruggia, Terzo, Treville, Vignale, Villadeati, Villamiroglio. In de gemeenten Coniolo, Casale Monferrato, Occimiano en Mirabello Monferrato is het productiegebied begrensd tot de heuvelgebieden aan de rechteroever van de Po, die op hun beurt worden begrensd door de Casale-ringweg van de brug over de Po richting Alessandria, langs de Santa Anna-heuvel, door de Valentino-buurt en het gehucht San Germano. Ten zuiden van Casale loopt de grens van het productiegebied over de hoofdweg tot de administratieve grens van de gemeente San Salvatore Monferrato, met inbegrip van het land ten westen van die weg. Begrenzing van deelgebieden binnen het grotere Barbera d’Asti DOCG (BOB)-productiegebied: — Het productiegebied van de „Barbera d’Asti” Superiore „Tinella” DOCG (BOB)-wijn omvat het gehele grondgebied van de gemeenten Costigliole d’Asti, Calosso, Castagnole Lanze, Coazzolo en Isola d’Asti (beperkt tot het grondgebied dat gelegen is aan de rechterzijde van de weg Asti-Montegrosso). — Het productiegebied van de „Barbera d’Asti” Superiore „Colli Astiani” of „Astiano” omvat, met betrekking tot de gemeente Asti, de delen Montemarzo en San Marzanotto Valle Tanaro, met betrekking tot de gemeente Isola d’Asti, het land aan de linkerzijde van de weg Asti-Montegrosso d’Asti, en de volledige grondgebieden van de gemeenten Mongardino, Vigliano, Montegrosso d’Asti, Montaldo Scarampi, Rocca d’Arazzo en Azzano. 7. Voornaamste wijndruivenras(sen) Barbera N. 8. Beschrijving van het (de) verband(en) Natuurlijke factoren die van belang zijn voor het verband Het productiegebied ligt in het midden van het zogenaamde Tertiair Piëmontbekken en omvat de provincie Asti en een deel van de provincie Alessandria. Het is een gebied met lage heuvels die meestal tussen 150 en 400 meter hoog zijn, gekenmerkt door een gematigd tot warm klimaat (ongeveer 1 800 graaddagen) met een gemiddelde jaarlijkse regenval van ongeveer 700 mm. Het land van de „Barbera d’Asti” is meer dan 2 miljoen jaar geleden ontstaan toen de zee zich terugtrok uit wat nu de Povlakte is, en een grootschalige erosie begon waardoor het heuvelachtige landschap zijn huidige vorm kreeg. Het oudste deel ligt in het noorden en zuiden van het productiegebied en bestaat uit zandachtige en kalkrijke mergelsteen uit het Mioceen, de zogenaamde „witte grond”, waarin veel fossielen kunnen worden aangetroffen. Het jongste deel zijn de „Asti-zandgronden” (Piloceen) aan de oever van de Tanaro, die sedimentaire mariene afzettingen zijn. Deze gronden bestaan voornamelijk uit kalkrijke grond die wordt gekenmerkt door de aanwezigheid van veel calciumcarbonaat en weinig organisch materiaal; in de zomer is deze grond vaak droog omwille van de helling van de heuvels, waardoor de grond geen water kan vasthouden. Menselijke factoren die van belang zijn voor het verband In het boek Ampelografia della Provincia di Alessandria [Wijndruifrassen uit de provincie Alessandria], Leardi en Demaria, 1873 (destijds omvatte de provincie Alessandria ook de gehele huidige provincie Asti, die zich in 1936 van Alessandria afscheidde), wordt over het barberawijndruifras het volgende gezegd: „Dit zeer bekende druivenras is een van de belangrijkste rassen die worden gebruikt in de wijnen van Asti en Basso Monferrato, waar het een inheemse soort is die al zeer lang wordt geteeld”. De perfecte synergie tussen mens en omgeving in het gebied van de „Barbera d’Asti” komt tot uitdrukking in het gebruik van de traditionele contourmethode en de verticale hekwerksystemen voor het leiden van de ranken, de Guyot- en (soms) cordon-snoeimethoden, de beperking van de opbrengst en een rationeel beheer van het gebladerte, die, samen met de zuidwaartse ligging, zorgen voor een optimale kwaliteit van de barberadruif. Het barberadruivenras, dat veel zon nodig heeft, wordt meestal geteeld op de hellingen met de meeste zon (met een zuidoostelijke tot westelijke ligging), met uitzondering van de bodems van de valleien. Bijzonderheden over de kwaliteit of de kenmerken van het product die hoofdzakelijk of uitsluitend toe te schrijven zijn aan de geografische omgeving. De combinatie van natuurlijke en menselijke factoren die kenmerkend zijn voor het gebied, zorgen ervoor dat Barbera d’Asti-wijn kan worden geproduceerd met een goed gemiddeld alcoholgehalte van 13 % vol, een goede zuurgraad en een uitstekende samenstelling van polyfenolen. De kenmerken van de wijnen die in dit gebied worden geproduceerd, zijn nauw verbonden met de bodem. De „witte grond”, die vooral bestaat uit slib en klei en een hoog gehalte calciumcarbonaat heeft, produceert volle wijnen met een rijke kleur, die lang kunnen worden bewaard. De „Asti-zandgronden”, die zich voornamelijk bevinden in het midden van het Monferrato Astigiano-gebied, aan de linker- en rechterzijde van de Tanaro, produceren rode wijnen met intense en elegante aroma’s van rood fruit en met een lage zuurgraad, die sneller rijpen. Beschrijving van de oorzakelijke interactie De barbera wordt overal in het zuiden van Piëmont geteeld, maar komt vooral veel voor in dit gebied, waar zij het belangrijkste druivenras is. Het heuvelachtige terrein en de zuidoostelijk tot zuidwestelijk gerichte hellingen creëren samen een ideale, frisse en lichte omgeving zonder stilstaand water. Het gematigde tot warme klimaat, de textuur en de chemische en fysische samenstelling van de bodem, en het constante werk van de mens om dit gebied en zijn wijngaarden te onderhouden, tonen aan dat er een verband bestaat tussen de grond en de wijnen, dat de bijzondere kenmerken van rode wijnen met de geregistreerde oorsprongsbenaming Barbera d’Asti versterkt. De veelzijdigheid van het barberadruivenras, in combinatie met het grondgebied waarop de druiven worden geteeld, is ideaal voor het produceren van wijn die geschikt is voor rijping. Dankzij het traditionele gebruik van grote vaten en, meer recentelijk, de barrique, mogen deze wijnen nu de aanduiding „Superiore” vermelden. Ze zijn voller, hebben een grotere organoleptische complexiteit en kunnen lange tijd worden bewaard, en ze hebben ervoor gezorgd dat de benaming Barbera d’Asti veel bekendheid en groeiende internationale erkenning heeft gekregen. 9. Andere essentiële voorwaarden Verpakking De grootte van de verpakking varieert van 0,187 liter tot 12 liter, met uitsluiting van verpakkingen van 2 liter. Voor Barbera d’Asti en Barbera d’Asti Superiore is het gebruik van schroefdoppen voor het afsluiten van de flessen verboden. Daarnaast is voor de wijnsoorten met de „Vigna”-aanduiding en vermelding van het deelgebied alleen het gebruik van natuurlijke kurken toegestaan. Link naar het productdossier https://www.politicheagricole.it/flex/cm/pages/ServeBLOB.php/L/IT/IDPagina/12402",
  "source": "EUR LEX"
}