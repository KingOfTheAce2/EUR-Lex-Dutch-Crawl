{
  "url": "http://www.w3.org/1999/xhtml\"><!--",
  "content": "L_2015328NL.01006201.xml 12.12.2015 NL Publicatieblad van de Europese Unie L 328/62 UITVOERINGSVERORDENING (EU) 2015/2320 VAN DE COMMISSIE van 8 december 2015 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 december 2015. Voor de Commissie, namens de voozitter, Heinz ZOUREK Directeur-generaal Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel bestaande uit een glanzend doorschijnend weefsel (100 % polyester) met daarop een machinaal geborduurde versiering, aangeboden op rollen met een lengte van 300 cm. Een van de twee lengtezijden van het artikel is afgezet met een interlocksteek en in het gestikte tunnelband is een met stof bekleed loodkoord ingewerkt. De andere zijde heeft een dicht geweven zelfkant om rafelen te voorkomen en de inslagdraden lopen over de rand uit in de vorm van franjes. Het stuk stof dat van de rol wordt afgeknipt, komt overeen met de breedte van de te maken gordijn. Om de gordijn te maken, moet de stof vervolgens alleen nog aan de zijde van de dicht geweven zelfkant op de vereiste lengte worden gesneden en moeten deze zijde en de twee zijden die van de rol zijn afgeknipt, worden afgezoomd. De zijde die is afgezet met de interlocksteek, vormt de onderkant van het gordijn en ondergaat geen verdere bewerking. (Zie afbeeldingen) ( *1 ) 6303 92 90 De indeling is vastgesteld op basis van de algemene regels 1, 2 a) en 6 voor de interpretatie van de gecombineerde nomenclatuur, aantekening 7 d) op afdeling XI en de tekst van de GN-codes 6303 , 6303 92  en 6303 92 90 . Het artikel heeft het wezenlijke karakter van een afgewerkt gordijn van post 6303  omdat het kennelijk bestemd is om er met behulp van enkele aanvullende bewerkingen een gordijn van te maken. Nadat de stof van de rol is afgeknipt, bestaat de enige aanvullende bewerking die nog moet worden verricht om het gordijn te maken, in het snijden op de vereiste lengte en het afzomen (zie ook de GS-toelichtingen op post 6303 , tweede alinea). Het niet-afgewerkte artikel wordt beschouwd als geconfectioneerd, omdat één zijde (de zijde die is afgezet met de interlocksteek) al is afgezoomd. Het artikel moet daarom worden ingedeeld onder GN-code 6303 92 90  als gordijnen van synthetische vezels. 1 2 3 ( *1 ) De afbeeldingen zijn louter ter informatie.",
  "source": "EUR LEX"
}