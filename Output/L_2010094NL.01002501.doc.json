{
  "url": "http://www.w3.org/1999/xhtml\">",
  "content": "L_2010094NL.01002501.xml 15.4.2010 NL Publicatieblad van de Europese Unie L 94/25 VERORDENING (EU) Nr. 309/2010 VAN DE COMMISSIE van 9 april 2010 tot indeling van bepaalde goederen in de gecombineerde nomenclatuur DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, moeten bepalingen worden vastgesteld voor de indeling van de in de bijlage bij onderhavige verordening vermelde goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die geheel of gedeeltelijk of met toevoeging van onderverdelingen op de gecombineerde nomenclatuur is gebaseerd en die bij specifieke EU-wetgeving is vastgesteld met het oog op de toepassing van tariefmaatregelen en andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage beschreven goederen worden ingedeeld onder de in kolom 2 van die tabel vermelde GN-code, om de in kolom 3 vermelde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De bepalingen van deze verordening zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 vermelde GN-codes. Artikel 2 Op een door de douane van een lidstaat verstrekte bindende tariefinlichting die niet in overeenstemming is met de bepalingen van deze verordening, kan nog gedurende drie maanden een beroep worden gedaan overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 april 2010. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Houten panelen bestaande uit drie lagen naaldhout met totale afmetingen 1 000 × 500 × 27 mm. De buitenlagen zijn 8,5 mm dik en bestaan uit aan elkaar vastgelijmde, parallel aan elkaar liggende houten latjes. De binnenlaag, die haaks op de nerf van de buitenlagen is geplaatst, is 10 mm dik en bestaat uit aan elkaar vastgelijmde parallel aan elkaar liggende houten stukjes (blokken/latjes). De buitenlagen en de randen zijn bekleed met hars. Zie foto ( 1 ) . 4412 94 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 4412, 4412 94 en 4412 94 90. Indeling onder post 4418 als schrijn- en timmerwerk, en met name als bekisting voor betonwerken, is uitgesloten, omdat het product geen andere kenmerken dan de harslaag vertoont waardoor het als bestemd voor bouwdoeleinden kan worden aangemerkt. Zie ook de toelichting bij het geharmoniseerde systeem op post 4418 (in het bijzonder de laatste zin van de derde alinea). Het bedoelde gebruik als bekisting voor de bouw is daarom niet inherent aan het product. Het product bezit dan ook niet de objectieve kenmerken en eigenschappen om ingedeeld te worden onder post 4418. Gezien zijn kenmerken moet het product worden ingedeeld onder GN-code 4412 94 90 als ander multiplexhout met een vulling van plankjes, latten of staafjes (zie ook de toelichting bij het geharmoniseerde systeem op post 4412, punt 3). ( 1 ) De foto is louter ter informatie.",
  "source": "EUR LEX"
}