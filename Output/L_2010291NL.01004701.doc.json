{
  "url": "http://www.w3.org/1999/xhtml\">",
  "content": "L_2010291NL.01004701.xml 9.11.2010 NL Publicatieblad van de Europese Unie L 291/47 BESLUIT VAN DE COMMISSIE van 8 november 2010 betreffende de niet-opneming van bepaalde stoffen in bijlage I, IA of IB bij Richtlijn 98/8/EG van het Europees Parlement en de Raad betreffende het op de markt brengen van biociden (Kennisgeving geschied onder nummer C(2010) 7579) (Voor de EER relevante tekst) (2010/675/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( 1 ) , en met name artikel 16, lid 2, tweede alinea, Overwegende hetgeen volgt: (1) In Verordening (EG) nr. 1451/2007 van de Commissie van 4 december 2007 betreffende de tweede fase van het in artikel 16, lid 2, van Richtlijn 98/8/EG van het Europees Parlement en de Raad betreffende het op de markt brengen van biociden bedoelde tienjarige werkprogramma ( 2 ) is een lijst vastgesteld van werkzame stoffen die met het oog op een mogelijke opneming daarvan in bijlage I, IA of IB bij Richtlijn 98/8/EG moeten worden beoordeeld. (2) Voor een aantal stof/productsoortcombinaties op die lijst hebben alle deelnemers zich uit het beoordelingsprogramma teruggetrokken of had de voor de beoordeling als rapporteur aangewezen lidstaat binnen de in artikel 9 en artikel 12, lid 3, van Verordening (EG) nr. 1451/2007 vastgestelde periode geen volledig dossier ontvangen. (3) De Commissie heeft dit derhalve overeenkomstig artikel 11, lid 2, artikel 12, lid 1, en artikel 13, lid 5, van Verordening (EG) nr. 1451/2007 aan de lidstaten meegedeeld. Deze informatie is ook elektronisch openbaar gemaakt. (4) In de periode van drie maanden na die bekendmakingen hebben enkele bedrijven belangstelling getoond voor het overnemen van de taak van deelnemer voor deze stoffen en productsoorten. Vervolgens hebben die bedrijven evenwel geen volledig dossier ingediend. (5) Krachtens artikel 12, lid 5, van Verordening (EG) nr. 1451/2007 mogen de betrokken stoffen en productsoorten derhalve niet in bijlage I, IA of IB bij Richtlijn 98/8/EG worden opgenomen. (6) Omwille van de rechtszekerheid moet worden bepaald vanaf welke datum biociden die werkzame stoffen bevatten voor de in de bijlage bij dit besluit genoemde productsoorten niet langer op de markt mogen worden gebracht. (7) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 De in de bijlage bij dit besluit genoemde stoffen mogen voor de betrokken productsoorten niet in bijlage I, IA of IB bij Richtlijn 98/8/EG worden opgenomen. Artikel 2 Voor de doeleinden van artikel 4, lid 2, van Verordening (EG) nr. 1451/2007 mogen biociden die werkzame stoffen bevatten voor de in de bijlage bij dit besluit genoemde productsoorten met ingang van 1 november 2011 niet langer op de markt worden gebracht. Artikel 3 Dit besluit is gericht tot de lidstaten. Gedaan te Brussel, 8 november 2010. Voor de Commissie Janez POTOČNIK Lid van de Commissie ( 1 ) PB L 123 van 24.4.1998, blz. 1 . ( 2 ) PB L 325 van 11.12.2007, blz. 3 . BIJLAGE Stoffen en productsoorten die niet in bijlage I, IA of IB bij Richtlijn 98/8/EG worden opgenomen Naam EG-nummer CAS-nummer Productsoort Rapporterende lidstaat Formaldehyde 200-001-8 50-00-0 4 DE Formaldehyde 200-001-8 50-00-0 6 DE Benzoëzuur 200-618-2 65-85-0 20 DE Natriumbenzoaat 208-534-8 532-32-1 11 DE Natriumbenzoaat 208-534-8 532-32-1 20 DE 2-Butanon, peroxide 215-661-2 1338-23-4 9 HU 2-Butanon, peroxide 215-661-2 1338-23-4 22 HU Tolnaftaat 219-266-6 2398-96-1 9 PL 2,4,4′-Trichloor 2′-hydroxy-difenylether (Triclosan) 222-182-2 3380-34-5 3 DK Siliciumdioxide, amorf 231-545-4 7631-86-9 3 FR N’-tert-butyl-N-cyclopropyl-6-(methylthio)-1,3,5-triazine-2,4-diamine 248-872-3 28159-98-0 7 NL N’-tert-butyl-N-cyclopropyl-6-(methylthio)-1,3,5-triazine-2,4-diamine 248-872-3 28159-98-0 10 NL Mengsel van cis- en trans-p-menthaan-3,8 diol/citriodiol 255-953-7 42822-86-6 1 VK Mengsel van cis- en trans-p-menthaan-3,8 diol/citriodiol 255-953-7 42822-86-6 2 VK",
  "source": "EUR LEX"
}