{
  "url": "http://www.w3.org/1999/xhtml\"><!--",
  "content": "L_202400234NL.000101.fmx.xml Publicatieblad van de Europese Unie NL Serie L 2024/234 16.1.2024 VERORDENING (EU) 2024/234 VAN DE COMMISSIE van 15 januari 2024 tot wijziging van bijlage I bij Verordening (EG) nr. 1334/2008 van het Europees Parlement en de Raad wat betreft het schrappen van bepaalde aromastoffen uit de EU-lijst (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1334/2008 van het Europees Parlement en de Raad van 16 december 2008 inzake aroma’s en bepaalde voedselingrediënten met aromatiserende eigenschappen voor gebruik in en op levensmiddelen en tot wijziging van Verordening (EEG) nr. 1601/91 van de Raad, Verordening (EG) nr. 2232/96, Verordening (EG) nr. 110/2008 en Richtlijn 2000/13/EG ( 1 ) , en met name artikel 11, lid 3, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) , en met name artikel 7, lid 4, Overwegende hetgeen volgt: (1) Bijlage I bij Verordening (EG) nr. 1334/2008 bevat een EU-lijst van voor gebruik in of op levensmiddelen goedgekeurde aroma’s en uitgangsmaterialen met de gebruiksvoorwaarden ervan. (2) Bij Uitvoeringsverordening (EU) nr. 872/2012 van de Commissie ( 3 ) is de lijst van aromastoffen vastgesteld en opgenomen in deel A van bijlage I bij Verordening (EG) nr. 1334/2008. Die lijst kan hetzij op initiatief van de Commissie hetzij ingevolge een aanvraag door een lidstaat of belanghebbende partij worden bijgewerkt volgens de uniforme procedure van artikel 3, lid 1, van Verordening (EG) nr. 1331/2008. (3) De in bijlage I bij Verordening (EG) nr. 1334/2008 vastgestelde EU-lijst van aroma’s en uitgangsmaterialen bevat onder meer een aantal aromastoffen waarvoor de Europese Autoriteit voor voedselveiligheid (EFSA) ten tijde van de vaststelling van die lijst bij Verordening (EU) nr. 872/2012 op grond van de beschikbare gegevens niet in staat was een veiligheidsrisico voor de gezondheid van de consument uit te sluiten en waarvoor zij daarom had geoordeeld dat aanvullende gegevens nodig waren om de evaluatie daarvan af te ronden. Deze stoffen waren in de EU-lijst van aromastoffen opgenomen op voorwaarde dat vóór het verstrijken van de in deel A van bijlage I bij Verordening (EG) nr. 1334/2008 vastgestelde specifieke termijnen veiligheidsgegevens betreffende de door de EFSA geuite bezwaren zouden zijn ingediend. De exploitanten die verantwoordelijk zijn voor het in de handel brengen van de volgende acht stoffen als aromastoffen waarvoor de EFSA om aanvullende wetenschappelijke gegevens heeft verzocht, hebben echter niet de vereiste gegevens ingediend en hebben hun respectieve aanvragen ingetrokken: 2-fenylpent-2-enal (FL-nr. 05.175); 2-fenyl-4-methyl-2-hexenal (FL-nr. 05.222); 2-( sec -butyl)–4,5-dimethyl-3-thiazoline (FL-nr. 15.029); 4,5-dimethyl-2-ethyl-3-thiazoline (FL-nr. 15.030); 2,4-dimethyl-3-thiazoline (FL-nr. 15.060); 2-isobutyl-3-thiazoline (FL-nr. 15.119); 5-ethyl-4-methyl-2-(2-methylpropyl)thiazoline (FL-nr. 15.130); 5-ethyl-4-methyl-2-(2-butyl)thiazoline (FL-nr. 15.131) (“de betrokken stoffen”). De betrokken stoffen moeten daarom uit de EU-lijst van aromastoffen worden geschrapt. (4) Verordening (EG) nr. 1334/2008 moet daarom dienovereenkomstig worden gewijzigd. (5) Levensmiddelen waaraan een van de betrokken stoffen is toegevoegd en die in de Unie in de handel zijn gebracht of die vóór de inwerkingtreding van deze verordening vanuit derde landen zijn verzonden en onderweg waren naar de Unie, moeten tot de datum van minimale houdbaarheid of de uiterste consumptiedatum in de Unie in de handel mogen worden gebracht. Deze overgangsmaatregel mag niet van toepassing zijn op preparaten waaraan een van de betrokken stoffen is toegevoegd en die niet bestemd zijn om als zodanig te worden geconsumeerd, aangezien de fabrikanten van levensmiddelen die deze preparaten als ingrediënten gebruiken, hun samenstelling kennen wanneer zij ze gebruiken. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Verordening (EG) nr. 1334/2008 Bijlage I bij Verordening (EG) nr. 1334/2008 wordt gewijzigd overeenkomstig de bijlage bij deze verordening. Artikel 2 Overgangsmaatregelen 1.   Levensmiddelen waaraan minstens één van de in de bijlage bij deze verordening vermelde aromastoffen is toegevoegd en die vóór de inwerkingtreding van deze verordening legaal in de handel zijn gebracht, mogen tot de datum van minimale houdbaarheid of de uiterste gebruiksdatum verder in de handel worden gebracht. 2.   Levensmiddelen die in de Unie zijn ingevoerd en waaraan minstens één van de in de bijlage bij deze verordening vermelde aromastoffen is toegevoegd, mogen tot hun datum van minimale houdbaarheid of hun uiterste gebruiksdatum in de handel worden gebracht, indien de importeur van die levensmiddelen kan aantonen dat zij vóór de inwerkingtreding van deze verordening uit het derde land verzonden en naar de Unie onderweg waren. 3.   De in de leden 1 en 2 vastgestelde overgangsmaatregelen zijn niet van toepassing op preparaten die niet bestemd zijn om als zodanig te worden geconsumeerd en waaraan één van de in de bijlage bij deze verordening opgenomen aromastoffen is toegevoegd. 4.   Voor de toepassing van deze verordening worden onder preparaten mengsels verstaan van een of meer aroma’s waaraan andere voedselingrediënten, zoals levensmiddelenadditieven, enzymen of dragers, kunnen worden toegevoegd om het opslaan, verkopen, normaliseren, verdunnen of oplossen ervan te vergemakkelijken. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten. Gedaan te Brussel, 15 januari 2024. Voor de Commissie De voorzitter Ursula VON DER LEYEN ( 1 ) PB L 354 van 31.12.2008, blz. 34 . ( 2 ) PB L 354 van 31.12.2008, blz. 1 . ( 3 ) Uitvoeringsverordening (EU) nr. 872/2012 van de Commissie van 1 oktober 2012 tot vaststelling van de lijst van aromastoffen als bedoeld in Verordening (EG) nr. 2232/96 van het Europees Parlement en de Raad, tot opname van die lijst in bijlage I bij Verordening (EG) nr. 1334/2008 van het Europees Parlement en de Raad en tot intrekking van Verordening (EG) nr. 1565/2000 van de Commissie en Beschikking 1999/217/EG van de Commissie ( PB L 267 van 2.10.2012, blz. 1 ). BIJLAGE In deel A van bijlage I bij Verordening (EG) nr. 1334/2008 worden de volgende vermeldingen geschrapt: 05.175 2-fenylpent-2-enal 3491-63-2 2 EFSA 05.222 2-fenyl-4-methyl-2-hexenal 26643-92-5 2 EFSA 15.029 2-( sec -butyl)-4,5-dimethyl-3-thiazoline 65894-82-8 1059 2 EFSA 15.030 4,5-dimethyl-2-ethyl-3-thiazoline 76788-46-0 1058 2 EFSA 15.060 2,4-dimethyl-3-thiazoline 60755-05-7 2 EFSA 15.119 2-isobutyl-3-thiazoline 39800-92-5 2 EFSA 15.130 5-ethyl-4-methyl-2-(2-methylpropyl)thiazoline 83418-53-5 1761 2 EFSA 15.131 5-ethyl-4-methyl-2-(2-butyl)thiazoline 83418-54-6 1762 2 EFSA ELI: http://data.europa.eu/eli/reg/2024/234/oj ISSN 1977-0758 (electronic edition)",
  "source": "EUR LEX"
}