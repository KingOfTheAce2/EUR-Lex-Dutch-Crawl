{
  "url": "http://www.w3.org/1999/xhtml\"><!--",
  "content": "L_2022150NL.01006901.xml 1.6.2022 NL Publicatieblad van de Europese Unie L 150/69 UITVOERINGSVERORDENING (EU) 2022/854 VAN DE COMMISSIE van 31 mei 2022 tot wijziging van bijlage III bij Uitvoeringsverordening (EU) 2020/2235 wat betreft modellen van diergezondheids-/officiële certificaten voor de binnenkomst in de Unie van zendingen van bepaalde producten van dierlijke oorsprong (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( 1 ) , en met name artikel 7, lid 2, punt a), Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 2 ) , en met name artikel 238, lid 3, en artikel 239, lid 3, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 3 ) , en met name artikel 90, eerste alinea, punten a) en b), en artikel 126, lid 3, Overwegende hetgeen volgt: (1) Uitvoeringsverordening (EU) 2020/2235 van de Commissie ( 4 ) bevat regels met betrekking tot de diergezondheidscertificaten als bedoeld in Verordening (EU) 2016/429, de officiële certificaten als bedoeld in Verordening (EU) 2017/625 en de diergezondheids-/officiële certificaten op basis van beide verordeningen die vereist zijn voor de binnenkomst in de Unie van bepaalde zendingen van dieren en goederen. Meer bepaald bevat bijlage III bij Uitvoeringsverordening (EU) 2020/2235 onder andere modellen van diergezondheids-/officiële certificaten voor de binnenkomst in de Unie van zendingen van bepaalde voor menselijke consumptie bestemde producten van dierlijke oorsprong. (2) Meer bepaald bevat hoofdstuk 1 van bijlage III bij Uitvoeringsverordening (EU) 2020/2235 het model van diergezondheids-/officieel certificaat voor de binnenkomst in de Unie van voor menselijke consumptie bestemd vers vlees, met uitzondering van separatorvlees, van als landbouwhuisdier gehouden runderen (MODEL BOV). In de toelichting bij deel I van dat model moet voor vak I.27 de ontbrekende categorie “slachtafval” worden toegevoegd aan de beschrijving van de aard van de goederen. Dat model moet daarom dienovereenkomstig worden gewijzigd. (3) Daarnaast bevatten de hoofdstukken 33, 34 en 35 van bijlage III bij Uitvoeringsverordening (EU) 2020/2235 modellen van diergezondheids-/officiële certificaten voor de binnenkomst in de Unie van, respectievelijk, voor menselijke consumptie bestemde rauwe melk (MODEL MILK-RM), voor menselijke consumptie bestemde zuivelproducten die van rauwe melk zijn afgeleid of die geen risicobeperkende behandeling hoeven te ondergaan (MODEL MILK-RMP/NT), en voor menselijke consumptie bestemde zuivelproducten die een pasteurisatie moeten ondergaan (MODEL DAIRY-PRODUCTS-PT). De verklaring inzake de diergezondheid in die modellen moet worden verduidelijkt wat de diergezondheidsvoorschriften inzake de oorsprong van de melk betreft. Die modellen moeten daarom dienovereenkomstig worden gewijzigd. (4) Bijlage III bij Uitvoeringsverordening (EU) 2020/2235 moet daarom dienovereenkomstig worden gewijzigd. (5) Om verstoringen van de handel te voorkomen wat betreft de binnenkomst in de Unie van zendingen van producten van dierlijke oorsprong waarop de in de hoofdstukken 1, 33, 34 en 35 van bijlage III bij Uitvoeringsverordening (EU) 2020/2235 vastgestelde diergezondheids-/officiële certificaten van toepassing zijn, moet het gebruik van diergezondheids-/officiële certificaten die overeenkomstig Uitvoeringsverordening (EU) 2020/2235, zoals die vóór de bij deze uitvoeringsverordening ingevoerde wijzigingen van toepassing was, zijn afgegeven, toegestaan blijven gedurende een overgangsperiode, mits aan bepaalde voorwaarden wordt voldaan. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage III bij Uitvoeringsverordening (EU) 2020/2235 wordt gewijzigd overeenkomstig de bijlage bij deze verordening. Artikel 2 Gedurende een overgangsperiode die loopt tot en met 15 februari 2023, blijft de binnenkomst in de Unie van zendingen van bepaalde producten van dierlijke oorsprong die vergezeld gaan van het toepasselijke diergezondheids-/officiële certificaat dat is afgegeven overeenkomstig de modellen in de hoofdstukken 1, 33, 34 en 35 van bijlage III bij Uitvoeringsverordening (EU) 2020/2235, zoals die van toepassing was vóór de bij deze uitvoeringsverordening ingevoerde wijzigingen, toegestaan, op voorwaarde dat het diergezondheids-/officiële certificaat uiterlijk op 15 november 2022 is afgegeven. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 mei 2022. Voor de Commissie De voorzitter Ursula VON DER LEYEN ( 1 ) PB L 139 van 30.4.2004, blz. 55 . ( 2 ) PB L 84 van 31.3.2016, blz. 1 . ( 3 ) PB L 95 van 7.4.2017, blz. 1 . ( 4 ) Uitvoeringsverordening (EU) 2020/2235 van de Commissie van 16 december 2020 tot vaststelling van bepalingen ter uitvoering van de Verordeningen (EU) 2016/429 en (EU) 2017/625 van het Europees Parlement en de Raad wat betreft modellen van diergezondheidscertificaten, modellen van officiële certificaten en modellen van diergezondheids-/officiële certificaten, voor de binnenkomst in de Unie en verplaatsingen binnen de Unie van zendingen van bepaalde categorieën dieren en goederen, en officiële certificering met betrekking tot dergelijke certificaten en tot intrekking van Verordening (EG) nr. 599/2004, Uitvoeringsverordeningen (EU) nr. 636/2014 en (EU) 2019/628, Richtlijn 98/68/EG en de Beschikkingen 2000/572/EG, 2003/779/EG en 2007/240/EG ( PB L 442 van 30.12.2020, blz. 1 ). BIJLAGE Bijlage III bij Uitvoeringsverordening (EU) 2020/2235 wordt als volgt gewijzigd: a) In hoofdstuk 1, in het model van diergezondheids-/officieel certificaat voor de binnenkomst in de Unie van voor menselijke consumptie bestemd vers vlees, met uitzondering van separatorvlees, van als landbouwhuisdier gehouden runderen (model BOV), wordt de beschrijving van vak I.27 in de toelichting bij deel I vervangen door het volgende: “Vak I.27: Gebruik de toepasselijke code van het geharmoniseerd systeem (GS): 02.01, 02.02, 02.06, 05.04 of 15.02. Beschrijving van de zending: “ Aard van de goederen ”: vul in “hele karkassen”, “halve karkassen”, “voor- en achtervoeten”, “slachtafval” of “deelstukken”. “ Soort behandeling ”: indien van toepassing “zonder been”, “met been” en/of “gerijpt” vermelden. Indien ingevroren, de datum (mm/jj) vermelden waarop de delen/stukken zijn ingevroren.”. b) De hoofdstukken 33 tot en met 35 worden vervangen door: “HOOFDSTUK 33 MODEL VAN DIERGEZONDHEIDS-/OFFICIEEL CERTIFICAAT VOOR DE BINNENKOMST IN DE UNIE VAN VOOR MENSELIJKE CONSUMPTIE BESTEMDE RAUWE MELK (MODEL MILK-RM) HOOFDSTUK 34 MODEL VAN DIERGEZONDHEIDS-/OFFICIEEL CERTIFICAAT VOOR DE BINNENKOMST IN DE UNIE VAN VOOR MENSELIJKE CONSUMPTIE BESTEMDE ZUIVELPRODUCTEN DIE VAN RAUWE MELK ZIJN AFGELEID OF DIE GEEN RISICOBEPERKENDE BEHANDELING HOEVEN TE ONDERGAAN (MODEL MILK-RMP/NT) HOOFDSTUK 35 MODEL VAN DIERGEZONDHEIDS-/OFFICIEEL CERTIFICAAT VOOR DE BINNENKOMST IN DE UNIE VAN VOOR MENSELIJKE CONSUMPTIE BESTEMDE ZUIVELPRODUCTEN DIE EEN PASTEURISATIE MOETEN ONDERGAAN (MODEL DAIRY-PRODUCTS-PT) ”",
  "source": "EUR LEX"
}