{
  "url": "http://www.w3.org/1999/xhtml\">",
  "content": "L_202302657NL.000101.fmx.xml Publicatieblad van de Europese Unie NL Serie L 2023/2657 23.11.2023 UITVOERINGSVERORDENING (EU) 2023/2657 VAN DE COMMISSIE van 6 november 2023 tot niet-verlenging van de goedkeuring van de werkzame stof benthiavalicarb overeenkomstig Verordening (EG) nr. 1107/2009 van het Europees Parlement en de Raad en tot wijziging van Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 20, lid 1, en artikel 78, lid 2, Overwegende hetgeen volgt: (1) Bij Richtlijn 2008/44/EG van de Commissie ( 2 ) is benthiavalicarb in bijlage I bij Richtlijn 91/414/EEG van de Raad ( 3 ) opgenomen als werkzame stof. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De goedkeuring van de werkzame stof benthiavalicarb, zoals vermeld in deel A van de bijlage bij Uitvoeringsverordening (EU) nr. 540/2011, vervalt op 15 november 2024. (4) Er is overeenkomstig artikel 1 van Uitvoeringsverordening (EU) nr. 844/2012 van de Commissie ( 5 ) bij Polen, de lidstaat-rapporteur, en Frankrijk, de lidstaat-corapporteur, binnen de in dat artikel vastgestelde termijn een aanvraag tot verlenging van de goedkeuring van de werkzame stof benthiavalicarb ingediend. (5) De aanvrager heeft de vereiste aanvullende dossiers ingediend bij de lidstaat-rapporteur, de lidstaat-corapporteur, de Commissie en de Europese Autoriteit voor voedselveiligheid (EFSA) overeenkomstig artikel 6 van Uitvoeringsverordening (EU) nr. 844/2012. De lidstaat-rapporteur heeft vastgesteld dat de aanvraag ontvankelijk was. (6) De lidstaat-rapporteur heeft in overleg met de lidstaat-corapporteur een beoordelingsverslag over de verlenging opgesteld en dit verslag op 31 oktober 2017 bij de EFSA en de Commissie ingediend. (7) De EFSA heeft het aanvullende beknopte dossier toegankelijk gemaakt voor het publiek. De EFSA heeft het beoordelingsverslag over de verlenging tevens voor opmerkingen aan de aanvrager en de lidstaten doorgestuurd en heeft hierover een openbare raadpleging gehouden. De EFSA heeft de ontvangen opmerkingen aan de Commissie doorgestuurd. (8) Op 23 augustus 2021 heeft de EFSA de Commissie haar conclusie ( 6 ) meegedeeld (“de conclusie van de EFSA”) met betrekking tot de vraag of benthiavalicarb naar verwachting zal voldoen aan de goedkeuringscriteria van artikel 4 van Verordening (EG) nr. 1107/2009. (9) De EFSA heeft in die conclusie bepaalde specifieke punten van zorg geconstateerd. Met name is geconcludeerd dat benthiavalicarb mogelijk kankerverwekkend is, hetgeen in overeenstemming is met het voorstel van het Europees Agentschap voor chemische stoffen om het als kankerverwekkende stof van categorie 1B in te delen ( 7 ) . De EFSA heeft tevens geconcludeerd dat benthiavalicarb hormoonontregelende eigenschappen heeft die schadelijke effecten kunnen hebben bij de mens, zoals uiteengezet in punt 3.6.5 van bijlage II bij Verordening (EG) nr. 1107/2009. Volgens de EFSA zullen residuen van benthiavalicarb naar verwachting boven de in punt 3.6.5 van bijlage II bij Verordening (EG) nr. 1107/2009 vastgestelde waarde liggen, waardoor die eis niet vervuld is. (10) In haar evaluatie van de vraag of benthiavalicarb nodig is ter bestrijding van een op geen enkele andere manier, ook niet met niet-chemische methoden, te beheersen ernstig fytosanitair gevaar overeenkomstig artikel 4, lid 7, van Verordening (EG) nr. 1107/2009, heeft de EFSA geconcludeerd dat, ondanks het feit dat er mogelijk onvoldoende chemische alternatieven beschikbaar zijn voor bepaalde toepassingen van benthiavalicarb en in bepaalde lidstaten, er ook een aantal niet-chemische methoden beschikbaar zijn en dat bij bepaalde gewassen de plaagorganismen kunnen worden bestreden met een combinatie van chemische en niet-chemische methoden. Bovendien is de Commissie van oordeel dat er geen ernstig fytosanitair gevaar is vastgesteld. Daarom is de Commissie van oordeel dat niet is voldaan aan de voorwaarden voor de toepassing van de afwijking van artikel 4, lid 7, van Verordening (EG) nr. 1107/2009. (11) De Commissie heeft op 24 mei 2023 een ontwerpverslag over de verlenging van de goedkeuring van benthiavalicarb en op 11 juli 2023 een ontwerp van deze verordening voorgelegd aan het Permanent Comité voor planten, dieren, levensmiddelen en diervoeders. (12) De Commissie heeft de aanvrager verzocht diens opmerkingen over de conclusie van de EFSA en over het ontwerpverslag over de verlenging in te dienen. De aanvrager heeft zijn opmerkingen ingediend en deze zijn zorgvuldig onderzocht. (13) Ondanks de opmerkingen van de aanvrager konden de tijdens de risicobeoordeling van benthiavalicarb vastgestelde punten van zorg niet worden weggenomen. (14) Bijgevolg is het niet mogelijk geweest met betrekking tot een of meer representatieve gebruiksdoeleinden van minstens één gewasbeschermingsmiddel dat benthiavalicarb bevat, vast te stellen dat aan de goedkeuringscriteria van artikel 4 van Verordening (EG) nr. 1107/2009 is voldaan. Het is derhalve passend de goedkeuring van de werkzame stof benthiavalicarb niet te verlengen. (15) Uitvoeringsverordening (EU) nr. 540/2011 moet daarom dienovereenkomstig worden gewijzigd. (16) De lidstaten moeten voldoende tijd krijgen om de toelatingen voor gewasbeschermingsmiddelen die benthiavalicarb bevatten, in te trekken. (17) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die benthiavalicarb bevatten, moet die periode uiterlijk twaalf maanden na de inwerkingtreding van deze verordening aflopen. (18) Bij Uitvoeringsverordening (EU) 2023/918 van de Commissie ( 8 ) is de geldigheidsduur van de goedkeuring voor benthiavalicarb verlengd tot en met 15 november 2024, zodat de verlengingsprocedure vóór het verstrijken van de geldigheidsduur van de goedkeuring van die werkzame stof kan worden voltooid. Aangezien er vóór de vervaldatum echter een besluit over de niet-verlenging van de goedkeuring kan worden genomen, moet deze verordening vóór die datum in werking treden. (19) Deze verordening laat de mogelijkheid om een nieuwe aanvraag voor de goedkeuring van benthiavalicarb in te dienen overeenkomstig artikel 7 van Verordening (EG) nr. 1107/2009 onverlet. (20) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-verlenging van de goedkeuring van een werkzame stof De goedkeuring van de werkzame stof benthiavalicarb wordt niet verlengd. Artikel 2 Wijziging van Uitvoeringsverordening (EU) nr. 540/2011 In deel A van de bijlage bij Uitvoeringsverordening (EU) nr. 540/2011 wordt de vermelding over benthiavalicarb in rij 163 geschrapt. Artikel 3 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof benthiavalicarb bevatten, uiterlijk op 13 juni 2024 in. Artikel 4 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode loopt uiterlijk op 13 december 2024 af. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 november 2023. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Richtlijn 2008/44/EG van de Commissie van 4 april 2008 tot wijziging van Richtlijn 91/414/EEG van de Raad teneinde benthiavalicarb, boscalid, carvon, fluoxastrobin, Paecilomyces lilacinus en prothioconazool op te nemen als werkzame stoffen ( PB L 94 van 5.4.2008, blz. 13 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ), die van toepassing blijft op de procedure voor de verlenging van de goedkeuring van deze werkzame stof krachtens artikel 17 van Uitvoeringsverordening (EU) 2020/1740 van de Commissie van 20 november 2020 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad, en tot intrekking van Uitvoeringsverordening (EU) nr. 844/2012 van de Commissie ( PB L 392 van 23.11.2020, blz. 20 ). ( 6 ) Peer review of the pesticide risk assessment of the active substance benthiavalicarb (variant assessed benthiavalicarb-isopropyl) ( EFSA Journal 2021;19(9):6833; https://doi.org/10.2903/j.efsa.2021.6833). ( 7 ) Advies van het Comité risicobeoordeling van het Europees Agentschap voor chemische stoffen met voorstel tot geharmoniseerde indeling en etikettering op EU-niveau vanbenthiavalicarb-isopropyl (ISO); isopropyl [(S)-1-{[(R)-1-(6-fluor-1,3-benzothiazool-2-yl)ethyl]carbamoyl}-2-methylpropyl]carbamaat EG-nummer: — CAS-nummer: 177406-68-7 CLH-O-0000007106-79-01/F, aangenomen op 18 maart 2022 (https://echa.europa.eu/documents/10162/c334cdfd-3fd8-adff-04a2-9f84dd871f6a). ( 8 ) Uitvoeringsverordening (EU) 2023/918 van de Commissie van 4 mei 2023 tot wijziging van Uitvoeringsverordening (EU) nr. 540/2011 wat betreft de verlenging van de geldigheidsduur van de goedkeuring voor de werkzame stoffen aclonifen, ametoctradin, beflubutamide, benthiavalicarb, boscalid, captan, clethodim, cycloxydim, cyflumetofen, dazomet, diclofop, dimethomorf, ethefon, fenazaquin, fluopicolide, fluoxastrobin, flurochloridone, folpet, formetanaat, Helicoverpa armigera kernpolyedervirus, hymexazol, indolylboterzuur, mandipropamid, metalaxyl, metaldehyde, metam, metazachloor, metribuzin, milbemectin, paclobutrazool, penoxsulam, fenmedifam, pirimifos-methyl, propamocarb, proquinazid, prothioconazool, S-metolachloor, Spodoptera littoralis kernpolyedervirus, Trichoderma asperellum (stam T34) en Trichoderma atroviride stam I-1237 ( PB L 119 van 5.5.2023, blz. 160 ). ELI: http://data.europa.eu/eli/reg_impl/2023/2657/oj ISSN 1977-0758 (electronic edition)",
  "source": "EUR LEX"
}