{
  "url": "http://www.w3.org/1999/xhtml\">",
  "content": "L_2005030NL.01001001.xml 3.2.2005 NL Publicatieblad van de Europese Unie L 30/10 BESLUIT VAN DE RAAD van 24 januari 2005 tot goedkeuring van de toetreding van de Europese Gemeenschap voor Atoomenergie tot het „Gezamenlijk Verdrag inzake de veiligheid van het beheer van bestraalde splijtstof en inzake de veiligheid van het beheer van radioactief afval” (2005/84/Euratom) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap voor Atoomenergie, en met name op artikel 101, tweede alinea, Gezien het voorstel van de Commissie, Overwegende hetgeen volgt: (1) Het Gezamenlijk Verdrag inzake de veiligheid van het beheer van bestraalde splijtstof en inzake de veiligheid van het beheer van radioactief afval heeft opengestaan voor ondertekening van 29 september 1997 tot de inwerkingtreding ervan op 18 juni 2001. (2) Dit Verdrag staat nu open voor toetreding door regionale organisaties strevend naar integratie dan wel van andere aard, mits een dergelijke organisatie is opgericht door soevereine staten en bevoegd is tot het onderhandelen over, het sluiten en het uitvoeren van internationale overeenkomsten op onder dit verdrag vallende terreinen, en de Gemeenschap heeft besloten toe te treden. (3) Met het oog op de taken die door hoofdstuk 3 „Bescherming van de gezondheid” van het Verdrag tot oprichting van de Europese Gemeenschap voor Atoomenergie aan de Gemeenschap worden toebedeeld, moet de toetreding van de Europese Gemeenschap voor Atoomenergie tot het Gezamenlijk Verdrag worden goedgekeurd. (4) Wanneer de Europese Gemeenschap voor Atoomenergie zich bij dit Verdrag aansluit, zal zij een voorbehoud dienen te maken ten aanzien van het niet voldoen van artikel 12, lid 1 van Richtlijn 92/3/Euratom betreffende toezicht en controle op overbrenging van radioactieve afvalstoffen tussen lidstaten en naar en vanuit de Gemeenschap ( 1 ) aan de specifieke eis in artikel 27, lid 1, onder i), van het Gezamenlijk Verdrag, dat de toestemming van de staat van bestemming vereist in het kader van grensoverschrijdend verkeer. (5) Artikel 39, lid 4, onder iii), van het Gezamenlijk Verdrag bepaalt dat wanneer een internationale organisatie partij bij het verdrag wordt, zij de depositaris een verklaring doet toekomen waarin is vermeld welke staten haar lidstaten zijn, welke artikelen van het verdrag op haar van toepassing zijn en in hoeverre zij bevoegd is op het onder die artikelen vallende terrein, (6) De toetreding van de Gemeenschap laat de bevoegdheden uit hoofde van het Gezamenlijk Verdrag van de lidstaten die partij zijn bij dat Verdrag, onverlet. BESLUIT: Enig artikel 1.   De toetreding van de Europese Gemeenschap voor Atoomenergie tot het Gezamenlijk Verdrag inzake de veiligheid van het beheer van bestraalde splijtstof en inzake de veiligheid van het beheer van radioactief afval wordt goedgekeurd. 2.   De tekst van de verklaring door de Europese Gemeenschap voor Atoomenergie overeenkomstig de bepalingen van artikel 39, lid 4, onder iii), van het Gezamenlijk Verdrag inzake de veiligheid van het beheer van bestraalde splijtstof en inzake de veiligheid van het beheer van radioactief afval is aan dit besluit gehecht. Gedaan te Brussel, 24 januari 2005. Voor de Raad De voorzitter F. BODEN ( 1 ) PB L 35 van 12.2.1992, blz. 24 . BIJLAGE Verklaring door de Europese Gemeenschap voor Atoomenergie overeenkomstig de bepalingen van artikel 39, lid 4, onder iii), van het Gezamenlijk Verdrag inzake de veiligheid van het beheer van bestraalde splijtstof en inzake de veiligheid van het beheer van radioactief afval De volgende staten zijn momenteel lid van de Europese Gemeenschap voor Atoomenergie: het Koninkrijk België, de Tsjechische Republiek, het Koninkrijk Denemarken, de Bondsrepubliek Duitsland, de Republiek Estland, de Helleense Republiek, het Koninkrijk Spanje, de Franse Republiek, Ierland, de Italiaanse Republiek, de Republiek Cyprus, de Republiek Letland, de Republiek Litouwen, het Groothertogdom Luxemburg, de Republiek Hongarije, de Republiek Malta, het Koninkrijk der Nederlanden, de Republiek Oostenrijk, de Republiek Polen, de Portugese Republiek, de Republiek Slovenië, de Slowaakse Republiek, de Republiek Finland, het Koninkrijk Zweden en het Verenigd Koninkrijk van Groot-Brittannië en Noord-Ierland. De Gemeenschap verklaart dat de artikelen 1 tot 16, 18, 19, 21 en 24 tot 44 van het Gezamenlijk Verdrag op haar van toepassing zijn. De Gemeenschap beschikt over, met bovengenoemde lidstaten gedeelde, bevoegdheid op de gebieden waarin voorzien wordt door de artikelen 4, 6 tot 11, 13 tot 16, 19 en 24 tot 28 van het Gezamenlijk Verdrag zoals bepaald door het Verdrag tot oprichting van de Europese Gemeenschap voor Atoomenergie in artikel 2, onder b), en de desbetreffende artikelen van titel II, hoofdstuk 3 getiteld „Bescherming van de gezondheid”.",
  "source": "EUR LEX"
}