{
  "url": "http://www.w3.org/1999/xhtml\">",
  "content": "L_2006180NL.01002501.xml 4.7.2006 NL Publicatieblad van de Europese Unie L 180/25 BESCHIKKING VAN DE COMMISSIE van 26 juni 2006 betreffende de toewijzing aan het Verenigd Koninkrijk van extra dagen aanwezigheid in ICES-sector VIIe (Kennisgeving geschied onder nummer C(2006) 2438) (Slechts de tekst in de Engelse taal is authentiek) (2006/461/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 51/2006 van de Raad van 22 december 2005 tot vaststelling, voor 2006, van de vangstmogelijkheden voor sommige visbestanden en groepen visbestanden welke in de wateren van de Gemeenschap en, voor vaartuigen van de Gemeenschap, in andere wateren met vangstbeperkingen van toepassing zijn, en tot vaststelling van de bij de visserij in acht te nemen voorschriften ( 1 ) , en met name op punt 9 van bijlage IIC, Overwegende hetgeen volgt: (1) In punt 7 van bijlage IIC bij Verordening (EG) nr. 51/2006 is het maximale aantal dagen (216) vastgesteld waarop communautaire vaartuigen met een lengte over alles gelijk aan of groter dan 10 meter, die boomkorren met een maaswijdte gelijk aan of groter dan 80 mm, dan wel staande netten met een maaswijdte van minder dan 220 mm aan boord hebben, aanwezig mogen zijn in ICES-sector VIIe in de periode van 1 februari 2006 tot en met 31 januari 2007. (2) Krachtens punt 9 van die bijlage kan de Commissie extra dagen toekennen waarop een vaartuig in dat gebied aanwezig mag zijn terwijl het dergelijke boomkorren of staande netten aan boord heeft, op basis van de definitieve beëindiging van visserijactiviteiten sinds 1 januari 2004. (3) Het Verenigd Koninkrijk heeft gegevens meegedeeld waaruit blijkt dat de vlootcapaciteit van de in het gebied aanwezige vaartuigen die boomkorren met een maaswijdte gelijk aan of groter dan 80 mm aan boord hebben, in 2006 met 5 % is afgenomen. (4) Op grond van de meegedeelde gegevens moeten voor de periode van 1 februari 2006 tot en met 31 januari 2007 aan het Verenigd Koninkrijk 12 extra dagen aanwezigheid in het gebied worden toegewezen voor vaartuigen die dergelijke boomkorren aan boord hebben. (5) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE BESCHIKKING GEGEVEN: Artikel 1 Het in tabel I van bijlage IIC bij Verordening (EG) nr. 51/2006 vastgestelde maximale aantal dagen per jaar waarop een vissersvaartuig dat de vlag van het Verenigd Koninkrijk voert en dat boomkorren met een maaswijdte gelijk aan of groter dan 80 mm aan boord heeft, aanwezig mag zijn in ICES-sector VIIe, wordt verhoogd tot 228. Artikel 2 Deze beschikking is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 26 juni 2006. Voor de Commissie Joe BORG Lid van de Commissie ( 1 ) PB L 16 van 20.1.2006, blz. 1 . Verordening laatstelijk gewijzigd bij Verordening (EG) nr. 898/2006 van de Commissie ( PB L 167 van 20.6.2006, blz. 16 ).",
  "source": "EUR LEX"
}