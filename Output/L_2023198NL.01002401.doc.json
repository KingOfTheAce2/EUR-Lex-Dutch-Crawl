{
  "url": "http://www.w3.org/1999/xhtml\">",
  "content": "L_2023198NL.01002401.xml 8.8.2023 NL Publicatieblad van de Europese Unie L 198/24 GEDELEGEERDE VERORDENING (EU) 2023/1608 VAN DE COMMISSIE van 30 mei 2023 tot wijziging van bijlage I bij Verordening (EU) 2019/1021 van het Europees Parlement en de Raad wat betreft de opneming van perfluorhexaansulfonzuur (PFHxS), de zouten daarvan en aan PFHxS verwante verbindingen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1021 van het Europees Parlement en de Raad van 20 juni 2019 betreffende persistente organische verontreinigende stoffen ( 1 ) , en met name artikel 15, lid 1, Overwegende hetgeen volgt: (1) Verordening (EU) 2019/1021 geeft uitvoering aan de verbintenissen die de Unie is aangegaan in het kader van het Verdrag van Stockholm van 2001 inzake persistente organische verontreinigende stoffen ( 2 ) (“het verdrag”) en het Protocol inzake persistente organische verontreinigende stoffen bij het Verdrag van 1979 betreffende grensoverschrĳdende luchtverontreiniging over lange afstand ( 3 ) (“het protocol”). (2) Bijlage A bij het verdrag bevat een lijst van chemische stoffen. Elke partij bij het verdrag is verplicht de chemische stoffen op de lijst te verbieden en/of de nodige wettelijke en bestuursrechtelijke maatregelen te nemen om de productie, het gebruik, de invoer en de uitvoer ervan te beëindigen. (3) De Conferentie van de Partijen bij het verdrag heeft overeenkomstig artikel 8, lid 9, van het verdrag tijdens haar tiende vergadering van 6 tot en met 17 juni 2022 besloten bijlage A bij het verdrag te wijzigen teneinde perfluorhexaansulfonzuur (PFHxS), de zouten daarvan en aan PFHxS verwante verbindingen in die bijlage op te nemen zonder specifieke uitzondering. (4) Deel A van bijlage I bij Verordening (EU) 2019/1021, waarin een lijst is opgenomen van de stoffen die in het verdrag en in het protocol zijn opgenomen, alsmede stoffen die alleen in het verdrag zijn opgenomen, moet daarom ook worden gewijzigd om PFHxS, zouten daarvan en aan PFHxS verwante verbindingen op te nemen. (5) Om de toepassing en handhaving in de Unie van artikel 3 van Verordening (EU) 2019/1021 te versterken, moet een grenswaarde worden vastgesteld voor PFHxS, de zouten daarvan en aan PFHxS verwante verbindingen die voorkomen als onopzettelijke sporenverontreiniging in stoffen, mengsels en voorwerpen. Deze grenswaarde moet worden vastgesteld op 0,025 mg/kg voor PFHxS, met inbegrip van de zouten daarvan, en op 1 mg/kg voor de afzonderlijke aan PFHxS verwante verbindingen of een combinatie van die verbindingen. Voor gebruik in blusschuim waarvoor momenteel niet aan deze concentratiegrenswaarden kan worden voldaan, moeten hogere concentratiegrenswaarden worden vastgesteld, die de Commissie binnen drie jaar na de inwerkingtreding herziet en zo mogelijk verlaagt. (6) Verordening (EU) 2019/1021 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2019/1021 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 mei 2023. Voor de Commissie De voorzitter Ursula VON DER LEYEN ( 1 ) PB L 169 van 25.6.2019, blz. 45 . ( 2 ) PB L 209 van 31.7.2006, blz. 3 . ( 3 ) PB L 81 van 19.3.2004, blz. 37 . BIJLAGE In deel A van bijlage I bij Verordening (EU) 2019/1021 wordt de volgende vermelding toegevoegd: Stof CAS-nr. EG-nr. Specifieke uitzondering voor gebruik als tussenproduct of andere specificatie “Perfluorhexaansulfonzuur (PFHxS), de zouten daarvan en aan PFHxS verwante verbindingen Onder “perfluorhexaansulfonzuur (PFHxS), de zouten daarvan en aan PFHxS verwante verbindingen” wordt verstaan: i) perfluorhexaansulfonzuur, met inbegrip van vertakte isomeren daarvan; ii) de zouten daarvan; iii) aan PFHxS verwante verbindingen, waaronder — wat het verdrag betreft — wordt verstaan elke stof die de C 6 F 13 S-groep als een van de structurele elementen bevat en die wordt afgebroken tot PFHxS. 355-46-4 en andere 206-587-1 en andere 1. In verband met deze vermelding is artikel 4, lid 1, punt b), van toepassing op concentraties PFHxS of de zouten daarvan van ten hoogste 0,025 mg/kg (0,0000025 massaprocent) wanneer deze voorkomen in stoffen, mengsels of voorwerpen. 2. In verband met deze vermelding is artikel 4, lid 1, punt b), van toepassing op de som van concentraties van alle aan PFHxS verwante verbindingen van ten hoogste 1 mg/kg (0,0001 massaprocent) wanneer zij in stoffen, mengsels of voorwerpen voorkomen. 3. In verband met deze vermelding is artikel 4, lid 1, punt b), van toepassing op concentraties PFHxS, de zouten daarvan en aan PFHxS verwante verbindingen van ten hoogste 0,1 mg/kg (0,00001 massaprocent) wanneer het aanwezig is in geconcentreerde mengsels van blusschuim die bestemd zijn of worden gebruikt voor de productie van andere mengsels van blusschuim. De Commissie zal deze uitzondering uiterlijk op 28 augustus 2026 beoordelen en herzien.”.",
  "source": "EUR LEX"
}