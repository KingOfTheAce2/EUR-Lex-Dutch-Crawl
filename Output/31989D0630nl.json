{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31989D0630:NL:HTML\">",
  "content": "EUR-Lex - 31989D0630 - NL Avis juridique important | 31989D0630 89/630/EEG: Besluit van de Raad van 7 december 1989 betreffende een gezamenlijk optreden van de Lid-Staten in verband met de aanneming van één enkele wereldwijde produktienorm voor hoge-definitietelevisie door de plenaire vergadering van de Internationale Raadgevende Commissie inzake radio-aangelegenheden (CCIR) in 1990 Publicatieblad Nr. L 363 van 13/12/1989 blz. 0030 - 0030 Bijzondere uitgave in het Fins: Hoofdstuk 13 Deel 19 blz. 0121 Bijzondere uitgave in het Zweeds: Hoofdstuk 13 Deel 19 blz. 0121 ***** BESLUIT  VAN DE RAAD van 7 december 1989 betreffende een gezamenlijk optreden van de Lid-Staten in verband met de aanneming van één enkele wereldwijde produktienorm voor hoge-definitietelevisie door de plenaire vergadering van de Internationale Raadgevende Commissie inzake radio-aangelegenheden (CCIR) in 1990 (89/630/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 116, Gezien het voorstel van de Commissie, Overwegende dat hoge-definitietelevisie (HDTV) van strategisch belang is voor de Europese consumentenelektronica-industrie, de industriële basis waarop zij berust, en voor de Europese televisie- en filmindustrie; Overwegende dat één enkele wereldwijde norm inzake hoge-definitietelevisie voor de produktie en voor de internationale uitwisseling van programma's dringend gewenst is voor de ontwikkeling en het in de handel brengen van apparatuur en programmamateriaal; Overwegende dat de Europese industrie in het kader van het Eureka-programma de relevante grootheden voor één wereldwijde produktienorm van die aard heeft ontwikkeld en dat overeenkomstig deze norm gebouwde prototype-apparatuur in september 1988 op de Brighton International Broadcasting Convention met succes is gedemonstreerd; Overwegende dat de Europese Raad op zijn bijeenkomst te Rhodos in december 1988 groot belang heeft gehecht aan de bevordering van een Europees HDTV-systeem in het kader van het nieuwe audiovisuele beleid van de Gemeenschap; Overwegende dat in Besluit 89/337/EEG (1) de bevordering van één enkele wereldwijde norm voor de produktie van HDTV-programma's als communautair doel wordt gesteld; Overwegende dat de aanbeveling tot vaststelling van de fundamentele grootheden voor één enkele wereldwijde produktienorm voor HDTV meer bepaald zal worden voorbereid op de vergaderingen van Studiegroep 11 met het oog op de zitting in 1990 van de plenaire vergadering van de Internationale Raadgevende Commissie inzake radio-aangelegenheden (CCIR), die zal trachten een dergelijke aanbeveling aan te nemen; Overwegende dat de Gemeenschap de status van waarnemer in de Internationale Telecommunicatie-unie (ITU) bezit en deelneemt aan de activiteiten van de CCIR, maar dat zij niet in een positie verkeert om deel te nemen aan de aanneming door de CCIR van de aanbeveling inzake HDTV; Overwegende dat het economisch belang van HDTV en dat voor de voorstellen inzake de overwogen of te overwegen produktienorm voor HDTV het optreden van de Lid-Staten in de CCIR dient te worden gecooerdineerd, BESLUIT: Enig artikel 1. Het gezamenlijk optreden van de Lid-Staten met betrekking tot de aanneming van één enkele wereldwijde produktienorm voor hoge-definitietelevisie door de plenaire vergadering van de CCIR in 1990 moet worden gebaseerd op het voorstel dat voortvloeit uit het Eureka 95-project. 2. Het gezamenlijk optreden vindt, na overleg tussen de vertegenwoordigers van de Lid-Staten en de Commissie, plaats op de vergaderingen die worden gehouden met het oog op de voorbereiding van de aanbeveling inzake één enkele wereldwijde produktienorm voor hoge-definitietelevisie die moet worden aangenomen door de plenaire vergadering van de CCIR. 3. Indien het in lid 2 bedoelde overleg niet tot overeenstemming leidt, worden de punten waarover een overeenstemming bestaat, indien nodig, voorgelegd aan de Raadsinstanties. Gedaan te Brussel, 7 december 1989. Voor de Raad De Voorzitter P. QUILÈS (1) PB nr. L 142 van 25. 5. 1989, blz. 1.",
  "source": "EUR LEX"
}