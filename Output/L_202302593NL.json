{
  "url": "http://www.w3.org/1999/xhtml\">",
  "content": "L_202302593NL.000101.fmx.xml Publicatieblad van de Europese Unie NL Serie L 2023/2593 17.11.2023 BESLUIT (EU) 2023/2593 VAN DE RAAD van 10 juli 2023 inzake de sluiting van het protocol tot uitvoering van de Partnerschapsovereenkomst inzake visserij tussen de Europese Unie en de Republiek Mauritius (2022-2026) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 6, punt a), v), en artikel 218, lid 7, Gezien het voorstel van de Europese Commissie, Gezien de instemming van het Europees Parlement, Overwegende hetgeen volgt: (1) De Partnerschapsovereenkomst inzake visserij tussen de Europese Unie en de Republiek Mauritius ( 1 ) (de “overeenkomst”) is bij Besluit 2014/146/EU van de Raad ( 2 ) gesloten en is op 28 januari 2014 in werking getreden. (2) Overeenkomstig Besluit (EU) 2022/2585 van de Raad ( 3 ) is het protocol tot uitvoering van de Partnerschapsovereenkomst inzake visserij tussen de Europese Unie en de Republiek Mauritius (2022-2026) (het “protocol” genoemd) ondertekend op 21 december 2022, onder voorbehoud van de sluiting ervan op een latere datum. (3) Het doel van het protocol is de Unie en Mauritius de mogelijkheid te bieden om nauwer samen te werken bij de bevordering van samenwerking op het gebied van de oceaaneconomie, aquacultuur, duurzame ontwikkeling van de oceanen, maritieme ruimtelijke ordening, mariene energie en marien milieu, de ontwikkeling van het maritiem beleid en de blauwe economie, en bij te dragen tot fatsoenlijke arbeidsomstandigheden in de visserijsector. (4) Het protocol moet worden goedgekeurd. (5) Bij artikel 9 van de overeenkomst is een gemengde commissie opgericht die belast is met de controle op de toepassing van de overeenkomst. Voorts kan de gemengde commissie krachtens het protocol bepaalde wijzigingen van het protocol goedkeuren. Het standpunt van de Unie inzake de voorgestelde wijzigingen van het protocol moet door de Raad worden bepaald. De voorgestelde wijzigingen moeten worden goedkeurd tenzij een aantal lidstaten, dat overeenkomstig artikel 16, lid 4, van het Verdrag betreffende de Europese Unie een blokkerende minderheid vormt, daartegen bezwaar maakt. (6) De Europese Toezichthouder voor gegevensbescherming is overeenkomstig artikel 42 van Verordening (EU) 2018/1725 van het Europees Parlement en de Raad ( 4 ) geraadpleegd en heeft op 24 oktober 2022 advies uitgebracht, HEEFT HET VOLGENDE BESLUIT VASTGESTELD: Artikel 1 Het protocol tot uitvoering van de Partnerschapsovereenkomst inzake visserij tussen de Europese Unie en de Republiek Mauritius (2022-2026) wordt namens de Unie goedgekeurd ( 5 ) . Artikel 2 De voorzitter van de Raad verricht namens de Unie de in artikel 19 van het protocol bedoelde kennisgeving, teneinde tot uitdrukking te brengen dat de Unie ermee instemt door het protocol gebonden te zijn. Artikel 3 De Commissie wordt volgens de bepalingen en voorwaarden van de bijlage bij dit besluit gemachtigd om namens de Unie haar goedkeuring te hechten aan wijzigingen van het protocol die worden vastgesteld door de bij artikel 9 van de overeenkomst opgerichte gemengde commissie. Artikel 4 Dit besluit treedt in werking op de dag van de vaststelling ervan. Gedaan te Brussel, 10 juli 2023. Voor de Raad De voorzitter P. NAVARRO RÍOS ( 1 ) PB L 79 van 18.3.2014, blz. 3 . ( 2 ) Besluit 2014/146/EU van de Raad van 28 januari 2014 betreffende de sluiting van de Partnerschapsovereenkomst inzake visserij tussen de Europese Unie en de Republiek Mauritius ( PB L 79 van 18.3.2014, blz. 2 ). ( 3 ) Besluit (EU) 2022/2585 van de Raad van 8 november 2022 betreffende de ondertekening, namens de Europese Unie, en de voorlopige toepassing van de Partnerschapsovereenkomst inzake visserij tussen de Europese Gemeenschap en de Republiek Mauritius (2022-2026) ( PB L 338 van 30.12.2022, blz. 4 ). ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 5 ) De tekst van het protocol is bekendgemaakt in PB L 338 van 30.12.2022, blz. 6 . BIJLAGE PROCEDURE VOOR DE GOEDKEURING VAN DOOR DE GEMENGDE COMMISSIE VAST TE STELLEN WIJZIGINGEN VAN HET PROTOCOL Wanneer de gemengde commissie wordt verzocht overeenkomstig artikel 11, lid 3, en artikel 12, lid 1, 2, 3 of 4, van het protocol tot uitvoering van de Partnerschapsovereenkomst inzake visserij tussen de Europese Unie en de Republiek Mauritius (het “protocol”), wijzigingen van het protocol vast te stellen, wordt de Commissie gemachtigd de voorgestelde wijzigingen namens de Unie goed te keuren onder de volgende voorwaarden: 1. De Commissie zorgt ervoor dat de goedkeuring namens de Unie: a) in overeenstemming is met de doelstellingen van het gemeenschappelijk visserijbeleid; b) in overeenstemming is met de toepasselijke voorschriften van de regionale organisaties voor visserijbeheer en geschiedt met inachtneming van het gezamenlijk beheer door de kuststaten; c) geschiedt met inachtneming van de meest recente statistische, biologische en andere relevante informatie die aan de Commissie is toegezonden. 2. Voordat de Commissie de voorgestelde wijzigingen namens de Unie goedkeurt, legt zij deze lang genoeg vóór de desbetreffende vergadering van de gemengde commissie voor aan de Raad. 3. De Raad beoordeelt of de voorgestelde wijzigingen in overeenstemming zijn met de criteria in punt 1. 4. Tenzij een aantal lidstaten dat een blokkerende minderheid van de Raad overeenkomstig artikel 16, lid 4, van het Verdrag betreffende de Europese Unie vormt, bezwaar maakt tegen de voorgestelde wijzigingen, keurt de Commissie de wijzigingen namens de Unie goed. Indien een dergelijke blokkerende minderheid bestaat, verwerpt de Commissie de voorgestelde wijzigingen namens de Unie. 5. Indien tijdens latere vergaderingen van de gemengde commissie, ook ter plaatse geen overeenstemming kan worden bereikt, wordt de zaak overeenkomstig de procedure van de punten 2, 3 en 4 opnieuw aan de Raad voorgelegd om ervoor te zorgen dat in het standpunt van de Unie rekening wordt gehouden met nieuwe elementen. 6. De Commissie wordt verzocht te gelegener tijd alle stappen te ondernemen die noodzakelijk zijn voor de follow-up van het besluit van de gemengde commissie, met inbegrip van, waar passend, de bekendmaking van het betrokken besluit in het Publicatieblad van de Europese Unie en het voorleggen van de voorstellen die nodig zijn voor de uitvoering van dat besluit. Ten aanzien van aangelegenheden die geen betrekking hebben op wijzigingen van het protocol overeenkomstig artikel 11, lid 3, en artikel 12, lid 1, 2, 3 of 4, van het protocol, wordt het door de Unie in de gemengde commissie in te nemen standpunt bepaald in overeenstemming met de Verdragen en de bestaande werkpraktijken. ELI: http://data.europa.eu/eli/dec/2023/2593/oj ISSN 1977-0758 (electronic edition)",
  "source": "EUR LEX"
}