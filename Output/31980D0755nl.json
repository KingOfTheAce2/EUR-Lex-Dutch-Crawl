{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31980D0755:NL:HTML\">",
  "content": "EUR-Lex - 31980D0755 - NL Avis juridique important | 31980D0755 80/755/EEG: Beschikking van de Commissie van 17 juli 1980 houdende machtiging om de voorgeschreven gegevens op de verpakkingen van zaaigranen te vermelden Publicatieblad Nr. L 207 van 09/08/1980 blz. 0037 - 0037 Bijzondere uitgave in het Fins: Hoofdstuk 3 Deel 12 blz. 0085 Bijzondere uitgave in het Grieks: Hoofdstuk 03 Deel 30 blz. 0071 Bijzondere uitgave in het Zweeds: Hoofdstuk 3 Deel 12 blz. 0085 Bijzondere uitgave in het Spaans: Hoofdstuk 03 Deel 18 blz. 0287 Bijzondere uitgave in het Portugees: Hoofdstuk 03 Deel 18 blz. 0287 BESCHIKKING VAN DE COMMISSIE  van 17 juli 1980  houdende machtiging om de voorgeschreven gegevens op de verpakkingen van zaaigranen te vermelden  (80/755/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Richtlijn 66/402/EEG van de Raad van 14 juni 1966 betreffende het in de handel brengen van zaaigranen (1), laatstelijk gewijzigd bij Richtlijn 79/692/EEG (2), en met name op artikel 10, lid 1, sub a), laatste zin, Overwegende dat zaaigranen in principe slechts mogen worden verkocht wanneer, overeenkomstig de bepalingen van Richtlijn 66/402/EEG, een officieel etiket op de verpakking is aangebracht; Overwegende dat op grond van die bepalingen kan worden toegestaan dat de voorgeschreven gegevens op de verpakking worden vermeld zoals ze op het etiket voorkomen; Overwegende dat het dienstig is een dergelijke machtiging slechts te verlenen mits bepaalde voorwaarden in acht worden genomen waardoor de verantwoordelijkheid van de diensten voor de certificering gewaarborgd blijft; Overwegende dat de in deze beschikking vervatte maatregelen in overeenstemming zijn met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 1. De Lid-Staten worden gemachtigd om, met inachtneming van de in lid 2 vastgestelde voorwaarden en onder officiële controle, de voorgeschreven gegevens aan te brengen op de verpakkingen van zaaigranen van de categorieën \"basiszaad\" en \"gecertificeerd zaad\" van elke soort. 2. De in lid 1 genoemde machtiging wordt onder de volgende voorwaarden verleend:    a) de voorgeschreven gegevens worden onuitwisbaar op de verpakking gedrukt of gestempeld; b) de opmaak en de kleur van de gedrukte tekst of van de stempel komen overeen met die van het door de betrokken Lid-Staat gebruikte model-etiket; c) van de voorgeschreven gegevens worden ten minste die bedoeld in bijlage IV, deel A, sub a), punten 33 bis en 6, van Richtlijn 66/402/EEG, officieel of onder officieel toezicht aangebracht wanneer de bemonstering overeenkomstig artikel 7, lid 2, van genoemde richtlijn wordt verricht; d) naast de voorgeschreven gegevens wordt op elke verpakking een officieel toegewezen individueel volgnummer aangebracht, dat door de drukkerij die de verpakkingen bedrukt onuitwisbaar op de verpakking wordt gedrukt of gestempeld of in de verpakking wordt geperforeerd ; de drukkerij stelt de dienst voor certificering in kennis van het aantal geleverde verpakkingen en van de betrokken volgnummers; e) de dienst voor certificering houdt een overzicht bij van de hoeveelheden zaaizaad die aldus zijn gemerkt, inclusief het aantal en de inhoud van de verpakkingen van iedere partij en de sub d) bedoelde volgnummers; f) de boekhouding van de producent wordt door de dienst voor certificering gecontroleerd. Artikel 2 De Lid-Staten stellen de Commissie in kennis van de wijze waarop zij van de in artikel 1 bedoelde machtiging gebruik maken. De Commissie licht de andere Lid-Staten daarover in. Artikel 3 Deze beschikking is gericht tot de Lid-Staten. Gedaan te Brussel, 17 juli 1980. Voor de Commissie Finn GUNDELACH Vice-Voorzitter  (1)PB nr. 125 van 11.7.1966, blz. 2309/66. (2)PB nr. L 205 van 13.8.1979, blz. 1.",
  "source": "EUR LEX"
}