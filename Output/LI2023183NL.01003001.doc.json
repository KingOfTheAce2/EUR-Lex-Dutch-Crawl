{
  "url": "http://www.w3.org/1999/xhtml\">",
  "content": "LI2023183NL.01003001.xml 20.7.2023 NL Publicatieblad van de Europese Unie LI 183/30 UITVOERINGSVERORDENING (EU) 2023/1499 VAN DE RAAD van 20 juli 2023 tot uitvoering van Verordening (EU) 2020/1998 betreffende beperkende maatregelen tegen ernstige schendingen van de mensenrechten DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2020/1998 van de Raad van 7 december 2020 betreffende beperkende maatregelen tegen ernstige schendingen van de mensenrechten ( 1 ) , en met name artikel 14, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 7 december 2020 heeft de Raad Besluit (EU) 2020/1998 vastgesteld. (2) Op 8 december 2020 benadrukten de Unie en haar lidstaten in de verklaring van de hoge vertegenwoordiger namens de Europese Unie inzake de wereldwijde EU-sanctieregeling voor de mensenrechten nog eens dat zij sterk hechten aan bevordering en bescherming van de mensenrechten in de hele wereld. Met de wereldwijde EU-sanctieregeling voor de mensenrechten onderstreept de Unie dat zij vastbesloten is een grotere rol op zich te nemen bij de aanpak van ernstige mensenrechtenschendingen wereldwijd. Het daadwerkelijk genot van de mensenrechten door iedereen is een strategisch doel van de Unie. Eerbied voor de menselijke waardigheid, vrijheid, democratie, gelijkheid, de rechtsstaat en eerbiediging van de mensenrechten zijn fundamentele waarden van de Unie en van haar gemeenschappelijk buitenlands en veiligheidsbeleid. (3) In zijn conclusies van 14 november 2022 toonde de Raad zich bezorgd over het onevenredige effect dat gewapende conflicten nog steeds wereldwijd hebben op vrouwen en meisjes, evenals over het feit dat seksueel en gendergerelateerd geweld, met inbegrip van conflictgerelateerd seksueel geweld, zowel offline als online wijdverspreid is. De Raad verbond zich ertoe de inspanningen om dat soort geweld te voorkomen en te bestrijden op te voeren om volledige verantwoordingsplicht te waarborgen en straffeloosheid tegen te gaan. Voorts onderstreepte de Raad in zijn conclusies van 5 en 6 juni 2014 dat de bestrijding en uitbanning van alle vormen van geweld tegen vrouwen gecoördineerde beleidsmaatregelen op alle relevante niveaus vergen, alsmede een brede aanpak waarin preventie, aangiftebereidheid, bescherming, slachtofferhulp en vervolging van daders en andere maatregelen centraal staan. Het strategische gebruik van beperkende maatregelen versterkt die aanpak door de druk op te voeren om verdere schendingen te voorkomen en vestigt, in coördinatie met andere EU-instrumenten in het mensenrechteninstrumentarium, de aandacht op dergelijke schendingen en op de verantwoordelijken. (4) In dat verband moeten zes personen worden opgenomen in de lijst van natuurlijke en rechtspersonen, entiteiten en lichamen die onderworpen zijn aan de beperkende maatregelen in bijlage I bij Verordening (EU) 2020/1998. (5) Verordening (EU) 2020/1998 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2020/1998 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 juli 2023. Voor de Raad De voorzitter J. BORRELL FONTELLES ( 1 ) PB L 410 I van 7.12.2020, blz. 1 . BIJLAGE In bijlage I bij Verordening (EU) 2020/1998 worden de volgende vermeldingen toegevoegd aan de lijst van natuurlijke personen onder afdeling A (“Natuurlijke personen”): Namen (Transliteratie naar Latijns schrift) Namen Identificatiegegevens Motivering voor plaatsing op de lijst Datum van plaatsing op de lijst “57. Habibullah AGHA ook bekend als Mawlawi, Maulvi, Hadith, Sheikh حبیب الله اغا (spelling in het Pasjtoe) Functie(s): waarnemend minister van Onderwijs van de taliban Geboortedatum: 1954 of 1955 Geboorteplaats: Vach Bakhto, Shah Wali Kot, provincie Kandahar, Afghanistan Nationaliteit: Afghaans Geslacht: mannelijk Habibullah Agha werd in september 2022 benoemd tot waarnemend minister van Onderwijs van de taliban. In deze hoedanigheid voerde hij het beleid van de taliban uit waarbij meisjes de toegang wordt ontzegd tot voortgezet onderwijs door het verbod voor vrouwelijke leerlingen op het volgen van voortgezet onderwijs na het zesde leerjaar te verlengen. Voorts heeft Habibullah Agha het bestaande genderdiscriminerende beleid van de taliban persoonlijk verergerd door de sluiting te gelasten van particuliere en door ngo's beheerde onderwijscentra die voorheen als onderwijsplaats voor meisjes hadden gediend. Daarom draagt hij persoonlijke verantwoordelijkheid voor schendingen van de mensenrechten in Afghanistan, met name de systematische gendergerelateerde onderdrukking in de onderwijssector. Ook is hij persoonlijk verantwoordelijk voor de voortdurende schending van het grondrecht van Afghaanse meisjes op voortgezet onderwijs en het recht op de gelijke behandeling van jongens en meisjes op het gebied van voorgezet onderwijs, waardoor meisjes verder van de samenleving worden uitgesloten. In zijn hoedanigheid van waarnemend minister van Onderwijs van de taliban is hij bijgevolg verantwoordelijk voor ernstige schendingen van de mensenrechten in Afghanistan, met name de schending van het recht van meisjes en vrouwen op onderwijs en het recht op gelijke behandeling van mannen en vrouwen. 20.7.2023 58. Abdul Hakim HAQQANI ook bekend als Mawlawi Sheikh Abdul Hakim Haqqani Ishaqzai; “Shaikhul Hadis” Maulvi Abdul Hakim “Haqqani” شیخ الحدیث مولوي عبدالحکیم حقاني لقضات شیخ عبدالحکیم حقاني (spelling in het Pasjtoe) Functie(s): waarnemend opperrechter van de taliban van het Hooggerechtshof van Afghanistan Qazi al-Quzzat (hoogste rechter) Geboortedatum: 1967 Geboorteplaats: Panjwayi, provincie Kandahar, Afghanistan Nationaliteit: Afghaans Geslacht: mannelijk Abdul Hakim Haqqani, die in 2021 door de leiders van de taliban werd benoemd, is de huidige waarnemende opperrechter van de taliban van het Hooggerechtshof van Afghanistan. In deze hoedanigheid heeft hij het rechtsstelsel op doeltreffende wijze gebruikt voor de gendergerelateerde onderdrukking van vrouwen door vrouwelijke rechters van het Afghaanse rechtssysteem uit te sluiten en de toegang van vrouwen tot de rechter systematisch te beperken, wat in strijd is met het beginsel van gelijke behandeling van mannen en vrouwen. Naast zijn rol als waarnemend opperrechter van de taliban is Abdul Hakim Haqqani een ideologisch voorman binnen de taliban. Via zijn persoonlijke contact met talibanleider Haibatullah Akhundzada heeft hij politieke invloed uitgeoefend om de ideologie inzake genderonderdrukking van de taliban vorm te geven, met name door richtsnoeren te verstrekken voor de systematische uitsluiting van vrouwen en meisjes uit het openbare leven in Afghanistan. In zijn hoedanigheid van waarnemend opperrechter van de taliban van het Hooggerechtshof van Afghanistan is hij bijgevolg verantwoordelijk voor ernstige schendingen van de mensenrechten in Afghanistan, met name de schending van het recht van vrouwen op toegang tot de rechter en het recht op gelijke behandeling van mannen en vrouwen. 20.7.2023 59. Abdul-Hakim SHAREI ook bekend als Sharae; Sharie; Shara'i عبدالحکیم شریری (spelling in het Pasjtoe) Functie(s): waarnemend minister van Justitie van de taliban Titel: Shaikh-al-Hadith Mawlawi Geboortedatum: 1961 Geboorteplaats: Ayub-Khil, provincie Khost, Afghanistan Nationaliteit: Afghaans Geslacht: mannelijk Na de machtsovername door de Taliban in Afghanistan heeft Abdul-Hakim Sharei, in zijn hoedanigheid van waarnemend minister van Justitie van de taliban, het initiatief genomen tot een gezamenlijke inspanning om het nationale rechtsstelsel tegen Afghaanse vrouwen in te zetten. Hij belemmerde daadwerkelijk de verlening van vergunningen aan vrouwelijke advocaten en de mogelijkheid voor vrouwen om wettelijke vertegenwoordiging te krijgen. Ook ontsloeg hij vrouwen uit functies binnen het rechtsstelsel. Via zijn opdracht om het volledige rechtskader van Afghanistan te herzien werd ook de toepassing van de wet inzake de uitbanning van geweld tegen vrouwen beëindigd. Dit beleid vormt een gezamenlijke inspanning om rechtsweigering te gebruiken als doeltreffend instrument om een systeem van gendergerelateerde onderdrukking te bevorderen door vrouwen en meisjes met een toestand van wetteloosheid en straffeloosheid te confronteren, waarvoor Abdul-Hakim Sharei rechtstreeks en persoonlijk verantwoordelijk is. In zijn hoedanigheid van waarnemend minister van Justitie van de taliban is hij bijgevolg verantwoordelijk voor ernstige schendingen van de mensenrechten in Afghanistan, met name de schending van het recht van vrouwen op toegang tot de rechter en het recht op gelijke behandeling van mannen en vrouwen. 20.7.2023 60. James Mark NANDO Functie(s): generaal-majoor, Zuid-Sudanese Volksverdedigingstroepen (SSPDF); Geboorteplaats: Ezo, Ezo County, Western Equatoria, Zuid-Sudan Adres: Juba, Zuid-Sudan Nationaliteit: Zuid-Sudanees Geslacht: mannelijk James Nando is een hoge officier van de Zuid-Sudanese Volksverdedigingstroepen (SSPDF) in de rang van generaal-majoor. Hij voert het bevel over strijdkrachten in de Zuid-Sudanese staat Western Equatoria die op grote schaal aanvallen op de burgerbevolking hebben uitgevoerd. Zijn troepen gebruikten systematisch seksueel en gendergerelateerd geweld als middel om de bevolking te terroriseren. In zijn hoedanigheid van generaal-majoor is hij bijgevolg verantwoordelijk voor ernstige schendingen van de mensenrechten in Zuid-Sudan, waaronder seksueel en gendergerelateerd geweld. 20.7.2023 61. Mahamat SALLEH Adoum Kette ook bekend als Mahamet Salleh Functie(s): generaal van het Front Populaire pour la Renaissance de la Centrafrique (FPRC) (Volksfront voor de Wedergeboorte van de Centraal-Afrikaanse Republiek) Nationaliteit: Centraal-Afrikaanse Republiek Geboorteplaats: prefectuur Haute-Kotto, Centraal-Afrikaanse Republiek Geslacht: mannelijk In zijn hoedanigheid van leider van het Front Populaire pour la Renaissance de la Centrafrique (FPRC) voerde Mahamat Salleh het bevel over troepen in de Centraal-Afrikaanse Republiek die wijdverbreide aanvallen op de burgerbevolking hebben uitgevoerd. Jarenlang hebben Salleh en de strijdkrachten onder zijn bevel herhaaldelijk op grote schaal misdrijven gepleegd in verband met seksueel en gendergerelateerd geweld als middel om de burgerbevolking te terroriseren. In zijn hoedanigheid van generaal in het FPRC is hij derhalve verantwoordelijk voor ernstige schendingen van de mensenrechten in de Centraal-Afrikaanse Republiek, waaronder seksueel en gendergerelateerd geweld. 20.7.2023 62. Igor Leonidovich KOLEDA Iгор Леонiдович КОЛЕДА (Oekraïense spelling) Игорь Леонидович КОЛЕДА (Russische spelling) Functie(s): bevelhebber van de 30e gemotoriseerde infanteriebrigade Rang: kolonel Geboortedatum: 11.12.1973 Nationaliteit: Russisch Geslacht: mannelijk Identificatienummer strijdkrachten: 540530367155 Igor Leonidovich Koleda is bevelhebber in de 30e gemotoriseerde infanteriebrigade van de Russische strijdkrachten en bekleedt de rang van kolonel. De brigade onder zijn bevel nam begin 2022 deel aan de illegale Russische invasie van Oekraïne. Begin 2022 hebben leden van de 30e gemotoriseerde infanteriebrigade seksueel en gendergerelateerd geweld gepleegd tegen de Oekraïense burgerbevolking, onder meer tegen ten minste één minderjarige. De Oekraïense autoriteiten hebben één lid van de 30e gemotoriseerde infanteriebrigade geïdentificeerd als verdachte van seksueel geweld tegen vrouwen. De omvang en de ernst van de daden van seksueel geweld in de door Rusland bezette gebieden van Oekraïne wijzen erop dat er sprake is van systematische planning en dat Russische bevelhebbers op de hoogte zijn van seksueel geweld door militair personeel in Oekraïne en het in sommige gevallen aanmoedigen of zelfs bevelen. In zijn hoedanigheid van bevelhebber van de 30e gemotoriseerde infanteriebrigade is Igor Koleda derhalve verantwoordelijk voor schendingen van de mensenrechten in Oekraïne, waaronder seksueel en gendergerelateerd geweld. 20.7.2023”",
  "source": "EUR LEX"
}