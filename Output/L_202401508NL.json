{
  "url": "http://www.w3.org/1999/xhtml\">",
  "content": "L_202401508NL.000101.fmx.xml Publicatieblad van de Europese Unie NL L-serie 2024/1508 27.5.2024 BESLUIT (GBVB) 2024/1508 VAN DE RAAD van 27 mei 2024 tot wijziging van Besluit 2014/145/GBVB betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 17 maart 2014 heeft de Raad Besluit 2014/145/GBVB ( 1 ) vastgesteld. (2) In zijn conclusies van 24 februari 2022 heeft de Europese Raad de niet-uitgelokte en ongerechtvaardigde militaire agressie van Rusland tegen Oekraïne in de krachtigste bewoordingen veroordeeld. De onwettige militaire acties van Rusland vormen een flagrante schending van het internationaal recht en van de beginselen van het Handvest van de Verenigde Naties en ondermijnen de Europese en mondiale veiligheid en stabiliteit. De Europese Raad heeft ertoe opgeroepen dringend een nieuw pakket individuele en economische sancties voor te bereiden en goed te keuren. De Europese Raad heeft Rusland en door Rusland gesteunde gewapende formaties opgeroepen hun desinformatiecampagne stop te zetten. (3) In zijn conclusies van 21 en 22 maart 2024 heeft de Europese Raad bevestigd dat de Unie de onafhankelijkheid, soevereiniteit en territoriale integriteit van Oekraïne binnen zijn internationaal erkende grenzen en zijn inherente recht op zelfverdediging tegen de Russische agressie blijft steunen. Hij heeft ook opgeroepen tot verdere stappen om Ruslands capaciteit om zijn aanvalsoorlog te voeren verder te verzwakken, onder meer door de sancties aan te scherpen. (4) De Russische Federatie voert een systematische internationale campagne waarbij media worden gemanipuleerd en feiten worden verdraaid om haar strategie van destabilisering van haar buurlanden, en van de Unie en de lidstaten van de Unie te ondersteunen. De propaganda richt zich met name herhaaldelijk en consequent op Europese politieke partijen, vooral tijdens de verkiezingsperioden, alsook tegen het maatschappelijk middenveld, asielzoekers, Russische etnische minderheden, genderminderheden, en de werking van democratische instellingen in de Unie en haar lidstaten. (5) Om haar aanvalsoorlog tegen Oekraïne te rechtvaardigen en te ondersteunen verspreidt de Russische Federatie voortdurend en gecoördineerd propaganda die is gericht op het maatschappelijk middenveld in de Unie en in de buurlanden, waarbij de feiten ernstig worden verdraaid en gemanipuleerd. (6) Die propaganda wordt verspreid via een aantal mediakanalen die onder permanente directe of indirecte controle staan van de leiders van de Russische Federatie. Dergelijke acties vormen een aanzienlijke en rechtstreekse bedreiging voor de openbare orde en veiligheid van de Unie. Die mediakanalen spelen een doorslaggevende rol bij het aanwakkeren en ondersteunen van de agressie tegen Oekraïne en voor het destabiliseren van de buurlanden van Oekraïne. (7) Gezien de ernst van de situatie is het passend verdere beperkende maatregelen te nemen. (8) Met name is de Raad van oordeel dat er twee personen en één entiteit die verantwoordelijk zijn voor, steun verlenen aan of uitvoering geven aan, acties of beleidsmaatregelen die de territoriale integriteit, soevereiniteit en onafhankelijkheid van Oekraïne ondermijnen of bedreigen, toegevoegd moeten worden aan de in de bijlage bij Besluit 2014/145/GBVB opgenomen lijst van personen, entiteiten en lichamen die onderworpen zijn aan beperkende maatregelen. (9) Besluit 2014/145/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2014/145/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 27 mei 2024. Voor de Raad De voorzitter J. BORRELL FONTELLES ( 1 ) Besluit 2014/145/GBVB van de Raad van 17 maart 2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( PB L 78 van 17.3.2014, blz. 16 ). BIJLAGE De volgende personen en entiteit worden toegevoegd aan de lijst van personen, entiteiten en lichamen in de bijlage bij Besluit 2014/145/GBVB: Personen Naam Identificatie-gegevens Redenen Datum van plaatsing op de lijst “1753. Artem Pavlovich MARCHEVSKYI ook bekend als Artem Pavlovich MARCHEVSKIJ ook bekend als Artěm Pavlovič MARČEVSKIJ (Артем Павлович МАРЧЕВСЬКИЙ) Functie: politicus; mediaproducent; propagandist. Geboortedatum: 5.7.1988 Geboorteplaats: Kyiv, USSR (nu Oekraïne) Nationaliteit: Oekraïens, Israëlisch Geslacht: mannelijk Fiscaal identificatie-nummer: 3232824038 Artem Marchevskyi is een voormalig Oekraïens politicus die nauwe banden heeft met Viktor Medvedchuk, een voormalig Oekraïens politicus en zakenman. Sinds april 2022 wordt Artem Marchevskyi bij verstek onderzocht door het Oekraïense staatsbureau voor onderzoek wegens daden tegen Oekraïne. Artem Marchevskyi heeft een belangrijke rol gespeeld bij de aankoop van het mediamerk Voice of Europe en het onderbrengen van de activiteiten daarvan in een in Praag gevestigde vennootschap met beperkte aansprakelijkheid, die dezelfde naam heeft. Als het geheim hoofd van Voice of Europe heeft Artem Marchevskyi een belangrijke rol gespeeld bij de verspreiding van gecoördineerde desinformatie en vertekende narratieven die erop gericht zijn de geloofwaardigheid en het publieke imago van Oekraïne en zijn inspanningen om zichzelf te verdedigen tegen Ruslands aanvalsoorlog te ondermijnen. Artem Marchevskyi heeft Voice of Europe gebruikt als instrument voor het doorsluizen van financiële middelen die zijn bestemd voor de bezoldiging van propagandisten, en voor de opbouw van een netwerk dat invloed uitoefent en dat Medvedchuk en zijn medestanders met vertegenwoordigers van politieke partijen in Europa verbindt. Derhalve verleent Artem Marchevskyi steun aan en geeft hij uitvoering aan acties en beleidsmaatregelen die de territoriale integriteit, de soevereiniteit en de onafhankelijkheid van Oekraïne ondermijnen of bedreigen. 27.5.2024 1754. Viktor Volodymyrovych MEDVEDCHUK ook bekend als Viktor Volodymyrovič MEDVEDČUK (Russisch: Виктор Владимирович МЕДВЕДЧУК; Oekraïens: Віктор Володимирович МЕДВЕДЧУК) Functie: politicus; zakenman; feitelijke media-eigenaar Geboortedatum: 7.8.1954 Geboorteplaats: Pochet, Krasnoyarsk Krai, USSR (nu Russische Federatie) Nationaliteit: Russisch Geslacht: mannelijk Fiscaal identificatie-nummer: 1994214296 Viktor Medvedchuk is een voormalig Oekraïens politicus en zakenman, die groot voorstander is van een pro-Russisch beleid in Oekraïne, en die beleidsmaatregelen en acties heeft bevorderd die erop gericht zijn de geloofwaardigheid en legitimiteit van de Oekraïense regering te ondermijnen. Viktor Medvedchuk heeft nauwe persoonlijke banden met Vladimir Putin, de president van de Russische Federatie. Via zijn medestanders, onder wie Artem Marchevskyi, heeft Viktor Medvedchuk Oekraïense mediakanalen gecontroleerd en gebruikt om pro-Russische propaganda in Oekraïne en daarbuiten te verspreiden. Na het begin van Ruslands aanvalsoorlog tegen Oekraïne heeft Viktor Medvedchuk Russische propagandistische narratieven verspreid over de oorlog, waardoor de Oekraïense soevereiniteit werd ondermijnd. Daartoe heeft Viktor Medvedchuk in april 2023 in Rusland een politieke beweging opgericht onder de naam “Another Ukraine” (Een ander Oekraïne). Samen met zijn medestanders en geassocieerde entiteiten, waaronder Marchevskyi en het Voice of Europe mediakanaal, is Viktor Medvedchuk operaties blijven financieren en uitvoeren waarmee invloed wordt uitgeoefend op politieke partijen en individuele politici in Europa. Deze activiteiten omvatten het verstrekken van financiële middelen aan individuele politieke actoren in Europa. Viktor Medvedchuk heeft leiding gegeven aan en zeggenschap uitgeoefend over de kwaadwillige activiteiten van Marchevskyi en Voice of Europe, daarbij gebruikmakend van Marchevskyi’s feitelijke leiding over Voice of Europe. Derhalve verleent Viktor Medvedchuk steun aan en geeft hij uitvoering aan acties en beleidsmaatregelen die de territoriale integriteit, de soevereiniteit en de onafhankelijkheid van Oekraïne ondermijnen of bedreigen. 27.5.2024” Entiteiten Naam Identificatie-gegevens Redenen Datum van plaatsing op de lijst “426. VOICE OF EUROPE S.R.O. Adres: Krakovská 583/9, 110 00 Prague, Czech Republic (Praag, Tsjechië) Plaats van registratie: Praag, Tsjechië Registratiedatum: 14.3.2023 Registratienummer: CZ05185327 Plaats van voornaamste bedrijfsactiviteit: Tsjechië Voice of Europe is een onlinemediakanaal dat een systematische, internationale campagne heeft gevoerd om media te manipuleren en feiten te verdraaien teneinde de destabilisering van Oekraïne, en van de Europese Unie en haar lidstaten te bevorderen en de Russische aanvalsoorlog tegen Oekraïne te rechtvaardigen. Voice of Europe beheert een website en heeft met accounts op Facebook, YouTube, Telegram en X die actief desinformatie over Oekraïne verspreiden en onware pro-Kremlin-narratieven over de Russische aanvalsoorlog tegen Oekraïne te promoten. Voice of Europe wordt in het geheim gefinancierd en geleid door Viktor Medvedchuk via zijn medestander Artem Marchevskyi. Voice of Europe is een belangrijk instrument om gecoördineerde desinformatie en vertekende narratieven te verspreiden die erop gericht zijn de geloofwaardigheid en het publieke imago van Oekraïne en zijn inspanningen om zichzelf te verdedigen tegen Ruslands aanvalsoorlog te ondermijnen. Daarnaast is Voice of Europe gebruikt als instrument voor het doorsluizen van financiële middelen die zijn bestemd voor de bezoldiging van propagandisten en voor de opbouw van een netwerk dat invloed uitoefent en dat Medvedchuk en zijn medestanders met vertegenwoordigers van politieke partijen in Europa verbindt. Derhalve verleent Voice of Europe materiële en financiële steun aan acties die de territoriale integriteit, de soevereiniteit en de onafhankelijkheid van Oekraïne ondermijnen en bedreigen. 27.5.2024” ELI: http://data.europa.eu/eli/dec/2024/1508/oj ISSN 1977-0758 (electronic edition)",
  "source": "EUR LEX"
}