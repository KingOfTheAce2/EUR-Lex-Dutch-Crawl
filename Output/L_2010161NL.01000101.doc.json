{
  "url": "http://www.w3.org/1999/xhtml\">",
  "content": "L_2010161NL.01000101.xml 29.6.2010 NL Publicatieblad van de Europese Unie L 161/1 BESLUIT VAN DE RAAD van 24 juni 2010 inzake de sluiting van de Overeenkomst tussen de Europese Gemeenschap en Bosnië en Herzegovina inzake bepaalde aspecten van luchtdiensten (2010/360/EU) DE RAAD VAN DE EUROPESE UNIE, Gelet op het Verdrag betreffende de werking van de Europese Unie, en met name op artikel 100, lid 2, juncto artikel 218, lid 6, onder a), en artikel 218, lid 8, eerste alinea, Gezien het voorstel van de Commissie, Gezien de goedkeuring van het Europees Parlement, Overwegende hetgeen volgt: (1) Op 5 juni 2003 heeft de Raad de Commissie gemachtigd met derde landen te onderhandelen over de vervanging van sommige bepalingen in bestaande bilaterale overeenkomsten door een communautaire overeenkomst. (2) Namens de Gemeenschap heeft de Commissie met Bosnië en Herzegovina onderhandeld over een overeenkomst inzake bepaalde aspecten van luchtdiensten (hierna „de overeenkomst” genoemd), overeenkomstig de mechanismen en richtsnoeren in de bijlage bij het besluit van de Raad waarbij de Commissie werd gemachtigd om met derde landen te onderhandelen over de vervanging van sommige bepalingen in bestaande bilaterale overeenkomsten door een communautaire overeenkomst. (3) De overeenkomst is namens de Gemeenschap ondertekend op 5 mei 2006, onder voorbehoud van eventuele sluiting op een later tijdstip, overeenkomstig Besluit 2006/426/EG van de Raad ( 1 ) . (4) Ingevolge de inwerkingtreding van het Verdrag van Lissabon op 1 december 2009, dient de Europese Unie Bosnië en Herzegovina ervan in kennis te stellen dat de Europese Unie in de plaats is getreden van de Europese Gemeenschap en dat zij daarvan de opvolgster is. (5) De overeenkomst dient te worden goedgekeurd, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Gemeenschap en Bosnië en Herzegovina inzake bepaalde aspecten van luchtdiensten wordt namens de Unie ( 2 ) goedgekeurd. Artikel 2 De voorzitter van de Raad wordt hierbij gemachtigd om de persoon aan te wijzen die bevoegd is om de in artikel 8, lid 1, van de overeenkomst bedoelde kennisgeving te verrichten en om de volgende kennisgeving te doen: „Ingevolge de inwerkingtreding van het Verdrag van Lissabon op 1 december 2009, is de Europese Unie in de plaats getreden van de Europese Gemeenschap, waarvan zij de opvolgster is. Vanaf die datum oefent de Europese Unie alle rechten van de Europese Gemeenschap uit en neemt zij al haar verplichtingen over. Bijgevolg moeten in voorkomend geval verwijzingen in de tekst van de overeenkomst naar „de Europese Gemeenschap” gelezen worden als „de Europese Unie”.”. Gedaan te Luxemburg, 24 juni 2010. Voor de Raad De voorzitter J. BLANCO LÓPEZ ( 1 ) PB L 169 van 22.6.2006, blz. 47 . ( 2 ) De Overeenkomst tussen de Europese Gemeenschap en Bosnië en Herzegovina inzake bepaalde aspecten van luchtdiensten werd samen met het ondertekeningsbesluit bekendgemaakt in PB L 169 van 22.6.2006, blz. 48 .",
  "source": "EUR LEX"
}