{
  "url": "http://www.w3.org/1999/xhtml\">",
  "content": "LI2021124NL.01000101.xml 12.4.2021 NL Publicatieblad van de Europese Unie LI 124/1 UITVOERINGSVERORDENING (EU) 2021/584 VAN DE RAAD van 12 april 2021 tot uitvoering van Verordening (EU) nr. 359/2011 betreffende beperkende maatregelen tegen bepaalde personen, entiteiten en lichamen in verband met de situatie in Iran DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 359/2011 van de Raad van 12 april 2011 betreffende beperkende maatregelen tegen bepaalde personen, entiteiten en lichamen in verband met de situatie in Iran ( 1 ) , en met name artikel 12, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 12 april 2011 Verordening (EU) nr. 359/2011 vastgesteld. (2) Op 8 december 2019 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin zij het wijdverbreide en onevenredige gebruik van geweld door de Iraanse veiligheidstroepen betreurde, hetgeen heeft geleid tot een groot aantal doden en gewonden tijdens de reactie op de demonstraties van november 2019. In de verklaring werd ook gesteld dat de Unie verwacht dat alle geweldplegers ter verantwoording worden geroepen en werden de Iraanse autoriteiten opgeroepen te zorgen voor een transparant en geloofwaardig onderzoek om het aantal doden en arrestaties op te helderen, en te zorgen voor een eerlijke rechtsgang voor alle gedetineerden. Voorts werd in de verklaring, als reactie op het besluit van Iran om de internettoegang tot mondiale netwerken meer dan een week plat te leggen en daardoor de communicatie en de vrije uitwisseling van informatie voor Iraanse burgers te beletten, benadrukt dat de grondrechten, zoals de vrijheid van meningsuiting en van vergadering, altijd moeten worden geëerbiedigd. (3) In dit verband en in overeenstemming met de vaste wil van de Unie om alle punten van zorg betreffende Iran, met inbegrip van de mensenrechtensituatie, aan te pakken, moeten acht personen en drie entiteiten worden toegevoegd aan de in bijlage I bij Verordening (EU) nr. 359/2011 opgenomen lijst van natuurlijke personen en rechtspersonen, entiteiten en lichamen die aan beperkende maatregelen zijn onderworpen. (4) Bijlage I bij Verordening (EU) nr. 359/2011 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 359/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 april 2021. Voor de Raad De voorzitster A. P. ZACARIAS ( 1 ) PB L 100 van 14.4.2011, blz. 1 . BIJLAGE De volgende personen en entiteiten worden toegevoegd aan de lijst van natuurlijke en rechtspersonen, entiteiten en lichamen in bijlage I bij Verordening (EU) nr. 359/2011: Personen Naam Informatie ter identificatie Motivering Datum van plaatsing op de lijst “88. SOLEIMANI Gholamreza Geboorteplaats: Farsan (Iran) Geboortedatum: 1343 (Islamitische kalender), 1964 of 1965 (Gregoriaanse kalender) Nationaliteit: Iraanse Geslacht: man Functie: hoofd van de Basij-organisatie van de Islamitische Revolutionaire Garde (IRG) Gholamreza Soleimani is hoofd van de Basij-organisatie. De Basij-organisatie heeft dodelijk geweld gebruikt om de protesten van november 2019 in Iran te onderdrukken, waarbij ongewapende demonstranten en andere burgers in veel steden van het land om het leven zijn gekomen en gewond zijn geraakt. Als hoofd van de Basij-organisatie is Gholamreza Soleimani verantwoordelijk voor de gewelddadige onderdrukking van de protesten en voor ernstige schendingen van de mensenrechten in Iran. 12.4.2021 89. SALAMI Hossein (alias: SALAMI Hussain) Geboorteplaats: Vaneshan, Golpayegan (Iran) Geboortedatum: 1339 (Islamitische kalender), 1960 of 1961 (Gregoriaanse kalender) Nationaliteit: Iraanse Geslacht: man Functie: opperbevelhebber van de Islamitische Revolutionaire Garde (IRG) Rang: generaal-majoor Hossein Salami is sinds april 2019 opperbevelhebber van de IRG, waarin de Basij-militie is opgenomen. Hij is ook lid van de Nationale Veiligheidsraad. De reguliere troepen van de IRG en de Basij-militie hebben dodelijk geweld gebruikt om de protesten van november 2019 in Iran te onderdrukken, waarbij ongewapende demonstranten en andere burgers in veel steden van het land om het leven zijn gekomen en gewond zijn geraakt. Als lid van de Nationale Veiligheidsraad heeft Hossein Salami deelgenomen aan de vergaderingen die hebben geleid tot de bevelen om dodelijk geweld te gebruiken om de protesten van november 2019 te onderdrukken. Hossein Salami is derhalve verantwoordelijk voor ernstige schendingen van de mensenrechten in Iran. 12.4.2021 90. KARAMI Hassan Nationaliteit: Iraanse Geslacht: man Functie: bevelhebber van de speciale eenheden van de Iraanse politie Hassan Karami is bevelhebber van de speciale eenheden van de Iraanse politie. De speciale eenheden hebben dodelijk geweld gebruikt om de protesten van november 2019 in Iran te onderdrukken, waarbij ongewapende demonstranten en andere burgers in veel steden van het land om het leven zijn gekomen en gewond zijn geraakt. Als bevelhebber van de speciale eenheden die ongewapende demonstranten en andere burgers hebben gedood en verwond is Hassan Karami verantwoordelijk voor ernstige schendingen van de mensenrechten in Iran. 12.4.2021 91. PAKPOUR Mohammad (alias: PAKPUR Mohammad) Geboorteplaats: Arak (Iran) Geboortedatum: 1340 (Islamitische kalender), 1961 (Gregoriaansekalender) Nationaliteit: Iraanse Geslacht: man Functie: opperbevelhebber van de grondstrijdkrachten van de Islamitische Revolutionaire Garde (IRG) Rang: brigadegeneraal Mohammad Pakpour is sinds maart 2010 opperbevelhebber van de grondstrijdkrachten van de IRG. De grondstrijdkrachten van de IRG hebben dodelijk geweld gebruikt om de protesten van november 2019 in Iran te onderdrukken, waarbij ongewapende demonstranten en andere burgers in veel steden van het land om het leven zijn gekomen en gewond zijn geraakt. Als opperbevelhebber van de grondstrijdkrachten van de IRG, die dodelijk geweld hebben gebruikt tegen ongewapende demonstranten en andere burgers, is Mohammad Pakpour verantwoordelijk voor ernstige schendingen van de mensenrechten in Iran. 12.4.2021 92. ASHTARI Hossein Geboorteplaats: Isfahan (ook bekend als: Esfahan, Ispahan) Nationaliteit: Iraanse Geslacht: man Functie: opperbevelhebber van de Iraanse politie Hossein Ashtari is sinds maart 2015 opperbevelhebber van de Iraanse politie en is lid van de Nationale Veiligheidsraad. De politie omvat de Emdad-eenheden (noodeenheden) en de speciale eenheden. De gewone politie van Iran heeft samen met de Emdad-eenheden en de speciale eenheden dodelijk geweld gebruikt om de protesten van november 2019 in Iran te onderdrukken, waarbij ongewapende demonstranten en andere burgers in veel steden van het land om het leven zijn gekomen en gewond zijn geraakt. Als lid van de Nationale Veiligheidsraad heeft Hossein Ashtari deelgenomen aan de vergaderingen die hebben geleid tot de bevelen om dodelijk geweld te gebruiken om de protesten van november 2019 te onderdrukken. Hossein Ashtari is derhalve verantwoordelijk voor ernstige schendingen van de mensenrechten in Iran. 12.4.2021 93. ZIAEI Gholamreza Geslacht: man Functie: voormalig directeur van de Evingevangenis; voormalig directeur van andere detentiecentra Tussen juli 2019 en juni 2020 was Gholamreza Ziaei directeur van de Evingevangenis, waar de reeds barre omstandigheden voor gedetineerden tijdens zijn bewind verder zijn verslechterd. Vrouwelijke gevangenen werd telefonisch contact met hun kinderen ontzegd. Politieke gevangenen mochten geen wekelijks bezoek van familieleden ontvangen; dit werd slechts om de twee maanden toegestaan. Tijdens de protesten van 2009 was Ziaei verantwoordelijk voor het detentiecentrum van Kahrizak, waar ten minste vijf gedetineerden, die waren gearresteerd in verband met de massaprotesten in Teheran in 2009, zijn gestorven na te zijn gemarteld. Van 2017 tot 2019 was Ziaei, voor hij verantwoordelijk werd voor de Evingevangenis in Teheran, directeur van de Rajaee Shahrgevangenis in Karaj, ten westen van Teheran, waar politieke gevangenen reeds vaker hebben geprotesteerd tegen misbruik en onmenselijke leefomstandigheden. 12.4.2021 94. SHAHVARPOUR Hassan Geboorteplaats: Safi Abad, ten zuiden van Dezful, Khuzestan (Iran) Geslacht: man Paspoortnummer: 2001624001 (nationaal identiteitsbewijs) Functie: Islamitische Revolutionaire Garde (IRG), Commandant van het Vali Asr Corps in de provincie Khuzestan Rang: brigadegeneraal Als bevelhebber van de IRG in Khuzestan sinds 2009 is Hassan Shahvarpour verantwoordelijk voor de strijdkrachten, die tijdens de protesten van november 2019 in de stad Mahshahr machinegeweren hebben ingezet tegen demonstranten en andere burgers. Onder zijn bevel werden 148 vluchtende demonstranten die zich in de nabijgelegen moerassen verborgen hielden, gedood door het vuur van de machinegeweren op de pantservoertuigen van de IRG die hen omsingeld hadden. 12.4.2021 95. VASEGHI Leyla (alias VASEQI Layla, VASEGHI Leila, VASEGHI Layla) Geboorteplaats: SARI, provincie Mazandaran (Iran) Geboortedatum: 1352 (Islamitische kalender), 1972 of 1973 (Gregoriaansekalender) Geslacht: vrouw Functie: gouverneur van Shahr-e Qods en hoofd van de veiligheidsraad van de stad Als gouverneur van Shahr-e Qods en hoofd van de veiligheidsraad van de stad sinds september 2019 gaf Leyla Vaseghi de politie en andere strijdkrachten het bevel om dodelijk geweld te gebruiken tijdens de protesten van november 2019, waarbij ongewapende demonstranten en andere burgers om het leven zijn gekomen en gewond zijn geraakt. Als gouverneur van Shahr-e Qods en hoofd van de veiligheidsraad van de stad is Leyla Vaseghi verantwoordelijk voor ernstige schendingen van de mensenrechten in Iran. 12.4.2021”; Entiteiten Naam Informatie ter identificatie Motivering Datum van plaatsing op de lijst “2. Evingevangenis Adres: Provincie Teheran, Teheran, District 2, Dasht-e Behesht (Iran) De Evingevangenis is een detentiecentrum waar politieke gevangenen worden vastgehouden en waar de afgelopen jaren en decennia herhaaldelijk ernstige schendingen van de mensenrechten, waaronder foltering, hebben plaatsgevonden. Deelnemers aan de protesten van november 2019 werden en worden, althans tot op zekere hoogte, als politieke gevangenen in de Evingevangenis vastgehouden. Gevangenen in de Evingevangenis worden beroofd van elementaire procedurele rechten en worden soms in eenzame opsluiting of in overbevolkte cellen met slechte hygiënische omstandigheden vastgehouden. Er zijn gedetailleerde verslagen over fysieke en psychologische foltering. Gedetineerden wordt contact met familie en advocaten ontzegd en zij krijgen geen toegang tot adequate gezondheidszorg. 12.4.2021 3. Fashafouyehgevangenis (ook bekend als: Greater Tehran Central Penitentiary, Hasanabad-e Qom Prison, Greater Tehran Prison) Adres: Provincie Teheran, Hasanabad, Bijin Industrial Zone, Teheran, Qom Old Road (Iran) Telefoon: +98 21 5625 8050 De Fashafouyehgevangenis is een detentiecentrum dat oorspronkelijk was bedoeld om daders van drugsgerelateerde misdrijven op te sluiten, waar recent ook politieke gevangenen worden vastgehouden, die in sommige gevallen worden gedwongen om cellen met drugsverslaafden te delen. De hygiënische en leefomstandigheden zijn zeer slecht en er ontbreken basisbehoeften, zoals schoon drinkwater. Tijdens de protesten van november 2019 werden verscheidene demonstranten in de Fashafouyehgevangenis vastgehouden, onder hen ook minderjarigen. Uit rapporten blijkt dat deelnemers aan de protesten van november 2019 in de Fashafouyehgevangenis gefolterd en onmenselijk behandeld werden, bijvoorbeeld door hen opzettelijk met kokend water te verwonden en door hun medische behandeling te ontzeggen. Volgens een verslag van Amnesty International over de onderdrukking van de protesten van november 2019 werden er zelfs kinderen van 15 jaar in dezelfde cel als volwassenen opgesloten. Drie deelnemers aan de protesten van november 2019, die momenteel in de Fashafouyehgevangenis worden vastgehouden, werden door een rechtbank in Teheran ter dood veroordeeld. 12.4.2021 4. Rajaee Shahrgevangenis (ook bekend als: Rajai Shahr Prison, Rajaishahr, Raja’i Shahr, Reja’i Shahr, Rajayi Shahr, Gorhardasht Prison, Gohar Dasht Prison) Adres: Provincie Alborz, Karaj, Gohardasht, Moazzen Boulevard (Iran) Telefoon: +98 2634489826 De Rajaee Shahrgevangenis staat bekend voor het ontzeggen van mensenrechten, onder meer wegens ernstige fysieke en psychologische foltering van politieke gevangenen en gewetensgevangenen, en wegens massale executies zonder eerlijk proces, sinds de Islamitische Revolutie in 1979. Honderden gedetineerden, onder wie kinderen, werden er in de nasleep van de protesten van november 2019 ernstig mishandeld. Er zijn geloofwaardige berichten over talrijke gevallen van foltering en andere wrede straffen bekend, waaronder gevallen waarbij minderjarigen betrokken zijn. 12.4.2021”.",
  "source": "EUR LEX"
}