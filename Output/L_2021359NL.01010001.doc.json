{
  "url": "http://www.w3.org/1999/xhtml\"><!--",
  "content": "L_2021359NL.01010001.xml 11.10.2021 NL Publicatieblad van de Europese Unie L 359/100 UITVOERINGSVERORDENING (EU) 2021/1786 VAN DE COMMISSIE van 8 oktober 2021 tot rectificatie van Uitvoeringsverordening (EU) 2021/78 wat betreft een afwijking van Uitvoeringsverordening (EU) 2016/1150, als bedoeld in Uitvoeringsverordening (EU) 2020/600, met betrekking tot wijzigingen van nationale steunprogramma’s in de wijnsector DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 ( 1 ) van de Raad, en met name artikel 54, punt a), Overwegende hetgeen volgt: (1) Bij Uitvoeringsverordening (EU) 2020/600 van de Commissie ( 2 ) werden onder meer in de wijnsector een aantal afwijkingen van de bestaande regels ingevoerd die erop waren gericht de marktdeelnemers in de wijnsector enige verlichting te bieden en hen te helpen de gevolgen van de COVID-19-pandemie het hoofd te bieden. De lidstaten werd toegestaan tijdelijk af te wijken van artikel 2, lid 1, van Uitvoeringsverordening (EU) 2016/1150 van de Commissie ( 3 ) om wanneer dat nodig is wijzigingen aan te brengen in hun nationale steunprogramma’s voor de wijnsector met betrekking tot de in artikel 45, lid 1, punt a), en de artikelen 46 tot en met 52 van Verordening (EU) nr. 1308/2013 bedoelde maatregelen. (2) Die flexibiliteit had tot doel de lidstaten in staat te stellen snel te reageren op de uitzonderlijke omstandigheden als gevolg van de COVID-19-pandemie en wijzigingen in hun nationale steunprogramma’s zo vroeg als nodig werd geacht in te dienen. De onderliggende reden hiervoor was de noodzaak om de lidstaten niet alleen toe te staan hun bestaande programma vaker aan te passen, zoals bedoeld in overweging 6 van Uitvoeringsverordening (EU) 2020/600, maar hen tevens in staat te stellen onmiddellijk na de inwerkingtreding van die verordening verdere maatregelen in hun nationale steunprogramma’s op te nemen, zonder de volgende termijn voor de indiening van wijzigingen af te wachten. (3) Naast de maatregelen waarin artikel 45, lid 1, punt a), en de artikelen 46 tot en met 52 van Verordening (EU) nr. 1308/2013 voorzien, kregen de lidstaten de mogelijkheid om “distillatie van wijn in geval van crisis” en “steun voor de crisisopslag van wijn”, als bedoeld in de artikelen 3 en 4 van Gedelegeerde Verordening (EU) 2020/592 van de Commissie ( 4 ) , als tijdelijke uitzonderlijke maatregelen in hun nationale steunprogramma’s op te nemen. Door een onbedoelde omissie werden die twee uitzonderlijke maatregelen echter niet opgenomen in de lijst van maatregelen in artikel 2, lid 1, van Uitvoeringsverordening (EU) 2020/600. (4) Uit artikel 3, lid 9, en artikel 4, lid 8, van Gedelegeerde Verordening (EU) 2020/592 blijkt dat artikel 2 van Uitvoeringsverordening (EU) 2016/1150 mutatis mutandis van toepassing is op de maatregelen “distillatie van wijn in geval van crisis” respectievelijk “steun voor de crisisopslag van wijn”. Die bepalingen moeten ervoor zorgen dat de uitzonderlijke maatregelen zo veel mogelijk in overeenstemming zijn met de regels die van toepassing zijn op de maatregelen waarin Verordening (EU) nr. 1308/2013 voorziet. Artikel 2, lid 1, van Uitvoeringsverordening (EU) 2020/600 wijkt echter tijdelijk af van artikel 2, lid 1, van Uitvoeringsverordening (EU) 2016/1150 door de lidstaten toe te staan maatregelen in hun nationale steunprogramma’s op te nemen of te wijzigen wanneer dat ook maar nodig is. Om ervoor te zorgen dat de uitzonderlijke maatregelen op dezelfde wijze worden toegepast als andere bestaande steunmaatregelen, is artikel 2, lid 1, van Uitvoeringsverordening (EU) 2020/600 bijgevolg ook van toepassing op “distillatie van wijn in geval van crisis” en “steun voor de crisisopslag van wijn”. (5) Voorts moet worden benadrukt dat het zou indruisen tegen de doelstelling van die maatregelen, namelijk in tijden van crisis dringende hulp verlenen aan de wijnmarkt, om de maatregelen “distillatie van wijn in crisissituaties” en “steun voor de crisisopslag van wijn” uit te sluiten van het toepassingsgebied van artikel 2, lid 1, van Uitvoeringsverordening (EU) 2020/600. De lidstaten toestaan in hun nationale steunprogramma’s voor alle maatregelen wijzigingen aan te brengen, behalve voor die twee maatregelen, zou in strijd zijn geweest met de duidelijke intentie om de lidstaten toe te staan die maatregelen zo snel en zo vaak als nodig te gebruiken. (6) Om die redenen wordt artikel 2, lid 1, van Uitvoeringsverordening (EU) 2020/600 gerectificeerd bij Verordening (EU) 2021/1785 ( 5 ) door met ingang van 4 mei 2020 een expliciete verwijzing toe te voegen naar de bij de artikelen 3 en 4 van Gedelegeerde Verordening (EU) 2020/592 vastgestelde uitzonderlijke maatregelen. (7) Bij Uitvoeringsverordening (EU) 2021/78 van de Commissie ( 6 ) is de toepassing van de bij Uitvoeringsverordening (EU) 2020/600 ingevoerde maatregelen echter voor de duur van het begrotingsjaar 2021 verlengd door artikel 2, lid 1, van die verordening te vervangen. Ook in die bepaling ontbreekt een verwijzing naar de uitzonderlijke maatregelen van de artikelen 3 en 4 van Gedelegeerde Verordening (EU) 2020/592. Daarom moet ook die bepaling worden gerectificeerd. (8) Uitvoeringsverordening (EU) 2021/78 moet daarom dienovereenkomstig worden gewijzigd. (9) Om te voorkomen dat lidstaten die in verband met de in de artikelen 3 en 4 van Gedelegeerde Verordening (EU) 2020/592 vastgestelde uitzonderlijke maatregelen in begrotingsjaar 2021 wijzigingen in hun nationale steunprogramma’s hebben ingevoerd, worden bestraft, moet deze verordening met terugwerkende kracht van toepassing zijn vanaf de toepassingsdatum van de bij Uitvoeringsverordening (EU) 2021/78 ingevoerde wijziging. (10) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Rectificatie van Uitvoeringsverordening (EU) 2021/78 In artikel 1, punt 1, van Uitvoeringsverordening (EU) 2021/78 wordt de tekst ter vervanging van artikel 2, lid 1, van Uitvoeringsverordening (EU) 2020/600 vervangen door: “1.   In afwijking van artikel 2, lid 1, van Uitvoeringsverordening (EU) 2016/1150 kunnen de lidstaten, wanneer dat ook maar nodig is in de loop van de begrotingsjaren 2020 en 2021 maar uiterlijk op 15 oktober 2021, wijzigingen aanbrengen in hun nationale steunprogramma’s voor de wijnsector als bedoeld in artikel 41, lid 5, van Verordening (EU) nr. 1308/2013, met betrekking tot de in artikel 45, lid 1, onder a), de in de artikelen 46 tot en met 52 van Verordening (EU) nr. 1308/2013 en de in de artikelen 3 en 4 van Gedelegeerde Verordening (EU) 2020/592 ( *1 ) van de Commissie bedoelde maatregelen. Artikel 2 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 16 oktober 2020. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 oktober 2021. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Uitvoeringsverordening (EU) 2020/600 van de Commissie van 30 april 2020 tot afwijking van de Uitvoeringsverordeningen (EU) 2017/892, (EU) 2016/1150, (EU) nr. 615/2014, (EU) 2015/1368 en (EU) 2017/39 wat betreft bepaalde maatregelen voor de aanpak van de door de COVID-19-pandemie veroorzaakte crisis ( PB L 140 van 4.5.2020, blz. 40 ). ( 3 ) Uitvoeringsverordening (EU) 2016/1150 van de Commissie van 15 april 2016 tot vaststelling van uitvoeringsbepalingen voor Verordening (EU) nr. 1308/2013 van het Europees Parlement en de Raad, wat de nationale steunprogramma’s in de wijnsector betreft ( PB L 190 van 15.7.2016, blz. 23 ). ( 4 ) Gedelegeerde Verordening (EU) 2020/592 van de Commissie van 30 april 2020 inzake tijdelijke buitengewone maatregelen waarbij wordt afgeweken van enkele bepalingen van Verordening (EU) nr. 1308/2013 van het Europees Parlement en de Raad om de marktverstoring in de sector groenten en fruit en de wijnsector als gevolg van de COVID-19-pandemie en de daarmee samenhangende maatregelen te verhelpen ( PB L 140 van 4.5.2020, blz. 6 ). ( 5 ) Uitvoeringsverordening (EU) 2021/1785 van 8 oktober 2021 tot rectificatie van Uitvoeringsverordening (EU) 2020/600 wat betreft een afwijking van Uitvoeringsverordening (EU) 2016/1150 met betrekking tot wijzigingen van nationale steunprogramma’s in de wijnsector (zie bladzijde 98 van dit Publicatieblad). ( 6 ) Uitvoeringsverordening (EU) 2021/78 van de Commissie van 27 januari 2021 tot wijziging van Uitvoeringsverordening (EU) 2020/600 tot afwijking van de Uitvoeringsverordeningen (EU) 2017/892, (EU) 2016/1150, (EU) nr. 615/2014, (EU) 2015/1368 en (EU) 2017/39 wat betreft bepaalde maatregelen voor de aanpak van de door de COVID-19-pandemie veroorzaakte crisis ( PB L 29 van 28.1.2021, blz. 5 ).",
  "source": "EUR LEX"
}