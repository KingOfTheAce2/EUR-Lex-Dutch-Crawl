{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0063:NL:HTML\">",
  "content": "EUR-Lex - 31998D0063 - NL Avis juridique important | 31998D0063 98/63/EG: Beschikking van de Commissie van 9 december 1997 inzake de financiële bijdrage van de Gemeenschap voor de uitroeiing van de klassieke varkenspest in Spanje in 1997 (Slechts de tekst in de Spaanse taal is authentiek) Publicatieblad Nr. L 016 van 21/01/1998 blz. 0043 - 0044 BESCHIKKING VAN DE COMMISSIE van 9 december 1997 inzake de financiële bijdrage van de Gemeenschap voor de uitroeiing van de klassieke varkenspest in Spanje in 1997 (Slechts de tekst in de Spaanse taal is authentiek) (98/63/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 94/370/EG (2), en met name op artikel 3, lid 3, Overwegende dat zich in 1997 in Spanje uitbraken van klassieke varkenspest hebben voorgedaan; dat deze ziekte een ernstige bedreiging vormt voor de varkens in de Gemeenschap en dat de Gemeenschap, om deze ziekte zo snel mogelijk te helpen uitroeien, een vergoeding kan geven voor de geleden verliezen; Overwegende dat de Spaanse autoriteiten hebben gemeld dat zij, zodra de aanwezigheid van klassieke varkenspest officieel was bevestigd, passende maatregelen hebben getroffen, waaronder die welke zijn vermeld in artikel 3, lid 2, van Beschikking 90/424/EEG; Overwegende dat, in afwachting dat de Commissie heeft kunnen nagaan of de communautaire veterinairrechtelijke wetgeving in acht is genomen en aan de voorwaarden voor de verlening van financiële bijstand door de Gemeenschap is voldaan, moet worden toegestaan dat een eerste tranche van 4 miljoen ECU wordt betaald; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 De Gemeenschap kan Spanje een eerste tranche van 4 miljoen ECU verlenen als financiële bijstand voor maatregelen in verband met uitbraken van klassieke varkenspest op zijn grondgebied. Als ten genoegen van de Commissie wordt aangetoond dat aan artikel 3, lid 2, van Beschikking 90/424/EEG is voldaan, kunnen extra tranches worden toegekend. Artikel 2 1. De eerste tranche van de financiële bijdrage van de Gemeenschap wordt betaald na overlegging van de bewijsstukken. 2. De in lid 1 bedoelde bewijsstukken omvatten: a) een epizoötiologisch verslag over elk bedrijf waar varkens zijn geslacht. Daarin moeten inlichtingen worden verstrekt over: i) besmette bedrijven: - plaats en adres, - datum waarop het vermoeden van de aanwezigheid van de ziekte is gerezen en datum van de bevestiging daarvan, - aantal geslachte en gedestrueerde dieren en datum van slacht en destructie, - slacht- en destructiemethode, - soort en aantal monsters dat is genomen en onderzocht op het ogenblik dat het vermoeden van de aanwezigheid van de ziekte is gerezen; resultaten van het onderzoek, - soort en aantal monsters dat is genomen en onderzocht op het ogenblik van de ruiming van het besmette varkensbedrijf; resultaten van het onderzoek, - bron van besmetting zoals aangenomen op basis van een volledig epizoötiologisch onderzoek; ii) contactbedrijven: - de gegevens zoals vermeld onder i), eerste, derde, vierde en zesde streepje, - besmet bedrijf (uitbraak) waarmee er, naar is bevestigd of wordt aangenomen, contact is geweest; soort contact; b) een financieel verslag met een lijst van de begunstigden en de ligging van hun bedrijf, het aantal geslachte dieren, de datum van de slacht en het betaalde bedrag. Artikel 3 Spanje moet uiterlijk zes maanden na de kennisgeving van deze beschikking de in artikel 2 bedoelde bewijsstukken overleggen. Artikel 4 Deze beschikking is gericht tot het Koninkrijk Spanje. Gedaan te Brussel, 9 december 1997. Voor de Commissie Franz FISCHLER Lid van de Commissie (1) PB L 224 van 18. 8. 1990, blz. 19. (2) PB L 168 van 2. 7. 1994, blz. 31.",
  "source": "EUR LEX"
}