{
  "url": "http://www.w3.org/1999/xhtml\"><!--",
  "content": "L_2020423NL.01006501.xml 15.12.2020 NL Publicatieblad van de Europese Unie L 423/65 RICHTSNOER (EU) 2020/2091 VAN DE EUROPESE CENTRALE BANK van 4 december 2020 tot wijziging van Richtsnoer ECB/2003/5 betreffende de tenuitvoerlegging van maatregelen tegen niet-conforme reproducties van eurobankbiljetten en betreffende de vervanging en het uit circulatie nemen van eurobankbiljetten (ECB/2020/61) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 128, lid 1, Gezien de Statuten van het Europees Stelsel van centrale banken en van de Europese Centrale Bank, en met name artikel 12.1, artikel 14.3 en artikel 16, Overwegende hetgeen volgt: (1) Het aantal uit circulatie genomen reproducties van eurobankbiljetten die het publiek zou kunnen verwarren met echte eurobankbiljetten is toegenomen, ondanks het feit dat sommige van deze reproducties kleine of niet gemakkelijk waarneembare aanwijzingen dragen dat ze “kopieën” zijn, “geen wettig betaalmiddel” zijn of “alleen voor films of rekwisieten mogen worden gebruikt”, omdat ze het optische uiterlijk van eurobankbiljetten hebben en bepaalde echtheidskenmerken van de bankbiljetten imiteren. Deze reproducties worden voornamelijk aangeboden en gekocht via online marktplaatsen of websites. Reproducties die het publiek zou kunnen verwarren met echte bankbiljetten zijn onrechtmatig op grond van Richtsnoer ECB/2003/5 ( 1 ) . Het is daarom belangrijk maatregelen te nemen om de verdere verspreiding ervan te beperken en uiteindelijk te stoppen in aanvulling op de bestaande maatregelen waarover het Eurosysteem beschikt, met inbegrip van inbreukprocedures die kunnen leiden tot sancties krachtens Verordening (EG) nr. 2532/98 van de Raad ( 2 ) . (2) Sinds de invoering van de eurobankbiljetten hebben de leden van het Eurosysteem van gedachten gewisseld over de vraag of bepaalde reproducties rechtmatig of onrechtmatig zijn, teneinde geharmoniseerde interpretaties in het gehele eurogebied te waarborgen. Om evenwel in de toekomst mogelijke vrijstellingsverzoeken te behandelen voor reproductietypes die niet op basis van de bestaande praktijk kunnen worden beoordeeld, dient een procedure te worden ingevoerd om in dergelijke situaties een geharmoniseerde interpretatie te waarborgen. (3) Derhalve moet Richtsnoer ECB/2003/5 dienovereenkomstig worden gewijzigd, HEEFT HET VOLGENDE RICHTSNOER VASTGESTELD: Artikel 1 Wijzigingen Richtsnoer ECB/2003/5 wordt als volgt gewijzigd: 1) Artikel 1 wordt vervangen door: “ Artikel 1 Definities Voor de toepassing van dit richtsnoer gelden de volgende definities: 1. een “niet-conforme reproductie” is een reproductie als bedoeld in artikel 2, lid 1, van Besluit ECB/2013/10 van de Europese Centrale Bank ( *1 ) die: a) niet voldoet aan de in artikel 2, lid 3, van Besluit ECB/2013/10 vastgelegde criteria en niet is vrijgesteld door de ECB of de betrokken NCB krachtens artikel 2, lid 5, van Besluit ECB/2013/10, of b) het auteursrecht van de ECB op eurobankbiljetten schendt door bijvoorbeeld de standing van eurobankbiljetten te schaden; 2. een “niet-conforme activiteit” is het produceren, in bezit hebben, vervoeren, verspreiden, verkopen, promoten, invoeren in de Unie en gebruiken of trachten te gebruiken voor transacties van niet-conforme reproducties. ( *1 ) Besluit ECB/2013/10 van de Europese Centrale Bank van 19 april 2013 betreffende de denominaties, specificaties, reproductie, vervanging en het uit circulatie nemen van eurobankbiljetten ( PB L 118 van 30.4.2013, blz. 37 ).”;\" 2) Artikel 2 wordt als volgt gewijzigd: a) de titel van artikel 2 wordt vervangen door: “Handhaving van maatregelen tegen niet-conforme activiteiten”; b) lid 1 wordt vervangen door: “1.   Indien een NCB kennis krijgt van het verrichten van een niet-conforme activiteit op haar nationale grondgebied, gelast zij de inbreukmakende partij middels een door de ECB beschikbaargestelde standaardbrief het verrichten van een of meer van de betreffende niet-conforme activiteiten te staken, en, waar zulks passend wordt geacht, gelast zij partij die de niet-conforme reproductie in haar bezit heeft, de niet-conforme reproductie ter hand te stellen.”; c) de volgende leden 1 bis, 1 ter en 1 quater worden ingevoegd: “1 bis.   Indien een NCB kennis krijgt van het verrichten van een, directe of indirecte, niet-conforme activiteit, waaronder in elektronische vorm op websites met de betreffende nationale URL-domeinen, per draad of draadloos of via andere middelen die het publiek de mogelijkheid bieden toegang te verkrijgen tot de niet-conforme reproductie op een door hen gekozen plaats en tijdstip, stelt deze NCB de ECB daarvan onverwijld in kennis. Met behulp van een door de ECB beschikbaar gesteld standaardsjabloon gelast de NCB de inbreukmakende partij tevens het verrichten van de niet-conforme activiteit te staken. De ECB onderneemt vervolgens alle mogelijke stappen om de niet-conforme reproductie van de elektronische locatie te verwijderen. 1 ter.   De ECB kan de niet-conforme partij ook gelasten om het verrichten van een of meer van de betreffende niet-conforme activiteiten op het grondgebied van meer dan één lidstaat en buiten de Unie te staken. Waar zulks passend wordt geacht, zal de ECB de partij die de niet-conforme reproductie in haar bezit heeft, gelasten de niet-conforme reproductie ter hand te stellen. 1 quater.   Alvorens enige in dit artikel genoemde maatregel te nemen, stelt een NCB de ECB in kennis en coördineert de ECB de te nemen maatregelen, zodat de NCB of de ECB, al naargelang het geval, bij het nemen van maatregelen binnen haar bevoegdheid handelt.”; d) lid 3 wordt vervangen door: “3.   Een daaropvolgend besluit om een inbreukprocedure aanhangig te maken op grond van artikel 3, lid 1, van Verordening (EG) nr. 2532/98 ( *2 ) , dat ertoe kan leiden dat op basis van die Verordening sancties worden opgelegd, wordt hetzij door de directie van de ECB, hetzij door de betrokken NCB genomen. Voorafgaand aan het nemen van een dergelijk besluit raadplegen de ECB en de betrokken NCB elkaar en informeert de NCB de ECB of er een aparte inbreukprocedure krachtens nationaal strafrecht aanhangig is gemaakt of aanhangig kan worden gemaakt en voorts of er enige andere passende rechtsgrondslag is voor het ondernemen van actie tegen de niet-conforme activiteit, bijvoorbeeld het auteursrecht. Indien er krachtens nationaal strafrecht reeds een inbreukprocedure aanhangig is gemaakt of aanhangig zal worden gemaakt, of indien er enige andere passende rechtsgrondslag bestaat voor het ondernemen van actie tegen de niet-conforme activiteit, zal geen inbreukprocedure krachtens Verordening (EG) nr. 2532/98 aanhangig worden gemaakt. ( *2 ) Verordening (EG) nr. 2532/98 van de Raad van 23 november 1998 met betrekking tot de bevoegdheid van de ECB om sancties op te leggen ( PB L 318 van 27.11.1998, blz. 4 ).”;\" e) lid 5 wordt vervangen door: “5.   De ECB onderneemt de in dit artikel beschreven stappen op eigen initiatief indien: a) de oorsprong van de niet-conforme activiteit redelijkerwijze niet kan worden vastgesteld, of b) de niet-conforme activiteit is verricht of zal worden verricht op het grondgebied van meerdere deelnemende lidstaten, of c) de niet-conforme activiteit is verricht of zal worden verricht buiten het grondgebied van meerdere deelnemende lidstaten.”. 3) Artikel 3 wordt vervangen door: “ Artikel 3 Vrijstellingsverzoeken voor reproducties 1.   Alle verzoeken om vrijstelling overeenkomstig artikel 2, lid 5, van Besluit ECB/2013/10 worden behandeld: a) door de respectieve NCB namens de ECB, indien de reproducties alleen op het grondgebied van haar lidstaat zijn of zullen worden geproduceerd, of b) door de ECB in alle andere gevallen zoals vermeld in artikel 2, lid 5, van Besluit ECB/2013/10. 2.   Indien een NCB een verzoek om een nieuw soort vrijstelling ontvangt, stelt de NCB de ECB in kennis van het verzoek en van haar voornemen om een vrijstelling te verlenen of te weigeren. Indien de ECB en de NCB hierover van mening verschillen, beslist de directie. Bij haar besluitvorming houdt de directie rekening met de standpunten van het Comité bankbiljetten (BANCO) en het Juridisch comité (LEGCO), en met name met ingenomen standpunten ten aanzien van de individuele situatie van de betreffende lidstaat, zulks onder voorbehoud van ingenomen standpunten met betrekking tot de gevolgen van het besluit voor het gehele eurogebied. De ECB verzamelt de gegevens inzake de door de ECB ontvangen (al dan niet tot de ECB gerichte) verzoeken en de antwoorden op die verzoeken en stelt de NCB’s daarvan in kennis. De ECB kan ook van tijd tot tijd de geconsolideerde gegevens publiceren.”. Artikel 2 Vankrachtwording Dit richtsnoer wordt van kracht op de dag van kennisgeving ervan aan de nationale centrale banken van de lidstaten die de euro als munt hebben. Artikel 3 Geadresseerden Dit richtsnoer is gericht tot alle centrale banken van het Eurosysteem. Gedaan te Frankfurt am Main, 4 december 2020. Voor de Raad van bestuur van de ECB De president van de ECB Christine LAGARDE ( 1 ) Richtsnoer ECB/2003/5 van 20 maart 2003 betreffende de tenuitvoerlegging van maatregelen tegen niet-conforme reproducties van eurobankbiljetten en betreffende de vervanging en het uit circulatie nemen van eurobankbiljetten ( PB L 78 van 25.3.2003, blz. 20 ). ( 2 ) Verordening (EG) nr. 2532/98 van de Raad van 23 november 1998 met betrekking tot de bevoegdheid van de ECB om sancties op te leggen ( PB L 318 van 27.11.1998, blz. 4 ).",
  "source": "EUR LEX"
}