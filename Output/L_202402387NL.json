{
  "url": "http://www.w3.org/1999/xhtml\">",
  "content": "L_202402387NL.000101.fmx.xml Publicatieblad van de Europese Unie NL L-serie 2024/2387 10.9.2024 UITVOERINGSBESLUIT (EU) 2024/2387 VAN DE COMMISSIE van 9 september 2024 inzake de geharmoniseerde normen voor EU-bemestingsproducten die zijn opgesteld ter ondersteuning van Verordening (EU) 2019/1009 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 1 ) , en met name artikel 10, lid 6, Overwegende hetgeen volgt: (1) Overeenkomstig artikel 13, lid 2, van Verordening (EU) 2019/1009 van het Europees Parlement en de Raad ( 2 ) moeten tests voor het verifiëren van de conformiteit van EU-bemestingsproducten met de in de bijlagen I, II en III bij die verordening beschreven eisen op een betrouwbare en reproduceerbare wijze worden uitgevoerd. Tests die in overeenstemming zijn met geharmoniseerde normen waarvan de referenties in het Publicatieblad van de Europese Unie zijn bekendgemaakt, worden geacht betrouwbaar en reproduceerbaar te zijn voor zover die tests door die normen worden bestreken. (2) De Commissie heeft het Europees Comité voor Normalisatie (CEN) bij Uitvoeringsbesluit C(2020) 612 ( 3 ) verzocht om geharmoniseerde normen ter ondersteuning van Verordening (EU) 2019/1009 op te stellen. (3) Op basis van het verzoek in Uitvoeringsbesluit C(2020) 612 heeft het CEN twee geharmoniseerde normen opgesteld: EN 17816:2023 “Kalkmeststoffen — Bepaling van fysische en chemische eigenschappen en de bepaling van specifieke verontreinigingen” en EN 17817:2023 “Meststoffen, kalkmeststoffen en inhibitoren — Bepaling van de hoeveelheid (aangegeven in massa of volume)”. (4) De Commissie heeft samen met het CEN beoordeeld of de twee door het CEN opgestelde normen voldoen aan het verzoek in Uitvoeringsbesluit C(2020) 612. (5) De normen voldoen aan de eisen die zij beogen te bestrijken en die in Verordening (EU) 2019/1009 zijn vastgelegd. Derhalve moeten de referenties van die normen worden bekendgemaakt in het Publicatieblad van de Europese Unie . (6) Door naleving van een geharmoniseerde norm wordt vanaf de datum van bekendmaking van de referentie van deze norm in het Publicatieblad van de Europese Unie een vermoeden van conformiteit gevestigd met de eis die in artikel 13, lid 2, van Verordening (EU) 2019/1009 is opgenomen. Dit besluit moet derhalve in werking treden op de datum van de bekendmaking ervan, HEEFT HET VOLGENDE BESLUIT VASTGESTELD: Artikel 1 De referentienummers van de in de bijlage bij dit besluit vermelde geharmoniseerde normen die zijn opgesteld ter ondersteuning van Verordening (EU) 2019/1009, worden hierbij bekendgemaakt in het Publicatieblad van de Europese Unie . Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 9 september 2024. Voor de Commissie De voorzitter Ursula VON DER LEYEN ( 1 ) PB L 316 van 14.11.2012, blz. 12 , ELI: http://data.europa.eu/eli/reg/2012/1025/oj . ( 2 ) Verordening (EU) 2019/1009 van het Europees Parlement en de Raad van 5 juni 2019 tot vaststelling van voorschriften inzake het op de markt aanbieden van EU-bemestingsproducten en tot wijziging van de Verordeningen (EG) nr. 1069/2009 en (EG) nr. 1107/2009 en tot intrekking van Verordening (EG) nr. 2003/2003 ( PB L 170 van 25.6.2019, blz. 1 , ELI: http://data.europa.eu/eli/reg/2019/1009/oj ). ( 3 ) Commission Implementing Decision C(2020) 612 of 10 February 2020 on a standardisation request to the European Committee for Standardisation as regards the EU fertilising products in support of Regulation (EU) 2019/1009 of the European Parliament and of the Council. BIJLAGE Nr. Referentie van de norm 1. EN 17816:2023 Kalkmeststoffen — Bepaling van fysische en chemische eigenschappen en de bepaling van specifieke verontreinigingen 2. EN 17817:2023 Meststoffen, kalkmeststoffen en inhibitoren — Bepaling van de hoeveelheid (aangegeven in massa of volume) ELI: http://data.europa.eu/eli/dec_impl/2024/2387/oj ISSN 1977-0758 (electronic edition)",
  "source": "EUR LEX"
}