{
  "url": "http://www.w3.org/1999/xhtml\"><!--",
  "content": "L_2020091NL.01000501.xml 25.3.2020 NL Publicatieblad van de Europese Unie L 91/5 BESLUIT (EU) 2020/441 VAN DE EUROPESE CENTRALE BANK van 24 maart 2020 tot wijziging van Besluit (EU) 2016/948 betreffende de tenuitvoerlegging van het aankoopprogramma bedrijfssector (ECB/2020/18) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, met name artikel 127, lid 2, het eerste streepje, Gezien de statuten van het Europees Stelsel van centrale banken en van de Europese Centrale Bank, met name artikel 12.1, de tweede alinea, in samenhang met artikel 3.1, het eerste streepje en artikel 18.1, Overwegende hetgeen volgt: (1) Overeenkomstig artikel 18.1 van de Statuten van het Europees Stelsel van centrale banken en van de Europese Centrale Bank (hierna de “ESCB-statuten” genoemd) mogen de Europese Centrale Bank (ECB), en de nationale centrale banken van de lidstaten die de euro als munt hebben (hierna de “NCB’s” genoemd) in de financiële markten opereren, onder andere door de onvoorwaardelijke aan- en verkoop van verhandelbaar papier, zulks om de ESCB-doelstellingen te verwezenlijken. (2) Besluit (EU) 2016/948 van de Europese Centrale Bank (ECB/2016/16) ( 1 ) stelde het aankoopprogramma bedrijfssector (corporate sector purchase programme – CSPP) in. Het derde aankoopprogramma voor gedekte obligaties, het aankoopprogramma voor effecten op onderpand van activa en het programma voor de aankoop van door de publieke sector uitgegeven schuldbewijzen op secundaire markten en het CSPP vormen samen het uitgebreide programma voor de aankoop van activa (asset purchase programme - APP) van de ECB. Het APP beoogt de transmissie van het monetaire beleid te verbeteren, de kredietverstrekking aan de economie van het eurogebied te vergemakkelijken, minder strenge leningcondities voor huishoudens en ondernemingen te bewerkstelligen en op middellange termijn een aanhoudende convergentie van het inflatieniveau van net onder maar dicht bij 2% te ondersteunen overeenkomstig het hoofddoel van de ECB om prijsstabiliteit te handhaven. (3) Gelet op de uitzonderlijke economische en financiële omstandigheden in verband met de verspreiding van de door het coronavirus veroorzaakte ziekte (COVID-19) heeft de Raad van bestuur op 18 maart 2020 besloten om het gamma van beleenbare activa uit hoofde van het CSPP uit te breiden naar niet-financiële handelspapieren, waarmee alle handelspapieren van voldoende kredietkwaliteit ook in aanmerking komen voor aankopen uit hoofde van het CSPP. (4) Om onverwijld te reageren op de actuele pandemische situatie, moet dit besluit in werking treden op de dag na die van de bekendmaking ervan in het Publicatieblad van de Europese Unie . (5) Besluit (EU) 2016/948 (ECB/2016/16) moet derhalve dienovereenkomstig gewijzigd worden, HEEFT HET VOLGENDE BESLUIT VASTGESTELD: Artikel 1 Wijziging In artikel 2 van Besluit (EU) 2016/948 (ECB/2016/16) wordt punt 2 vervangen door: “2.   Indien een verhandelbaar schuldinstrument een oorspronkelijke looptijd heeft van 365/366 dagen of minder, bedraagt de minimumrestlooptijd 28 dagen op het moment van aankoop door de betrokken centrale bank van het Eurosysteem. Indien een verhandelbaar schuldinstrument een oorspronkelijke looptijd heeft van 367 dagen of meer, bedraagt de minimumrestlooptijd 6 maanden en de maximumrestlooptijd 30 jaar en 364 dagen op het moment van aankoop door de betrokken centrale bank van het Eurosysteem. Artikel 2 Inwerkingtreding Dit besluit treedt in werking op de dag na die van de bekendmaking ervan in het Publicatieblad van de Europese Unie. Gedaan te Frankfurt am Main, 24 maart 2020. De president van de ECB Christine LAGARDE ( 1 ) Besluit (EU) 2016/948 van de Europese Centrale Bank van 1 juni 2016 betreffende de tenuitvoerlegging van het aankoopprogramma bedrijfssector (ECB/2016/16) ( PB L 157 van 15.6.2016, blz. 28 ).",
  "source": "EUR LEX"
}