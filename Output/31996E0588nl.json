{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996E0588:NL:HTML\">",
  "content": "EUR-Lex - 31996E0588 - NL Avis juridique important | 31996E0588 96/588/GBVB: Gemeenschappelijk Optreden van 1 oktober 1996 door de Raad aangenomen op basis van artikel J.3 van het Verdrag betreffende de Europese Unie, inzake anti- personeelmijnen Publicatieblad Nr. L 260 van 12/10/1996 blz. 0001 - 0003 GEMEENSCHAPPELIJK OPTREDEN van 1 oktober 1996 door de Raad aangenomen op basis van artikel J.3 van het Verdrag betreffende de Europese Unie, inzake anti-personeelmijnen (96/588/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op de artikelen J.3 en J.11, Gezien de algemene beleidslijnen van de Europese Raad van 26 en 27 juni 1992, die heeft aangegeven op welke voor de veiligheid relevante gebieden vanaf de inwerkingtreding van het Verdrag betreffende de Europese Unie gemeenschappelijke acties zouden kunnen worden gevoerd, Overwegende dat, in het licht van de resultaten van de Conferentie tot herziening van het Verdrag inzake het verbod of de beperking van het gebruik van bepaalde conventionele wapens die geacht kunnen worden buitensporig leed te veroorzaken of een niet-onderscheidende werking te hebben, hierna \"Verdrag van 1980\" te noemen, de initiatieven die de Europese Unie heeft genomen uit hoofde van Besluit 95/170/GBVB van de Raad van 12 mei 1995 betreffende het gemeenschappelijk optreden, door de Raad aangenomen op basis van artikel J.3 van het Verdrag betreffende de Europese Unie, inzake anti-personeelmijnen (1) en Gemeenschappelijk Standpunt 95/379/GBVB van 18 september 1995 door de Raad vastgesteld op grond van artikel J.2 van het Verdrag betreffende de Europese Unie, inzake verblindende laserwapens (2), geactualiseerd en verder ontwikkeld dienen te worden; Overwegende dat Besluit 96/251/GBVB van de Raad van 25 maart 1996 tot aanvulling van Besluit 95/170/GBVB betreffende het gemeenschappelijk optreden, door de Raad aangenomen op basis van artikel J.3 van het Verdrag betreffende de Europese Unie, inzake anti-personeelmijnen (3) reeds voorziet in een bijdrage voor mijnopruiming in Bosnië-Herzegovina en Kroatië voor 1996, HEEFT HET VOLGENDE GEMEENSCHAPPELIJK OPTREDEN AANGENOMEN: Artikel 1 De Europese Unie heeft het vaste voornemen om het zonder onderscheid gebruiken en het over de wereld verspreiden van anti-personeelmijnen te bestrijden en te beëindigen, alsmede een bijdrage te leveren aan het oplossen van de problemen die door deze wapens reeds zijn veroorzaakt. Dit gemeenschappelijk optreden heeft tot doel de reeds door de Unie ter verwezenlijking van deze doelstelling genomen uitgebreide politieke en praktische acties, uit te breiden. Te dien einde omvat dit gemeenschappelijk optreden de volgende drie onderdelen, die in de titels I, II en III nader worden omschreven: - een voortdurende inspanning van de Europese Unie om te komen tot de volledige tenuitvoerlegging van de resultaten van de eerste Conferentie tot herziening van het Verdrag van 1980, enerzijds, en steun voor internationale inspanningen om anti-personeelmijnen te verbieden, anderzijds; - een gemeenschappelijk moratorium op de uitvoer van anti-personeelmijnen; - een veelzijdige bijdrage van de Europese Unie aan mijnopruiming. TITEL I BEËINDIGING VAN HET ZONDER ONDERSCHEID GEBRUIKEN VAN ANTI-PERSONEELMIJNEN Artikel 2 De Europese Unie stelt zich ten doel anti-personeelmijnen volledig uit te bannen en streeft actief naar de zo spoedig mogelijke totstandkoming van een doeltreffende internationale overeenkomst om deze wapens wereldwijd te verbieden. Artikel 3 1. Als onmiddellijke maatregel verbinden alle Lid-Staten van de Europese Unie zich ertoe om: - alles in het werk te stellen om het gewijzigde Protocol II inzake landmijnen en het nieuwe Protocol IV inzake verblindende laserwapens, bij het Verdrag van 1980, spoedig te ratificeren, zonder zich te beroepen op de bepalingen inzake uitstel; - maatregelen te treffen teneinde te voldoen aan de verboden en bepalingen van genoemde Protocollen, in afwachting van de inwerkingtreding ervan. 2. De Europese Unie bevordert de wereldwijde toetreding tot het Verdrag van 1980 en met name tot het gewijzigde Protocol II en het nieuwe Protocol IV daarvan. Te dien einde doet het voorzitterschap, in voorkomend geval, demarches onder de in artikel J.5, lid 3, van het Verdrag betreffende de Europese Unie genoemde voorwaarden. 3. Daarnaast zullen de Lid-Staten een actieve bijdrage leveren aan de jaarlijkse conferenties van de hoge verdragsluitende partijen teneinde toetreding tot en voldoen aan het gewijzigde Protocol II te bevorderen. 4. De Europese Unie streeft ernaar het thema van een volledig verbod, waartoe zij zich krachtens artikel 2 heeft verbonden, onverwijld aan de orde te stellen op het meest relevante internationale forum. 5. De Europese Unie vestigt de aandacht met name op derde landen die voortgaan met het onverantwoord leveren en zonder onderscheid gebruiken van anti-personeelmijnen. Artikel 4 De Lid-Staten streven ernaar nationale beperkingen of verboden - naast die van het gewijzigde Protocol II - op het operationele gebruik van anti-personeelmijnen in te voeren. TITEL II MORATORIUM OP DE UITVOER VAN ANTI-PERSONEELMIJNEN Artikel 5 De Lid-Staten voeren een gemeenschappelijk moratorium in op de uitvoer van alle anti-personeelmijnen, ongeacht de bestemming ervan. Zij onthouden zich van het verlenen van nieuwe vergunningen voor de overdracht van technologie die de vervaardiging van anti-personeelmijnen in derde landen mogelijk maakt. TITEL III BIJDRAGE AAN DE INTERNATIONALE MIJNOPRUIMING Artikel 6 Advies van de Europese Gemeenschap De Europese Gemeenschap heeft haar activiteiten op het gebied van mijnopruiming opgevoerd in het kader van de humanitaire hulp, wederopbouw en ontwikkelingssamenwerking. De Commissie van de Europese Gemeenschappen is voornemens door te gaan met het steunen van deze activiteiten van de Gemeenschap, die een belangrijk onderdeel vormen van het humanitaire optreden van de Gemeenschap ten aanzien van bepaalde derde landen. De Gemeenschap zal tevens onderzoek dat voor de mijnopruiming van belang is, voortzetten. Artikel 7 Financiële bijdrage van de Europese Unie 1. Naast de in artikel 6 genoemde operaties van de Europese Gemeenschap en los van de bijdragen van de Lid-Staten, levert de Europese Unie op permanente basis een bijdrage aan het internationale mijnopruimingswerk, met inbegrip van verdere bijdragen aan het Vrijwillig Mijnopruimingsfonds van de Verenigde Naties en/of op verzoek van een regionale organisatie of de autoriteiten van een derde land. Er komt een bedrag van 7 miljoen ecu ten laste van de algemene begroting van de Europese Gemeenschappen. De helft van dit bedrag wordt toegewezen voor het Vrijwillig Mijnopruimingsfonds van de Verenigde Naties. Het resterende bedrag wordt toegewezen aan de initiatieven van de Europese Unie in de periode tot en met 31 december 1997, overeenkomstig de procedures van artikel 10. 2. Bijdragen voor het Vrijwillig Mijnopruimingsfonds van de Verenigde Naties zijn bestemd voor operaties die voor de Europese Unie prioriteit hebben. Het voorzitterschap zal, samen met de Commissie, de nodige contacten leggen met de Secretaris-generaal van de Verenigde Naties, teneinde de voorwaarden voor het gebruik van de bijdrage van de Europese Unie te bepalen. De uitgaven die worden gefinancierd met de in lid 1 vastgestelde bedragen, worden beheerd met inachtneming van de op begrotingsgebied geldende procedures en voorschriften van de Europese Gemeenschap. Artikel 8 Specifieke acties van de Europese Unie 1. De Europese Unie kan bijstand verlenen bij het mijnopruimingswerk in bepaalde derde landen. De Europese Unie kan optreden op verzoek van regionale organisaties of van de autoriteiten van een derde land. Zij kan ook interveniëren in het kader van de programma's die worden uitgevoerd door de organisatie van de Verenigde Naties of, in voorkomend geval, in samenwerking met die organisatie, ter aanvulling van haar optreden. De Unie erkent de belangrijke rol van de afdeling voor humanitaire aangelegenheden van het secretariaat van de Verenigde Naties als centraal punt van de Verenigde Naties voor de coördinatie van mijnopruiming en daarmee verband houdende aangelegenheden. 2. Wanneer de Raad besluit een specifieke actie ten aanzien van een derde land te voeren, bepaalt hij daarvoor de financiële middelen met inachtneming van eventuele bijdragen in natura van de Lid-Staten. Hij bepaalt de prioriteiten voor de bijstand van de Europese Unie, die met name de volgende vormen kan aannemen: - bewustmaking op het gebied van mijnen; - opleiding van mijnopruimingsspecialisten en -instructeurs; - deelneming aan mijnopruimingsoperaties; - opzetten van een databank betreffende mijnen; - hulp bij de revalidatie van slachtoffers. De in de eerste alinea bedoelde besluiten van de Raad worden met eenparigheid van stemmen genomen. 3. Overeenkomstig artikel J.3, lid 2, van het Verdrag, bepaalt de Raad de voorwaarden voor de uitvoering van specifieke acties van de Europese Unie, rekening houdend met het mogelijke belang om in bepaalde gevallen een verantwoordelijke aan te wijzen voor de uitvoering van de specifieke actie ter plaatse. 4. In overeenstemming met artikel J.4, lid 2, van het Verdrag, behoudt de Europese Unie de mogelijkheid een beroep te doen op de Westeuropese Unie voor het uitwerken en uitvoeren van specifieke maatregelen van de Europese Unie met betrekking tot het verlenen van bijstand bij het mijnopruimingswerk. Artikel 9 Samenhang van het optreden van de Europese Unie 1. De Raad en de Commissie zijn verantwoordelijk voor de samenhang van de activiteiten van de Europese Unie op het gebied van mijnopruiming. Zij zorgen voor de uitvoering van hun respectieve optreden, elk overeenkomstig zijn respectieve bevoegdheden. 2. De Lid-Staten streven ernaar de doeltreffendheid van hun nationale bijdrage aan het mijnopruimingswerk te vergroten. Voor zover mogelijk worden de in artikel 8 genoemde acties gecoördineerd met die van de Lid-Staten en van de Commissie. Artikel 10 Coördinatie van de bijdrage van de Europese Unie 1. De betrokken werkgroep van de Raad wordt met name belast met: - de toewijzing van middelen op verzoek van de regionale organisaties of autoriteiten van derde landen en de vaststelling van prioriteiten op dat gebied; - het stellen van prioriteiten bij het gebruik van de bijdrage van de Europese Unie aan het Vrijwillig Mijnopruimingsfonds van de Verenigde Naties; - het bepalen van de voorwaarden voor de uitvoering van specifieke acties van de Europese Unie in derde landen overeenkomstig artikel 8. 2. Overeenkomstig artikel J.5, lid 3, van het Verdrag: - onderhoudt het voorzitterschap de verbinding met de organisatie van de Verenigde Naties, - legt het, met regionale organisaties en derde landen, de contacten die voor de uitvoering van de specifieke acties van de Europese Unie noodzakelijk zijn. Het voorzitterschap houdt de werkgroep regelmatig op de hoogte van het resultaat van deze contacten. 3. De werkgroep ontvangt alle informatie die nuttig is om de Raad en de Commissie in staat te stellen de samenhang van het externe optreden van de Europese Unie zo goed mogelijk te verzekeren. Artikel 11 Dit gemeenschappelijk optreden treedt in werking op de datum waarop het wordt aangenomen. Dit gemeenschappelijk optreden wordt bekendgemaakt in het Publikatieblad. Gedaan te Luxemburg, 1 oktober 1996. Voor de Raad De Voorzitter D. SPRING (1) PB nr. L 115 van 22. 5. 1995, blz. 1. (2) PB nr. L 227 van 22. 9. 1995, blz. 3. (3) PB nr. L 87 van 4. 4. 1996, blz. 3. VERKLARING VAN DE DEENSE DELEGATIE Ad artikel 8, lid 4 \"Overeenkomstig deel C van het door de Europese Raad van Edinburgh op 11 en 12 december 1992 aangenomen besluit, neemt Denemarken niet deel aan de uitwerking en tenuitvoerlegging van besluiten en maatregelen van de Unie die implicaties hebben op defensiegebied. De Deense Regering heeft besloten dat Denemarken niet zal deelnemen aan toekomstige Raadsbesluiten inzake de follow-up van het gemeenschappelijk optreden inzake anti-personeelmijnen op basis van artikel J.4, lid 2, van het Verdrag betreffende de Europese Unie. In overeenstemming met het besluit van Edinburgh zal Denemarken de ontwikkeling van nauwere samenwerking tussen Lid-Staten op dit gebied niet verhinderen. Dienovereenkomstig belet het bovengenoemde standpunt niet dat dergelijke Raadsbesluiten worden aangenomen.\"",
  "source": "EUR LEX"
}