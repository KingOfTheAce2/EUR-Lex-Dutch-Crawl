{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0135:NL:HTML\">",
  "content": "EUR-Lex - 31997D0135 - NL Avis juridique important | 31997D0135 97/135/EG: Besluit van de Raad van 17 februari 1997 inzake inschrijving door de Europese Gemeenschap op nieuwe aandelen die worden uitgegeven ingevolge het besluit om het kapitaal van de Europese Bank voor Wederopbouw en Ontwikkeling te verdubbelen Publicatieblad Nr. L 052 van 22/02/1997 blz. 0015 - 0017 BESLUIT VAN DE RAAD van 17 februari 1997 inzake inschrijving door de Europese Gemeenschap op nieuwe aandelen die worden uitgegeven ingevolge het besluit om het kapitaal van de Europese Bank voor Wederopbouw en Ontwikkeling te verdubbelen (97/135/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 235, Gezien het voorstel van de Commissie (1), Gezien het advies van het Europees Parlement (2), Overwegende dat het oorspronkelijke kapitaal van de Europese Bank voor Wederopbouw en Ontwikkeling was vastgesteld op 10 miljard ecu, waarvan de Gemeenschap 3 procent geplaatst heeft; Overwegende dat de werkzaamheden van de Bank de in de Overeenkomst tot oprichting van de Bank (3) vastgelegde maxima, die afhankelijk zijn van de omvang van het kapitaal van de Bank, niet mogen overschrijden; dat de Bank deze maxima naar verwachting in 1997 zal bereiken; Overwegende dat op grond van artikel 4, lid 3, van de Overeenkomst de Gouverneurs van de Bank op 15 april 1996 tijdens hun jaarvergadering te Sofia besloten hebben het maatschappelijke kapitaal van de Bank te verdubbelen; Overwegende dat ingevolge dat besluit de Gemeenschap gerechtigd is in te schrijven op 30 000 nieuwe aandelen met een waarde van 10 000 ecu per aandeel; Overwegende dat de inschrijving op deze nieuwe aandelen door de Gemeenschap noodzakelijk is om de doelstellingen van de Gemeenschap op het gebied van de externe economische betrekkingen te verwezenlijken; dat het Verdrag slechts in artikel 235 bevoegdheden voor de aanneming van het onderhavige besluit bevat, BESLUIT: Artikel 1 De Europese Gemeenschap schrijft in op 30 000 nieuwe aandelen met een waarde van 10 000 ecu per aandeel van de Europese Bank voor Wederopbouw en Ontwikkeling, overeenkomstig de voorwaarden van Resolutie nr. 59 van de Raad van Gouverneurs waarvan de tekst in de bijlage is opgenomen. Artikel 2 De Voorzitter van de Raad verricht namens de Gemeenschap de nederlegging van de vereiste akte van inschrijving. Artikel 3 Dit besluit wordt bekendgemaakt in het Publikatieblad van de Europese Gemeenschappen. Gedaan te Brussel, 17 februari 1997. Voor de Raad De Voorzitter G. ZALM (1) PB nr. C 288 van 1. 10. 1996, blz. 42. (2) PB nr. C 33 van 3. 2. 1997. (3) PB nr. L 372 van 31. 12. 1990, blz. 4. RESOLUTIE Nr. 59 Verhoging van het maatschappelijke kapitaal en inschrijving daarop DE RAAD VAN GOUVERNEURS, Overwegende hetgeen volgt: De Raad van Bewind van de Bank heeft, na overeenkomstig Resolutie nr. 50 van de Raad van Gouverneurs een studie te hebben verricht naar de toekomstige behoefte van de Bank aan middelen, aan de Raad van Gouverneurs een verslag daarover voorgelegd. De Raad van Gouverneurs, die het verslag en de bijgevoegde bijlagen en aanhangsels bestudeerd heeft, ondersteunt volledig de daarin vervatte bevindingen en aanbevelingen en heeft geconcludeerd dat een verhoging van het maatschappelijke kapitaal van de Bank noodzakelijk is. De Raad van Bewind heeft voorgesteld dat elk lid en elk mogelijk toekomstig lid overeenkomstig Resolutie nr. 30 van de Raad van Gouverneurs onder bepaalde voorwaarden gerechtigd is in te schrijven op aandelen van het nieuwe maatschappelijke kapitaal, zulks naar rato van het totale aantal aandelen waarop het lid heeft ingeschreven, respectievelijk waarop het mogelijk toekomstige lid overeenkomstig Resolutie nr. 30 van de Raad van Gouverneurs gerechtigd kan worden in te schrijven, HEEFT DE VOLGENDE RESOLUTIE AANGENOMEN: Het maatschappelijke kapitaal van de Bank wordt verhoogd en op de navolgende voorwaarden kan op aandelen van het aldus verhoogde kapitaal worden ingeschreven. 1. Verhoging van het maatschappelijke kapitaal a) Het maatschappelijke kapitaal van de Bank wordt op de in punt 4.a) van deze resolutie vastgestelde ingangsdatum verhoogd met 1 000 000 aandelen met een nominale waarde van 10 000 ecu elk. b) Van het bij deze resolutie verhoogde maatschappelijke kapitaal wordt het aantal hele aandelen tot maximaal 100 procent van het aantal aandelen waarop elk lid onmiddellijk voorafgaand aan de ingangsdatum ingeschreven heeft, respectievelijk waarop het mogelijk toekomstige lid overeenkomstig Resolutie nr. 30 van de Raad van Gouverneurs gerechtigd kan worden in te schrijven, opengesteld voor inschrijving door deze leden en mogelijk toekomstige leden, overeenkomstig punt 2 van deze resolutie. c) De aandelen van het bij deze resolutie verhoogde maatschappelijke kapitaal waarop niet overeenkomstig punt 2 van deze resolutie wordt ingeschreven, worden in portefeuille gehouden voor eerste inschrijvingen door nieuwe leden en voor bijzondere verhogingen van de inschrijvingen van individuele leden, die door de Raad van Gouverneurs op grond van artikel 5, leden 2 en 4, van de Overeenkomst tot oprichting van de Bank kunnen worden vastgesteld. 2. Inschrijvingen a) Elk lid en elk mogelijk toekomstige lid als bedoeld in het bovenstaande punt 1.b) is gerechtigd a pari in te schrijven op het aantal hele aandelen tot maximaal 100 % van het aantal aandelen waarop het lid onmiddellijk voorafgaand aan de ingangsdatum ingeschreven heeft, respectievelijk waarop het mogelijk toekomstige lid gerechtigd kan worden in te schrijven. Alle inschrijvingen geschieden op de in deze resolutie bepaalde voorwaarden en omvatten in elk geval volgestorte en opvraagbare aandelen in een zodanige verhouding dat 22,5 procent (of een percentage zo dicht mogelijk daarbij) van de geplaatste aandelen volgestorte hele aandelen zijn en dat het resterende gedeelte opvraagbaar is. b) Elk lid of mogelijk toekomstige lid als bedoeld in bovenstaand punt 1.b), dat overeenkomstig deze resolutie wenst in te schrijven, moet bij de Bank de volgende documenten in een voor de Bank aanvaardbare vorm neerleggen: i) een akte van inschrijving, waarbij het lid inschrijft op het aantal gestorte en opvraagbare aandelen dat in de akte wordt vermeld; ii) een bevestiging dat het lid alle wettelijke en andere maatregelen van intern recht genomen heeft die noodzakelijk zijn om de inschrijving te kunnen doen; en iii) een verbintenis dat het lid alle informatie over dergelijke maatregelen waar de bank om kan verzoeken, zal verschaffen. Deze documenten moeten uiterlijk 15 april 1997 worden neergelegd of op een latere door de Raad van Bewind vast te stellen datum, doch uiterlijk 31 december 1997. c) Elke akte van inschrijving treedt in werking op de ingangsdatum en de inschrijving op grond van de akte wordt geacht op die datum te zijn gedaan, of op de datum waarop de Bank het inschrijvende lid meedeelt dat de door het lid overeenkomstig punt 2.b) van deze resolutie neergelegde documenten voor de Bank voldoende zijn, indien dit tijdstip later valt dan de ingangsdatum. d) Als documenten die voor de Bank voldoende zijn en waarmee wordt ingeschreven op het totale aantal aandelen dat in punt 4.a) van deze resolutie vermeld wordt, niet op de ingangsdatum zijn neergelegd, kan de Raad van Bewind verklaren dat de reeds door de leden neergelegde akten van inschrijving en de daarmede gedane inschrijvingen met onmiddellijke ingang in werking treden, onverminderd enige andere bepaling van deze resolutie, mits een dergelijke maatregel door de Raad van Bewind geacht wordt in het beste operationele belang van de Bank te zijn en mits de akten van inschrijving die reeds zijn neergelegd en in de nabije toekomst naar verwachting worden neergelegd, naar het oordeel van de Raad van Bewind bij elkaar genomen het in punt 4.a) vermelde totale aantal aandelen voldoende benaderen. e) Onverminderd enige andere bepaling in deze resolutie is geen mogelijk toekomstig lid als bedoeld in bovenstaand punt 1.b) op grond van deze resolutie gerechtigd in te schrijven op aandelen, tot het tijdstip waarop het mogelijk toekomstige lid overeenkomstig Resolutie nr. 30 en enige andere toepasselijke resolutie of resoluties van de Raad van Gouverneurs lid van de Bank is geworden. 3. Betaling voor gestorte aandelen a) Betaling voor de te storten aandelen waarop overeenkomstig deze resolutie wordt ingeschreven, geschiedt in acht gelijke jaarlijkse termijnen. De eerste termijn moet worden betaald op uiterlijk 15 april 1998 en de resterende termijnen moeten in de daarop volgende jaren telkens uiterlijk op de betalingsdatum van de eerste termijn voldaan worden, met dien verstande dat een lid na overleg met de Bank betalingen mag verrichten op voorwaarden die voor de Bank gunstiger zijn dan die welke in de voorgaande bepalingen van dit punt opgenomen zijn. b) Zestig (60) procent van de betaling van elke termijn mag door het inschrijvende lid voldaan worden in promessen of andere schuldbrieven die door het lid zijn uitgegeven en luiden in ecu, US-dollar of Japanse yen. Dergelijke promessen of schuldbrieven zijn niet-verhandelbaar, niet-rentedragend en op verzoek in gelijke jaarlijkse tranches a pari aan de Bank betaalbaar, overeenkomstig een door de Raad van Bewind vastgesteld programma voor de betaalbaarstelling. c) Aan alle betalingsverplichtingen van een lid in verband met de inschrijving op aandelen overeenkomstig deze resolutie dient te worden voldaan in ecu, US-dollar of Japanese yen, op basis van de gemiddelde wisselkoers van de betrokken munteenheid uitgedrukt in ecu over het tijdvak van 16 oktober 1995 tot en met 15 april 1996. 4. Ingangsdatum en andere bepalingen a) Voor de toepassing van deze resolutie is de ingangsdatum uiterlijk 15 april 1997, dan wel een door de Raad van Bewind vastgestelde datum daarna, doch uiterlijk 31 december 1997, waarop overeenkomstig punt 2.b) van deze resolutie documenten zijn neergelegd die voor de Bank voldoende zijn en waarmee wordt ingeschreven op een totaal aantal van ten minste 494 188 aandelen. b) Onder voorbehoud van de bepalingen van deze resolutie zijn de bepalingen van de Overeenkomst tot oprichting van de Bank mutatis mutandis van toepassing op de verhoging van het maatschappelijke kapitaal, alsmede op de inschrijvingen en betalingen ingevolge deze resolutie, alsof deze aandelen behoren tot het oorspronkelijke kapitaal van de Bank en dergelijke inschrijvingen en betalingen de aanvankelijke inschrijvingen op en betalingen voor dergelijke aandelen zijn. (aangenomen op 15 april 1996)",
  "source": "EUR LEX"
}