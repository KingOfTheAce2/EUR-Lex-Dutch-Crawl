{
  "url": "http://www.w3.org/1999/xhtml\">",
  "content": "L_202400818NL.000101.fmx.xml Publicatieblad van de Europese Unie NL Serie L 2024/818 6.3.2024 GEDELEGEERDE VERORDENING (EU) 2024/818 VAN DE COMMISSIE van 28 november 2023 tot wijziging van de in Gedelegeerde Verordening (EU) nr. 153/2013 vastgestelde technische reguleringsnormen wat betreft de verlenging van tijdelijke noodmaatregelen inzake zekerheidsvereisten voor CTP’s (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 46, lid 3, Overwegende hetgeen volgt: (1) Gedelegeerde Verordening (EU) 2022/2311 van de Commissie ( 2 ) wijzigde Gedelegeerde Verordening (EU) nr. 153/2013 ( 3 ) wat betreft tijdelijke noodmaatregelen inzake zekerheidsvereisten. Gedelegeerde Verordening (EU) 2022/2311 heeft de pool van in aanmerking komende zekerheden die beschikbaar zijn voor niet-financiële clearingleden die actief zijn op gereglementeerde markten voor gas en derivaten, tijdelijk uitgebreid. Daarbij werden niet door zekerheden gedekte bankgaranties tot en met 29 november 2023 in die pool opgenomen. Die gedelegeerde verordening stond ook het gebruik toe van door publieke entiteiten uitgegeven of gedekte garanties als toelaatbare zekerheden voor financiële en niet-financiële tegenpartijen door de CTP tot en met 29 november 2023. (2) In het voorstel van de Commissie van 7 december 2022 ( 4 ) wordt voorgesteld artikel 46, lid 1, van Verordening (EU) nr. 648/2012 te wijzigen om het mogelijk te maken dat bankgaranties en overheidsgaranties als zeer liquide zekerheden kunnen worden aangemerkt, met inachtneming van bepaalde waarborgen. Op grond van die wijziging zouden CTP’s, met inbegrip van CTP’s die energiederivaten clearen, hun clearingleden en de cliënten van hun clearingleden kunnen toelaten een breder scala aan zekerheden te gebruiken om aan margeopvragingen van CTP’s te voldoen. Dat zou onnodige liquiditeitsdruk op die clearingleden en cliënten voorkomen. Er moet worden voorkomen dat er discontinuïteit in de behandeling van garanties zou optreden voordat het resultaat van de onderhandelingen over de wijzigingen van Verordening (EU) nr. 648/2012, en met name de wijziging van artikel 46, lid 1, van die verordening, dat betrekking heeft op de behandeling van garanties, bekend wordt. De tijdelijke maatregelen die het gebruik van dergelijke garanties mogelijk maken, moeten daarom met zes maanden worden verlengd. (3) Gedelegeerde Verordening (EU) nr. 153/2013 moet daarom dienovereenkomstig worden gewijzigd. (4) Om de soepele werking van de financiële en energiemarkten van de Unie te waarborgen, moet deze verordening met spoed in werking treden. (5) Deze verordening is gebaseerd op ontwerpen van technische reguleringsnormen die de Europese Autoriteit voor effecten en markten (ESMA) na raadpleging van de Europese Bankautoriteit, het Europees Comité voor systeemrisico’s en het Europees Stelsel van centrale banken aan de Commissie heeft voorgelegd. (6) De ESMA heeft geen openbare raadplegingen gehouden over de ontwerpen van technische reguleringsnormen waarop deze verordening is gebaseerd, en heeft evenmin de potentiële kosten en baten geanalyseerd, aangezien dit sterk buiten verhouding zou hebben gestaan tot het toepassingsgebied en het effect van de aan te nemen wijzigingen, rekening houdend met de urgentie en het beperkte toepassingsgebied van de voorgestelde veranderingen. Gezien de urgentie heeft de ESMA geen advies ingewonnen van de Stakeholdergroep effecten en markten die overeenkomstig artikel 37 van Verordening (EU) nr. 1095/2010 van het Europees Parlement en de Raad ( 5 ) is opgericht. De Stakeholdergroep effecten en markten wordt daarvan overeenkomstig die bepaling in kennis gesteld, HEEFT DE VOLGENDE VERORDENING VASTGESTELD: Artikel 1 Wijzigingen van Gedelegeerde Verordening (EU) nr. 153/2013 Gedelegeerde Verordening (EU) nr. 153/2013 wordt als volgt gewijzigd: 1) In artikel 39 wordt de tweede alinea vervangen door: “Voor de toepassing van artikel 46, lid 1, van Verordening (EU) nr. 648/2012 worden overheidsgaranties die voldoen aan de voorwaarden in bijlage I tot 7 september 2024 als zeer liquide zekerheden beschouwd.”. 2) In artikel 62, tweede alinea, wordt de tweede zin vervangen door: “Van 29 november 2022 tot 7 september 2024 zal afdeling 2, punt 1, h), van bijlage I echter niet van toepassing zijn met betrekking tot derivatentransacties als bedoeld in artikel 2, punt 4, b) en d), van Verordening (EU) nr. 1227/2011.”. 3) Bijlage I wordt gewijzigd overeenkomstig de bijlage bij deze verordening. Artikel 2 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2023. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Gedelegeerde Verordening (EU) 2022/2311 van de Commissie van 21 oktober 2022 tot wijziging van de in Gedelegeerde Verordening (EU) nr. 153/2013 vastgestelde technische reguleringsnormen wat betreft tijdelijke noodmaatregelen inzake zekerheidsvereisten ( PB L 307 van 28.11.2022, blz. 31 ). ( 3 ) Gedelegeerde Verordening (EU) nr. 153/2013 van de Commissie van 19 december 2012 tot aanvulling van Verordening (EU) nr. 648/2012 van het Europees Parlement en de Raad met betrekking tot technische reguleringsnormen inzake vereisten voor centrale tegenpartijen ( PB L 52 van 23.2.2013, blz. 41 ). ( 4 ) Voorstel voor een verordening van het Europees Parlement en de Raad tot wijziging van de Verordeningen (EU) nr. 648/2012, (EU) nr. 575/2013 en (EU) 2017/1131 voor wat betreft maatregelen ter beperking van buitensporige blootstellingen aan centrale tegenpartijen uit derde landen en ter verbetering van de efficiëntie van de clearingmarkten in de Unie (COM(2022) 697 final). ( 5 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). BIJLAGE Bijlage I bij Gedelegeerde Verordening (EU) nr. 153/2013 wordt als volgt gewijzigd: 1) De titel wordt vervangen door: “ Voorwaarden die gelden voor financiële instrumenten, bankgaranties, overheidsgaranties en goud die als zeer liquide zekerheid worden beschouwd ”. 2) In afdeling 2 bis, eerste alinea, wordt de aanhef vervangen door: “Een overheidsgarantie die niet voldoet aan de in afdeling 2, punt 2, neergelegde voorwaarden voor een door een centrale bank uitgegeven garantie moet tot 7 september 2024 voldoen aan alle volgende voorwaarden om als zekerheid in de zin van artikel 46, lid 1, van Verordening (EU) nr. 648/2012 te worden aanvaard:”. ELI: http://data.europa.eu/eli/reg_del/2024/818/oj ISSN 1977-0758 (electronic edition)",
  "source": "EUR LEX"
}