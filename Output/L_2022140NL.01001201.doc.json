{
  "url": "http://www.w3.org/1999/xhtml\">",
  "content": "L_2022140NL.01001201.xml 19.5.2022 NL Publicatieblad van de Europese Unie L 140/12 BESLUIT (EU) 2022/785 VAN DE COMMISSIE van 17 mei 2022 tot goedkeuring van het herziene netwerkprestatieplan voor de derde referentieperiode van de prestatieregeling voor het gemeenschappelijk Europees luchtruim (2020-2024) (Kennisgeving geschied onder nummer C(2022) 3022) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Uitvoeringsverordening (EU) 2019/317 van de Commissie van 11 februari 2019 tot vaststelling van een prestatie- en heffingsregeling in het gemeenschappelijk Europees luchtruim en tot intrekking van Uitvoeringsverordeningen (EU) nr. 390/2013 en (EU) nr. 391/2013 ( 1 ) , en met name artikel 19, lid 3, Overwegende hetgeen volgt: (1) Overeenkomstig artikel 10, lid 5, van Uitvoeringsverordening (EU) 2019/317 moet de Netwerkbeheerder het netwerkprestatieplan opstellen; overeenkomstig artikel 19, lid 2, van die uitvoeringsverordening wordt dat plan door de Commissie beoordeeld. (2) De Netwerkbeheerder heeft aanvankelijk op 1 oktober 2019 een ontwerpnetwerkprestatieplan voor de derde referentieperiode (RP3) bij de Commissie ingediend. Door de gewijzigde omstandigheden als gevolg van de uitbraak van de COVID-19-pandemie, die na de indiening van het ontwerpnetwerkprestatieplan plaatsvond, heeft de Commissie de beoordeling van dat plan niet afgerond. Volgens de uitzonderlijke maatregelen die de Commissie naar aanleiding van de COVID-19-pandemie heeft vastgesteld voor RP3, zoals uiteengezet in Uitvoeringsverordening (EU) 2020/1627 van de Commissie ( 2 ) , moest de Netwerkbeheerder uiterlijk op 1 oktober 2021 een herzien netwerkprestatieplan voor RP3 opstellen en bij de Commissie indienen. (3) Overeenkomstig artikel 19, lid 1, van Uitvoeringsverordening (EU) 2019/317 en artikel 3, lid 5, van Uitvoeringsverordening (EU) 2020/1627 heeft de Netwerkbeheerder een herzien ontwerpnetwerkprestatieplan voor RP3 ( 3 ) opgesteld, dat is bekrachtigd door de bij Uitvoeringsverordening (EU) 2019/123 van de Commissie ( 4 ) opgerichte Netwerkbeheerraad. De Netwerkbeheerder heeft het herziene ontwerpnetwerkprestatieplan op 30 september 2021 bij de Commissie ingediend. (4) Overeenkomstig artikel 19, lid 2, van Uitvoeringsverordening (EU) 2019/317 heeft de Commissie, bijgestaan door het prestatiebeoordelingsorgaan, het herziene ontwerpnetwerkprestatieplan beoordeeld op basis van de in bijlage V bij die verordening vastgestelde criteria. Uit die beoordeling is gebleken dat het herziene netwerkprestatieplan voldoet aan die criteria. (5) Het is dan ook passend dat de Commissie de definitieve versie van het herziene netwerkprestatieplan voor RP3 goedkeurt, zoals opgesteld door de Netwerkbeheerder en bij de Commissie ingediend op 30 september 2021, HEEFT HET VOLGENDE BESLUIT VASTGESTELD: Artikel 1 Het herziene netwerkprestatieplan voor de derde referentieperiode van de prestatieregeling voor het gemeenschappelijke Europese luchtruim (2020-2024), dat op 30 september 2021 door de Netwerkbeheerder is ingediend, wordt goedgekeurd. Artikel 2 Dit besluit is gericht tot Eurocontrol als Netwerkbeheerder ( 5 ) . Gedaan te Brussel, 17 mei 2022. Voor de Commissie Adina VĂLEAN Lid van de Commissie ( 1 ) PB L 56 van 25.2.2019, blz. 1 . ( 2 ) Uitvoeringsverordening (EU) 2020/1627 van de Commissie van 3 november 2020 inzake uitzonderlijke maatregelen voor de derde referentieperiode (2020-2024) van de prestatie- en heffingsregeling voor het gemeenschappelijk Europees luchtruim ten gevolge van de COVID-19-pandemie ( PB L 366 van 4.11.2020, blz. 7 ). ( 3 ) Herzien netwerkprestatieplan van de Netwerkbeheerder voor de derde referentieperiode 2020-2024 van de prestatieregeling, gepubliceerd op de website “EU Single Sky” (https://webgate.ec.europa.eu/eusinglesky/node_en). ( 4 ) Uitvoeringsverordening (EU) 2019/123 van de Commissie van 24 januari 2019 tot vaststelling van nadere regels voor de uitvoering van de netwerkfuncties voor luchtverkeersbeheer en tot intrekking van Verordening (EU) nr. 677/2011 van de Commissie ( PB L 28 van 31.1.2019, blz. 1 ). ( 5 ) Besluit C(2019) 3228 van de Commissie van 6 mei 2019.",
  "source": "EUR LEX"
}