{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y1231(03):NL:HTML\">",
  "content": "EUR-Lex - 31996Y1231(03) - NL Avis juridique important | 31996Y1231(03) Betrouwbaarheidsverklaring inzake de activiteiten in het kader van de algemene begroting voor het op 31 december 1995 afgesloten begrotingsjaar Publicatieblad Nr. C 395 van 31/12/1996 blz. 0005 - 0009 Betrouwbaarheidsverklaring inzake de activiteiten in het kader van de algemene begroting voor het op 31 december 1995 afgesloten begrotingsjaar Betrouwbaarheidsverklaring (DAS) inzake de activiteiten in het kader van de algemene begroting voor het op 31 december 1995 afgesloten begrotingsjaar 1. De Rekenkamer heeft de geconsolideerde rekeningen van de Europese Unie voor het op 31 december 1995 afgesloten begrotingsjaar onderzocht. Deze rekeningen, die de balans per 31 december 1995, de jaarrekening voor het op 31 december 1995 afgesloten begrotingsjaar en de toelichtingen daarbij omvatten, werden overeenkomstig de bepalingen van het Financieel Reglement van 21 december 1977 opgesteld onder de verantwoordelijkheid van de Commissie. Zij zijn opgenomen in deel IV van het document \"Jaarrekening en financiële balans betreffende de verrichtingen in het kader van de begroting 1995\", dat de Commissie aan de kwijtingverlenende autoriteiten en op 30 april 1996 aan de Rekenkamer heeft voorgelegd. Krachtens artikel 188 C van het Verdrag tot oprichting van de Europese Gemeenschap, artikel 160 C van het Verdrag tot oprichting van de Europese Gemeenschap voor Atoomenergie en artikel 45 C van het Verdrag tot oprichting van de Europese Gemeenschap voor Kolen en Staal moet de Rekenkamer aan het Europees Parlement en de Raad een verklaring voorleggen waarin de betrouwbaarheid van de rekeningen en de wettigheid en regelmatigheid van de onderliggende verrichtingen worden bevestigd. 2. De Kamer heeft haar werkzaamheden verricht overeenkomstig de op internationaal vlak algemeen aanvaarde controlenormen, voor zover deze op de communautaire context van toepassing zijn. Deze controle omvatte onder meer procedures voor een steekproefsgewijs onderzoek om te bepalen of alle ontvangsten werden geïnd en alle uitgaven werden verricht op een wettige en regelmatige wijze. Voor de controle van de ontvangsten werd uitgegaan van de door de Gemeenschap te innen bedragen en de werkelijk aan de Gemeenschap betaalde bedragen. Voor de controle van de uitgaven werd uitgegaan van de vastgelegde uitgaven en de verrichte betalingen. 2.1. De DAS heeft betrekking op alle rekeningen en op alle onderliggende verrichtingen tot op het niveau van de belastingplichtigen en de uiteindelijke begunstigden. (paragraaf 1.7 van bijgevoegd verslag) 2.2. De DAS heeft een globaal karakter. Zij is als zodanig niet bedoeld om een specifieke beoordeling te geven of tot een gekwantificeerde conclusie te komen over een der operationele of geografische terreinen van communautaire activiteit. (paragraaf 1.9 van bijgevoegd verslag) 2.3. De verrichtingen op de terreinen die door de Kamer in het kader van de DAS worden gecontroleerd, kunnen later door andere instanties op basis van de huidige regelgeving opnieuw worden geverifieerd, met name tijdens de goedkeuring van de rekeningen van het EOGFL-Garantie. (paragraaf 1.11 van bijgevoegd verslag) 2.4. Sommige vroegere verificaties van andere controleurs hebben onregelmatigheden en anomalieën aan het licht gebracht die de Kamer in aanmerking neemt bij haar definitieve oordeel, maar waarmee zij in het kader van de voor de DAS toegepaste statistische methode niet als zodanig rekening kan houden. (paragraaf 1.12 van bijgevoegd verslag) 2.5. De DAS zelf bevat geen oordeel over de naleving van de beginselen van goed financieel beheer, dat de Kamer in het kader van haar andere werkzaamheden blijft geven, met name in haar jaarverslag en haar andere speciale verslagen. (paragraaf 1.13 van bijgevoegd verslag) 2.6. Bepaalde opzettelijke onregelmatigheden ten nadele van de communautaire financiën kunnen naar hun aard niet worden ontdekt door middel van de gebruikelijke controleprocedures die overeenkomstig de algemeen aanvaarde controlenormen worden gevolgd. De Kamer is dus niet bij machte zekerheid te verschaffen over het niet-bestaan van dit soort gevallen. (paragraaf 1.14 van bijgevoegd verslag) 2.7. Wegens het macro-economische karakter van de statistische gegevens die ten grondslag liggen aan de eigen BNP- en BTW-middelen, welke ongeveer 80 % van de eigen middelen van de Gemeenschap vormen, betrof het onderzoek van de Kamer een beoordeling van de vraag of de procedures toegepast voor het opstellen van deze gegevens en het waarborgen van de betrouwbaarheid ervan, geschikt zijn. (paragraaf 1.15 van bijgevoegd verslag) 2.8. Het is uiteraard onmogelijk, zekerheid te verschaffen dat alle belastbare importen werkelijk zijn aangegeven en hebben geleid tot de desbetreffende ontvangsten. (paragraaf 1.16 van bijgevoegd verslag) Betrouwbaarheid van de rekeningen 3. De geconsolideerde jaarrekening geeft een correct beeld van de ontvangsten en uitgaven van de Unie, maar roept ondanks de aanzienlijke verbeteringen die in vergelijking met het begrotingsjaar 1994 werden geconstateerd, toch het in punt 4 voorbehoud op. (paragraaf 3.5 van bijgevoegd verslag) 4. De geconsolideerde samenvatting van de begrotingsuitvoering en de vastleggingen buiten de balans om zijn overgewaardeerd omdat zij vastleggingen bevatten die niet meer overeenkomen met reële verplichtingen. Dit zou alleen kunnen worden verholpen met een systeem van nauwlettend en regelmatig toezicht, dat op het niveau van de ordonnateurs nog al te vaak onvoldoende is. (paragraaf 3.10 van bijgevoegd verslag) 5. De geconsolideerde financiële balans van de Europese Unie geeft een correct beeld van de financiële situatie van de Unie, maar roept ondanks de aanzienlijke verbeteringen die in vergelijking met het begrotingsjaar 1994 werden geconstateerd, toch de onderstaande reserves op betreffende de balansen van de Commissie en de andere instellingen. (paragraaf 3.46 van bijgevoegd verslag) 6. De Kamer maakt nogmaals voorbehoud ten aanzien van de waarde van de materiële vaste activa van de Commissie (318,6 Mio ECU voor de roerende zaken te Brussel, te Luxemburg en bij de delegaties). Dit voorbehoud zal slechts kunnen worden opgeheven als de waarde van deze vaste activa nauwkeuriger kan worden bepaald, en wel na de voltooiing van de lopende inventarisatieprocedures (voltooiing verwacht in juni 1996) en de inwerkingtreding van nieuwe rechtsregels en boekhoudkundige voorschriften. (paragraaf 3.67 van bijgevoegd verslag) 7. De Kamer maakt nogmaals voorbehoud inzake de volledigheid van de specifieke boekhouding betreffende de douanerechten en landbouwheffingen. (paragraaf 3.68 van bijgevoegd verslag) 8. De Kamer maakt nogmaals voorbehoud inzake de waarde (97,9 Mio ECU) van de in de financiële balansen van het Europees Parlement, het Economisch en Sociaal Comité en het Comité van de regio's opgenomen roerende zaken. (paragraaf 3.89 van bijgevoegd verslag) Wettigheid/regelmatigheid van de onderliggende verrichtingen Uitgaven 9. De controle van het materiële aspect van de wettigheid/regelmatigheid van de vastleggingen heeft geen ernstige fouten aan het licht gebracht. (paragraaf 3.127 van bijgevoegd verslag) 10. De Kamer meent dat de zeer zeldzame formele fouten betreffende de vastleggingen geen grote invloed hebben gehad op de uitgaven in 1995. Deze formele fouten zijn hoofdzakelijk van invloed op de besluitvormings- en vastleggingsregels. De oorsprong ervan ligt voornamelijk op het niveau van de communautaire instellingen. (paragrafen 3.128 en 3.129 van bijgevoegd verslag) 11. Op verscheidene gebieden, die ongeveer 2,3 % van de communautaire betalingen uitmaken, kan de Kamer geen oordeel uitspreken. Dit onvermogen vloeit voor 1,1 % voort uit de onbetrouwbaarheid van de systemen voor het beheer van de door haar te controleren verrichtingen en voor 1,2 % uit de ontoereikendheid van de ter beschikking van de Kamer staande informatie. (paragraaf 3.122 van bijgevoegd verslag) 12. Het meest waarschijnlijke gecumuleerde bedrag van de zeer talrijke materiële fouten betreffende de onderliggende verrichtingen bij de betalingen, die een meetbare invloed hebben op de uit de algemene begroting gefinancierde bedragen, beloopt ongeveer 4 miljard ECU (5,9 % van de betrokken bedragen). Deze materiële fouten zijn zeer uiteenlopend van aard. De meeste ervan zijn echter van invloed op de vraag of de verrichtingen voor communautaire financiering in aanmerking komen. Zij zijn ook van invloed op de werkelijkheid of de juistheid van de ter financiering voorgestelde uitgaven, de juiste bepaling van het bedrag van de communautaire bijstand en op het bestaan en de kwaliteit van de bewijsstukken tot staving van de betalingen. Zij deden zich meestal voor op het niveau van de Lid-Staten (90 %) en hoofdzakelijk op het niveau van de lokale instanties die met het beheer van de verrichtingen zijn belast (22 %) en op dat van de begunstigden (54 %). Van het totale foutenbedrag betreft 36 % het EOGFL-Garantie en 42 % de structuurfondsen. Wat betreft het EOGFL-Garantie biedt de globale raming van de Kamer op zich niet de mogelijkheid om per land en per specifieke sector de onverschuldigd betaalde bedragen terug te vorderen. Niettemin geeft zij aanwijzingen inzake de in het kader van de goedkeuring van de rekeningen te verrichten controles. Wat de structuurfondsen betreft is het geraamde foutenbedrag niet noodzakelijk van invloed op de door de Commissie in de vorm van voorschotten gedane betalingen. Maar aangezien de onderliggende verrichtingen met middelen van de Europese Unie werden gefinancierd, bestaat het risico dat de algemene begroting door dergelijke fouten uiteindelijk wordt benadeeld. In het algemeen bewijst de frequentie ervan dat zowel de diensten van de Gemeenschap als die van de Lid-Staten een grotere inspanning moeten leveren om na te gaan of de opeenvolgende uitgavendeclaraties werkelijk op subsidiabele uitgaven berusten. (paragrafen 3.131 en 3.133 van bijgevoegd verslag) 13. De Kamer meent dat de frequentie van de formele fouten die van invloed zijn op de betalingen veel te hoog is gebleven. Dit toont vooral aan dat de diverse betrokken beheerniveaus niet in staat zijn tot naleving van de procedures voor beheer en controle en van de voorwaarden die worden gesteld in de regelingen die op de verschillende gefinancierde maatregelen van toepassing zijn. Deze formele fouten zijn hoofdzakelijk van invloed op de naleving van de verplichtingen door de begunstigden of door de instanties die bij de uitvoering van de acties zijn betrokken, het voorhanden zijn of de kwaliteit van de informatie over de gefinancierde acties, de procedures voor de goedkeuring door de begrotingsautoriteit of door de ordonnateur en de regels voor inschrijvingsprocedures. Zij komen meestal voor op het niveau van de Lid-Staten en hoofdzakelijk op het niveau van de centrale en lokale instanties die met het beheer van de verrichtingen zijn belast. (paragrafen 3.135 en 3.136 van bijgevoegd verslag) 14. De Kamer heeft uit haar onderzoek redelijke zekerheid verkregen dat de rekeningen van het begrotingsjaar 1995 een juist beeld geven van de ontvangsten en uitgaven en van de financiële situatie van de Unie, onder voorbehoud van de in de punten 3 tot en met 8 samengevatte feiten. - De Kamer heeft uit dit onderzoek, dat is verricht binnen de in de punten 2.7 en 2.8 aangegeven grenzen, ook redelijke zekerheid verkregen dat de onderliggende verrichtingen bij de tijdens het begrotingsjaar geboekte ontvangsten wettig en regelmatig zijn. - Hoewel de Kamer uit haar onderzoek redelijke zekerheid heeft verkregen dat de onderliggende verrichtingen bij de vastleggingen van het begrotingsjaar in het algemeen wettig en regelmatig zijn, kan zij gezien de in de punten 11 tot en met 13 samengevatte feiten geen globale positieve verklaring afgeven over de wettigheid en regelmatigheid van de onderliggende verrichtingen van de betalingen van het begrotingsjaar. (paragraaf 3.1 tot en met 3.3 van bijgevoegd verslag) 24.10.1996 B. Friedmann Voorzitter Bijgaand speciaal verslag bevat gedetailleerde opmerkingen met betrekking tot deze betrouwbaarheidsverklaring. Europese Rekenkamer 12, rue Alcide De Gasperi, L-1615 Luxemburg",
  "source": "EUR LEX"
}