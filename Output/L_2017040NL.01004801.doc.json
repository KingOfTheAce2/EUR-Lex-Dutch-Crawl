{
  "url": "http://www.w3.org/1999/xhtml\"><!--",
  "content": "L_2017040NL.01004801.xml 17.2.2017 NL Publicatieblad van de Europese Unie L 40/48 UITVOERINGSVERORDENING (EU) 2017/270 VAN DE COMMISSIE van 16 februari 2017 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stof sulfurylfluoride (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 21, lid 3, tweede alternatief, en artikel 78, lid 2, Overwegende hetgeen volgt: (1) In Richtlijn 2010/38/EU van de Commissie ( 2 ) wordt nadere bevestigende informatie verstrekt over de schattingen van de atmosferische levensduur van sulfurylfluoride, over de troposferische concentraties van sulfurylfluoride en over de omstandigheden in de maalderij die nodig zijn om ervoor te zorgen dat de residuen van fluoride-ion in granen de natuurlijke achtergrondgehalten niet overschrijden. (2) De in bijlage I bij Richtlijn 91/414/EEG van de Raad ( 3 ) opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De kennisgever heeft aanvullende informatie ingediend ter bevestiging van de risicobeoordeling met betrekking tot de lotgevallen van sulfurylfluoride in de atmosfeer en de residuen van fluoride-ion in tijdens de fumigatie in de machines aanwezige maalderijproducten. (4) Het Verenigd Koninkrijk heeft de door de kennisgever ingediende aanvullende informatie beoordeeld. Op 4 juni 2015 heeft het Verenigd Koninkrijk zijn beoordeling, in de vorm van een addendum bij het ontwerpbeoordelingsverslag, ingediend bij de andere lidstaten, de Commissie en de Europese Autoriteit voor voedselveiligheid (EFSA). (5) De Commissie was van oordeel dat op basis van de door de kennisgever verstrekte aanvullende informatie niet kon worden uitgesloten dat de residugehalten in tijdens de fumigatie in de machines aanwezige maalderijproducten de natuurlijke achtergrondconcentratie van fluoride-ion overschrijden of niet aan de desbetreffende maximumresidugehalten voldoen. Daarom moeten de goedkeuringsvoorwaarden worden gewijzigd, opdat in de behandelde faciliteiten aanwezige maalderijproducten altijd voldoen aan de bepalingen van Verordening (EG) nr. 396/2005 van het Europees Parlement en de Raad ( 5 ) . Verder was de Commissie van oordeel dat op basis van de verstrekte informatie de evenwichtstoestand van sulfurylfluoride in de troposfeer niet is aangetoond; derhalve moeten de troposferische concentraties van sulfurylfluoride verder worden opgevolgd — tot de evenwichtstoestand is aangetoond — en moet daarover regelmatig — om de vijf jaar — informatie worden verstrekt aan de Commissie, de lidstaten en de EFSA. (6) Bij Richtlijn 2009/84/EG van de Commissie ( 6 ) is sulfurylfluoride ook goedgekeurd als een biocidale werkzame stof. Vanwege dezelfde bezorgdheid over de lotgevallen van sulfurylfluoride in het milieu als met betrekking tot het gebruik ervan als bestrijdingsmiddel, is verzocht om aanvullende informatie, inclusief toezicht op de troposferische concentraties. Om overbodig werk te vermijden en het evaluatieproces te rationaliseren moet de uiterste datum voor het indienen van informatie telkens dezelfde zijn. (7) De bijlage bij Uitvoeringsverordening (EU) nr. 540/2011 moet daarom dienovereenkomstig worden gewijzigd. (8) De aanvrager heeft de mogelijkheid gekregen om opmerkingen op het evaluatieverslag in te dienen. (9) De lidstaten moet voldoende tijd worden gegund om de toelatingen voor gewasbeschermingsmiddelen die sulfurylfluoride bevatten en die niet aan de beperkte goedkeuringsvoorwaarden voldoen, te wijzigen of in te trekken. (10) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die sulfurylfluoride bevatten, moet deze periode uiterlijk 18 maanden na de inwerkingtreding van deze verordening aflopen. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) nr. 540/2011 De bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Overgangsmaatregelen Uiterlijk op 9 september 2017 wijzigen de lidstaten, indien nodig, overeenkomstig Verordening (EG) nr. 1107/2009 de bestaande toelatingen voor gewasbeschermingsmiddelen die sulfurylfluoride als werkzame stof bevatten, of trekken deze in. Artikel 3 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet zo kort mogelijk zijn en uiterlijk twaalf maanden na de beperking of intrekking van de desbetreffende toelating aflopen. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 februari 2017. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Richtlijn 2010/38/EU van de Commissie van 18 juni 2010 tot wijziging van Richtlijn 91/414/EEG van de Raad teneinde sulfurylfluoride op te nemen als werkzame stof ( PB L 154 van 19.6.2010, blz. 21 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 ). ( 6 ) Richtlijn 2009/84/EG van de Commissie van 28 juli 2009 tot wijziging van Richtlijn 98/8/EG van het Europees Parlement en de Raad teneinde sulfurylfluoride als werkzame stof in bijlage I bij die richtlijn op te nemen ( PB L 197 van 29.7.2009, blz. 67 ). BIJLAGE De kolom „Specifieke bepalingen” van rij 307, sulfurylfluoride, van deel A van de bijlage bij Uitvoeringsverordening (EU) nr. 540/2011 wordt vervangen door: „DEEL A De stof mag alleen worden toegelaten voor gebruik als insecticide/nematicide (fumigatiemiddel), toegepast door professionele gebruikers in hermetisch afsluitbare structuren, voor zover: a) die structuren leeg zijn, of b) indien er levensmiddelen of diervoeders in de gefumigeerde faciliteit aanwezig zijn, exploitanten van levensmiddelenbedrijven en gebruikers waarborgen dat enkel de levensmiddelen of diervoeders die aan de bij Verordening (EG) nr. 396/2005 van het Europees Parlement en de Raad ( *1 ) vastgestelde bestaande maximumgehalten aan residuen van sulfurylfluoride en fluoride-ion voldoen, in de voedsel- en voederketen terechtkomen; daartoe moeten exploitanten van levensmiddelenbedrijven en gebruikers maatregelen nemen die gelijkwaardig zijn aan de in artikel 5 van Verordening (EG) nr. 852/2004 van het Europees Parlement en de Raad ( *2 ) vastgestelde HACCP-beginselen, en die maatregelen volledig uitvoeren; gebruikers moeten met name het kritische controlepunt identificeren waarop controle essentieel is om te voorkomen dat de maximumresidugehalten worden overschreden, alsmede efficiënte bewakingsprocedures vaststellen en toepassen op dat kritische controlepunt. DEEL B Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen moet rekening worden gehouden met de conclusies van het evaluatieverslag over sulfurylfluoride dat op 7 december 2016 door het Permanent Comité voor planten, dieren, levensmiddelen en diervoeders is afgerond, en met name met de aanhangsels I en II van dat verslag. Bij deze algemene evaluatie moeten de lidstaten bijzondere aandacht schenken aan: — het risico dat wordt gevormd door anorganisch fluoride via verontreinigde producten, zoals meel en zemelen die tijdens de fumigatie in de maalderijmachines zijn achtergebleven, of graan dat in silo's in de maalderij is opgeslagen. Er moeten maatregelen worden genomen om ervoor te zorgen dat enkel producten die aan de bestaande MRL's voldoen, in de voedsel- en voederketen terechtkomen; — het risico voor de bedieners en het risico voor de werknemers, zoals bij het opnieuw betreden van een gefumigeerde structuur na verluchting. Er zijn maatregelen vereist om ervoor te zorgen dat zij zelfstandig werkende ademhalingsapparatuur of andere geschikte persoonlijke beschermingsmiddelen dragen; — het risico voor omstanders door de instelling van een passend uitsluitingsgebied rond de gefumigeerde structuur. De toelatingsvoorwaarden moeten, indien nodig, risicobeperkende maatregelen omvatten. De kennisgever moet met ingang van 30 juni 2017 om de vijf jaar monitoringgegevens over de troposferische concentraties van sulfurylfluoride bij de Commissie, de lidstaten en de EFSA indienen. De aantoonbaarheidsgrens voor de analyse moet ten minste 0,5 ppt (overeenkomend met 2,1 ng sulfurylfluoride/m 3 troposferische lucht) bedragen. ( *1 ) Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 ). ( *2 ) Verordening (EG) nr. 852/2004 van het Europees Parlement en de Raad van 29 april 2004 inzake levensmiddelenhygiëne ( PB L 139 van 30.4.2004, blz. 1 ).”.”",
  "source": "EUR LEX"
}