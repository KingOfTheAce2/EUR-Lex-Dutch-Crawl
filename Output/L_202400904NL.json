{
  "url": "http://www.w3.org/1999/xhtml\">",
  "content": "L_202400904NL.000101.fmx.xml Publicatieblad van de Europese Unie NL Serie L 2024/904 26.3.2024 UITVOERINGSVERORDENING (EU) 2024/904 VAN DE COMMISSIE van 25 maart 2024 tot wijziging van Verordening (EG) nr. 32/2000 van de Raad wat betreft de verlenging van de tariefcontingenten van de Unie voor jute- en kokosproducten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 32/2000 van de Raad van 17 december 1999 betreffende de opening en het beheer van de in de GATT geconsolideerde communautaire tariefcontingenten en van enkele andere communautaire tariefcontingenten alsmede tot vaststelling van de voorwaarden voor de wijziging of aanpassing van die contingenten en tot intrekking van Verordening (EG) nr. 1808/95 van de Raad ( 1 ) , en met name artikel 9, lid 1, punt b), tweede streepje, Overwegende hetgeen volgt: (1) Sinds er bij Verordening (EG) nr. 32/2000 autonome tariefcontingenten van de Unie met nulrecht zijn ingevoerd voor specifieke hoeveelheden jute- en kokosproducten naar aanleiding van de inwerkingtreding van het schema van algemene preferenties (SAP) in 1995, zijn de tariefcontingenten herhaaldelijk verlengd. De laatste verlenging liep tot en met 31 december 2023. (2) Aangezien de toepassingsperiode van Verordening (EU) nr. 978/2012 van het Europees Parlement en de Raad ( 2 ) bij Verordening (EU) 2023/2663 van het Europees Parlement en de Raad ( 3 ) tot na 31 december 2023 is verlengd, moet de tariefcontingentregeling voor jute- en kokosproducten dienovereenkomstig worden verlengd. (3) Verordening (EG) nr. 32/2000 moet daarom dienovereenkomstig worden gewijzigd. (4) Omwille van de rechtszekerheid en het voortgezette gebruik van de tariefcontingenten moet deze verordening in werking treden op de dag van de bekendmaking ervan in het Publicatieblad van de Europese Unie en van toepassing zijn met ingang van 1 januari 2024. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De vijfde kolom (“Contingentperiode”) van de tabel in bijlage III bij Verordening (EG) nr. 32/2000 wordt als volgt gewijzigd: 1) De tekst voor volgnummer 09.0107 wordt vervangen door: “van 1 januari tot en met 31 december van elk jaar tot en met 31 december 2027\n                              ”. 2) De tekst voor volgnummer 09.0109 wordt vervangen door: “van 1 januari tot en met 31 december van elk jaar tot en met 31 december 2027\n                              ”. 3) De tekst voor volgnummer 09.0111 wordt vervangen door: “van 1 januari tot en met 31 december van elk jaar tot en met 31 december 2027\n                              ”. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie Zij is van toepassing met ingang van 1 januari 2024. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 maart 2024. Voor de Commissie De voorzitter Ursula VON DER LEYEN ( 1 ) PB L 5 van 8.1.2000, blz. 1 , ELI: http://data.europa.eu/eli/reg/2000/32/oj. ( 2 ) Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( PB L 303 van 31.10.2012, blz. 1 , ELI: http://data.europa.eu/eli/reg/2012/978/oj). ( 3 ) Verordening (EU) 2023/2663 van het Europees Parlement en de Raad van 22 november 2023 tot wijziging van Verordening (EU) nr. 978/2012 houdende toepassing van een schema van algemene tariefpreferenties ( PB L, 2023/2663, 27.11.2023, ELI: http://data.europa.eu/eli/reg/2023/2663/oj ). ELI: http://data.europa.eu/eli/reg_impl/2024/904/oj ISSN 1977-0758 (electronic edition)",
  "source": "EUR LEX"
}