{
  "url": "http://www.w3.org/1999/xhtml\"><!--",
  "content": "L_2023148NL.01001701.xml 8.6.2023 NL Publicatieblad van de Europese Unie L 148/17 GEDELEGEERDE VERORDENING (EU) 2023/1118 VAN DE COMMISSIE van 12 januari 2023 tot aanvulling van Richtlijn (EU) 2019/2034 van het Europees Parlement en de Raad met technische reguleringsnormen tot nadere bepaling van de voorwaarden waaronder colleges van toezichthouders hun taken uitoefenen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2019/2034 van het Europees Parlement en de Raad van 27 november 2019 betreffende het prudentiële toezicht op beleggingsondernemingen en tot wijziging van Richtlijnen 2002/87/EG, 2009/65/EG, 2011/61/EU, 2013/36/EU, 2014/59/EU en 2014/65/EU ( 1 ) , en met name artikel 48, lid 8, Overwegende hetgeen volgt: (1) Om de colleges van toezichthouders op te richten en te bepalen wie de leden van het college en potentiële waarnemers zijn, is het noodzakelijk overzichten van beleggingsondernemingsgroepen op te stellen. Aan de hand van die overzichten moeten de groepsentiteiten of bijkantoren in de Unie of een derde land worden achterhaald en moeten voor elke groepsentiteit de aard, de locatie, de bij het toezicht op de entiteit betrokken autoriteiten, de toepasselijke prudentiële vrijstellingen, het belang ervan voor de groep en het belang ervan voor het land waar de entiteit een vergunning heeft gekregen of is gevestigd, worden beschreven. (2) Om te zorgen voor een coherente toepassing van artikel 48 van Richtlijn (EU) 2019/2034 in de hele Unie en dus voor eerlijke concurrentievoorwaarden, is het belangrijk de convergentie van de praktijken van groepstoezichthouders met betrekking tot de oprichting van colleges van toezichthouders voor beleggingsondernemingsgroepen te bevorderen. Aangezien de oprichting van colleges van toezichthouders wordt overgelaten aan het oordeel van de overeenkomstig artikel 46 van Richtlijn (EU) 2019/2034 bepaalde groepstoezichthouder, is het met name van essentieel belang gemeenschappelijke criteria vast te stellen waarmee groepstoezichthouders rekening moeten houden wanneer zij bepalen of er een college van toezichthouders moet worden opgericht. Die gemeenschappelijke criteria moeten evenredigheidscriteria omvatten, de noodzaak weerspiegelen om toezichttaken te vergemakkelijken en de coördinatie tussen en de samenwerking met de betrokken toezichthoudende autoriteiten van derde landen vergemakkelijken, met name wanneer die coördinatie en samenwerking nodig is om relevante informatie over het marginmodel uit te wisselen met de toezichthoudende autoriteiten van de clearingleden van de gekwalificeerde centrale tegenpartijen (GCTP’s) of de toezichthoudende autoriteiten van de GCTP’s, en om die informatie bij te werken. (3) Om de colleges van toezichthouders efficiënter en doeltreffender te laten werken, moeten de in artikel 48, lid 6, derde alinea, van Richtlijn (EU) 2019/2034 bedoelde schriftelijke regelingen alle werkterreinen van het college bestrijken. Die schriftelijke regelingen moeten daarom ook betrekking hebben op regelingen tussen de leden van het college die betrokken zijn bij specifieke activiteiten van het college, met inbegrip van activiteiten die worden uitgevoerd via specifieke substructuren van het college, indien dergelijke substructuren met het oog op efficiëntie zijn opgericht. Om dezelfde reden moeten de schriftelijk vastgelegde regelingen ook betrekking hebben op de operationele aspecten van de werkzaamheden van het college, daar die aspecten van cruciaal belang zijn voor de werking van het college van toezichthouders, zowel in normale bedrijfsomstandigheden als tijdens noodsituaties. Tot slot moeten de schriftelijk vastgelegde regelingen volledig, consistent en exhaustief zijn en moeten zij de bevoegde autoriteiten een adequaat en passend uitgangspunt verschaffen om hun taken binnen veeleer dan buiten het college te vervullen. (4) Colleges van toezichthouders zijn een essentieel hulpmiddel om informatie uit te wisselen ter voorbereiding en als reactie op noodsituaties, en om de groepstoezichthouder in staat te stellen om een effectief toezicht op geconsolideerde basis uit te oefenen. Om consistentie te waarborgen en de Europese Bankautoriteit (EBA) in staat te stellen haar taken overeenkomstig Verordening (EU) nr. 1093/2010 van het Europees Parlement en de Raad ( 2 ) uit te voeren, moet de EBA deelnemen aan alle colleges van toezichthouders. Gezien de coördinerende rol van de colleges van toezichthouders voor alle toezichtactiviteiten met betrekking tot de beleggingsondernemingsgroepen die voortvloeien uit andere Uniewetgeving, moet bovendien altijd de Europese Autoriteit voor effecten en markten (ESMA) worden uitgenodigd om deel te nemen aan de vergaderingen en activiteiten van het college van toezichthouders, overeenkomstig de schriftelijke regelingen. (5) Om alle werkzaamheden van het college te kunnen verrichten, moeten de groepstoezichthouder en de leden van het college van toezichthouders een overzicht hebben van de activiteiten van alle entiteiten van de betrokken beleggingsondernemingsgroep, met inbegrip van de activiteiten van de entiteiten die financiële activiteiten verrichten zonder als beleggingsonderneming te worden aangemerkt, en de activiteiten van die entiteiten die in derde landen actief zijn. Om dezelfde reden moet interactie worden bevorderd tussen de groepstoezichthouder, de leden van het college, de overheidsinstanties of -organen in een lidstaat die verantwoordelijk zijn voor of betrokken zijn bij het toezicht op een entiteit van de beleggingsondernemingsgroep, waaronder de bevoegde autoriteiten van lidstaten van ontvangst waar als belangrijk beschouwde bijkantoren zijn gevestigd, de autoriteiten of organen die verantwoordelijk zijn voor het toezicht op markten voor financiële instrumenten en voor het voorkomen van het gebruik van het financiële stelsel voor witwassen en terrorismefinanciering, de autoriteiten of organen die verantwoordelijk zijn voor consumentenbescherming, en de afwikkelingsautoriteiten. Het is daarom van belang dat deze overheidsinstanties of -organen in voorkomend geval als waarnemers aan de werkzaamheden van het college van toezichthouders mogen deelnemen. (6) In het belang van de transparantie en om de soepele werking van het college van toezichthouders te waarborgen, moeten de leden van het college de reikwijdte en de mate van betrokkenheid van eventuele andere autoriteiten, die als waarnemers aan het college van toezichthouders moeten deelnemen, bespreken en afspreken. De voorwaarden voor deelname van dergelijke autoriteiten als waarnemers aan het college van toezichthouders moeten duidelijk worden vastgelegd in de schriftelijke regelingen en moeten worden meegedeeld aan alle autoriteiten die als waarnemers aan het college van toezichthouders deelnemen. (7) Om hun taken beter te kunnen vervullen en dubbel werk te vermijden, met inbegrip van dubbele informatieverzoeken aan de onder toezicht staande entiteiten van de groep, moeten de leden van het college van toezichthouders nauw samenwerken en hun toezichtactiviteiten zo veel mogelijk coördineren. Om dezelfde reden moeten de leden van het college van toezichthouders regelmatig alle overeenkomsten inzake de delegatie van taken en verantwoordelijkheden evalueren, met name wanneer de leden van het college de toewijzing van middelen bepalen en het plan voor toezichttaken ter plaatse en elders op het niveau van het college van toezichthouders ontwikkelen. (8) De groepstoezichthouder moet over een algemeen overzicht van de situatie van de groep kunnen beschikken en als facilitator kunnen optreden om een vlotte informatiestroom tussen de leden van het college te waarborgen. Daarom moet de groepstoezichthouder toegang hebben tot alle informatie die nodig is om zijn taken en verantwoordelijkheden uit te voeren en moet hij optreden als coördinator voor het verzamelen en verspreiden van informatie die hij heeft ontvangen van leden van het college van toezichthouders, andere waarnemers of entiteiten van de groep, of input van andere toezichthoudende organen of autoriteiten die met betrekking tot de beleggingsondernemingsgroep zijn opgericht. Hetzelfde geldt voor de leden van het college, aangezien zij toegang moeten hebben tot relevante informatie om hun taken en plichten te kunnen vervullen met betrekking tot de entiteiten waarvoor zij verantwoordelijk zijn, en voor de behoefte om relevante informatie te delen met de andere leden van het college van toezichthouders. Met name wanneer de groepstoezichthouder vaststelt dat bepaalde informatie relevant is voor een ander lid van het college van toezichthouders, mag hij leden van het college niet op ongerechtvaardigde wijze uitsluiten van het ontvangen van die informatie. (9) Colleges van toezichthouders vergemakkelijken de samenwerking en coördinatie tussen de bevoegde autoriteiten. Dat is met name het geval voor besluiten met betrekking tot het gebruik van interne modellen voor de berekening van eigenvermogensvereisten waarvoor voorafgaande toestemming van de bevoegde autoriteiten vereist is. Het is daarom belangrijk de voorwaarden te specificeren waaronder de groepstoezichthouder en de betrokken bevoegde autoriteiten informatie uitwisselen over de prestaties van interne modellen en maatregelen bespreken en af te spreken om vastgestelde inefficiënties aan te pakken. (10) Om op het niveau van het college van toezichthouders toezichtmiddelen toe te wijzen en toezichttaken ter plaatse en elders te ontwikkelen of te coördineren, moeten de leden van het college van toezichthouders rekening houden met de resultaten van het in artikel 36, lid 1, van Richtlijn (EU) 2019/2034 bedoelde proces van toetsing en evaluatie door de toezichthouder dat wordt uitgevoerd voor de beleggingsondernemingsgroep en elk van haar entiteiten. Om de prioriteiten van de gemeenschappelijke toezichtwerkzaamheden beter te bepalen en te zorgen voor een adequate toewijzing van middelen, moet de vaststelling van het programma voor toezichtonderzoek van het college daarom beginnen zodra de laatste hand is gelegd aan die processen voor toetsing en evaluatie door de toezichthouder, en worden afgerond zodra de bevoegde autoriteiten de taken die zij op nationaal niveau hebben toegezegd te zullen uitvoeren, de aan die taken toegewezen middelen en de respectieve tijdschema’s voor de uitvoering van die taken hebben besproken. (11) Leden van het college van toezichthouders moeten hun activiteiten ter voorbereiding op en in noodsituaties coördineren. Noodsituaties omvatten ook ongunstige ontwikkelingen die de ordelijke werking en de integriteit van de financiële markten of de stabiliteit van het financiële stelsel van de Unie of een deel daarvan ernstig in gevaar kunnen brengen, en andere situaties die de financiële en economische situatie van een beleggingsondernemingsgroep of een van de entiteiten daarvan aantasten of uitdrukkelijk kunnen aantasten. (12) Er moet voor worden gezorgd dat een noodsituatie naar behoren wordt beoordeeld en aangepakt. Wanneer de leden van het college van toezichthouders met een noodsituatie te maken hebben, moeten zij daarom onder coördinatie van de groepstoezichthouder ernaar streven een gecoördineerde toezichtbeoordeling van de situatie te ontwikkelen, overeenstemming bereiken over een gecoördineerde toezichtreactie en monitoren hoe die reactie wordt geïmplementeerd. De leden van het college van toezichthouders moeten er ook voor zorgen dat externe communicatie wordt gecoördineerd en dat die communicatie betrekking heeft op elementen waarover zij vooraf onderling overeenstemming hebben bereikt. (13) Deze verordening is gebaseerd op de ontwerpen van technische reguleringsnormen die de EBA bij de Commissie heeft ingediend. (14) De EBA heeft de ESMA geraadpleegd, openbare raadplegingen gehouden over de ontwerpen van technische reguleringsnormen waarop deze verordening is gebaseerd, de mogelijke kosten en baten geanalyseerd en het advies van de in overeenstemming met artikel 37 van Verordening (EU) nr. 1093/2010 opgerichte Stakeholdergroep bankwezen ingewonnen, HEEFT DE VOLGENDE VERORDENING VASTGESTELD: AFDELING 1 OPRICHTING VAN COLLEGES Artikel 1 Overzichten van beleggingsondernemingsgroepen 1.   De groepstoezichthouder stelt een overzicht op van een beleggingsondernemingsgroep om de volgende groepsentiteiten te identificeren: a) beleggingsondernemingen waaraan in een lidstaat een vergunning is verleend en bijkantoren die in een lidstaat zijn gevestigd, die geen beleggingsondernemingen zijn waarop artikel 1, lid 2, van Verordening (EU) 2019/2033 van het Europees Parlement en de Raad ( 3 ) van toepassing is; b) financiële instellingen, ondernemingen die nevendiensten verrichten, verbonden agenten en bijkantoren daarvan waaraan in een lidstaat een vergunning is verleend of die daar gevestigd zijn; c) beleggingsondernemingen, financiële instellingen, ondernemingen die nevendiensten verrichten, verbonden agenten en bijkantoren daarvan waaraan in een derde land een vergunning is verleend of die daar gevestigd zijn. 2.   Voor de toepassing van lid 1, punt a), wordt de volgende informatie in het overzicht opgenomen: a) de lidstaat waar de beleggingsonderneming een vergunning heeft verkregen of het bijkantoor is gevestigd; b) de bevoegde autoriteit die voor het toezicht op de beleggingsonderneming verantwoordelijk is, of de bevoegde autoriteit van de lidstaat van ontvangst waar het bijkantoor is gevestigd, en andere relevante autoriteiten uit de financiële sector van die lidstaat, waaronder de bevoegde autoriteiten die verantwoordelijk zijn voor het toezicht op markten voor financiële instrumenten, voor consumentenbescherming en afwikkeling, en voor het voorkomen van het gebruik van het financiële stelsel voor witwassen en terrorismefinanciering; c) voor een beleggingsonderneming waaraan in een lidstaat een vergunning is verleend, of zij voldoet aan de criteria om te worden beschouwd als een kleine en niet-verweven beleggingsonderneming als bedoeld in artikel 12, lid 1, van Verordening (EU) 2019/2033. 3.   Voor de toepassing van lid 1, punten b) en c), wordt de volgende informatie in het overzicht opgenomen: a) de lidstaat of het derde land waar de groepsentiteit of het bijkantoor een vergunning heeft verkregen of is gevestigd; b) de autoriteit die verantwoordelijk is voor of betrokken is bij het toezicht op die groepsentiteit of het bijkantoor; c) informatie over het belang van de groepsentiteit of het bijkantoor voor de in punt a) bedoelde lidstaat en voor de beleggingsondernemingsgroep, en de relevante criteria die door de bevoegde autoriteiten worden gebruikt om dat belang te bepalen. Artikel 2 Bepalen of de oprichting van een college van toezichthouders passend is 1.   Wanneer de groepstoezichthouder bepaalt of de oprichting van een college van toezichthouders passend is, houdt hij rekening met het in artikel 1 bedoelde overzicht van de groep en gaat hij na of aan een van de volgende voorwaarden is voldaan: a) de beleggingsondernemingsgroep bestaat uit ten minste twee beleggingsondernemingen die een vergunning hebben verkregen en actief zijn in twee verschillende lidstaten; b) de uitoefening van de in artikel 48 van Richtlijn (EU) 2019/2034 bedoelde taken zou worden vergemakkelijkt door de oprichting van een college van toezichthouders; c) de coördinatie en samenwerking met de relevante toezichthoudende autoriteiten van derde landen zou doeltreffender worden uitgevoerd bij een college van toezichthouders; d) voor de toepassing van artikel 23, lid 1, eerste alinea, punt c), en artikel 23, lid 2, van Verordening (EU) 2019/2033 is coördinatie en samenwerking nodig voor overleg met de toezichthoudende autoriteiten van de clearingleden van de gekwalificeerde centrale tegenpartijen (“GCTP’s”) of de toezichthoudende autoriteiten van GCTP’s, en om die informatie bij te werken. 2.   Indien aan een van de voorwaarden van lid 1, punten a), b), c) of d), is voldaan, wordt de oprichting van een college passend geacht, tenzij de groepstoezichthouder van oordeel is dat die oprichting niet passend zou zijn op grond van het in artikel 1 bedoelde overzicht van de groep, en met name wanneer beleggingsondernemingen worden beschouwd als kleine en niet-verweven beleggingsondernemingen als bedoeld in artikel 12, lid 1, van Verordening (EU) 2019/2033. Artikel 3 Communicatie over de oprichting van een college van toezichthouders 1.   Wanneer een college van toezichthouders is opgericht, doet de groepstoezichthouder onverwijld het volgende: a) hij stelt de in artikel 48, lid 5, van Richtlijn (EU) 2019/2034 bedoelde bevoegde en toezichthoudende autoriteiten in kennis van hun lidmaatschap van het college van toezichthouders; b) hij stelt de EBA en de betrokken EU-moederbeleggingsonderneming, EU-moederbeleggingsholding of gemengde financiële EU-moederholding (elk van deze entiteiten die ook als “EU-moederonderneming” wordt aangemerkt) in kennis van de oprichting van het college van toezichthouders, van de identiteit van zijn leden en waarnemers, alsmede van eventuele wijzigingen in de samenstelling van dat college. 2.   Indien geen college van toezichthouders is opgericht hoewel aan de voorwaarden van artikel 2, lid 1, punt a), is voldaan, stelt de groepstoezichthouder de EBA onverwijld in kennis van haar besluit om geen college van toezichthouders op te richten en motiveert zij haar besluit. AFDELING 2 WERKING VAN COLLEGES Artikel 4 Vaststelling van de schriftelijke regelingen 1.   De in artikel 48, lid 6, derde alinea, van Richtlijn (EU) 2019/2034 bedoelde schriftelijke regelingen bevatten alle volgende elementen: a) informatie over de algemene structuur van de betrokken groep, die alle groepsentiteiten omvat, met inbegrip van de EU-moederonderneming; b) de identificatie van de leden van het college van toezichthouders, met inbegrip van de leden die toezichthoudende autoriteiten van derde landen zijn, en van de in artikel 5, lid 1, van deze verordening bedoelde waarnemers; c) een beschrijving van de voorwaarden voor de deelname van de in artikel 48, lid 5, punt b), van Richtlijn (EU) 2019/2034 bedoelde toezichthoudende autoriteiten van derde landen aan het college van toezichthouders, met name wat betreft hun betrokkenheid bij de verschillende dialogen en processen van het college van toezichthouders en hun rechten en plichten met betrekking tot de uitwisseling van informatie binnen het college van toezichthouders; d) of de groepstoezichthouder waarnemers als bedoeld in artikel 5, lid 1, van deze verordening mag uitnodigen en de voorwaarden voor hun deelname aan de activiteiten van het college van toezichthouders; e) de regelingen voor de uitwisseling van informatie, met inbegrip van de reikwijdte van de informatie, de frequentie en de communicatiekanalen, met inbegrip van de uitwisseling van informatie met toezichthoudende autoriteiten van derde landen en de in artikel 4, punt 2, v), van Verordening (EU) nr. 1093/2010 bedoelde afwikkelingsautoriteiten die zijn uitgenodigd om als waarnemer aan het college deel te nemen; f) de regelingen voor de behandeling van vertrouwelijke informatie; g) de procedures voor het vergaren van informatie bij de entiteiten van de beleggingsondernemingsgroep en de procedures voor de verificatie van die informatie; h) de procedure voor de coördinatie van informatieverzoeken van de toezichthoudende autoriteiten van de clearingleden van de GCTP’s of van de toezichthoudende autoriteiten van de GCTP’s; i) de regelingen voor het delegeren van taken en verantwoordelijkheden, indien van toepassing; j) een beschrijving van eventuele substructuren van het college; k) de regelingen voor de planning en coördinatie van toezichtactiviteiten in normale bedrijfsomstandigheden; l) de regelingen voor de planning en coördinatie van toezichtactiviteiten ter voorbereiding op en tijdens noodsituaties, met inbegrip van noodplannen, communicatiemiddelen en procedures; m) de procedures om de groepstoezichthouder en de leden van het college van toezichthouders te informeren vóór en na het opleggen van significante sancties aan entiteiten van de beleggingsondernemingsgroepen; n) het beleid van de groepstoezichthouder en de leden van het college van toezichthouders op het gebied van de communicatie met de EU-moederonderneming en de groepsentiteiten; o) overeengekomen procedures en termijnen voor de verspreiding van de documenten voor vergaderingen van het college van toezichthouders; p) elke andere overeenkomst tussen de leden van het college van toezichthouders, met inbegrip van overeengekomen indicatoren voor de detectie van vroegtijdige waarschuwingssignalen, mogelijke risico’s en kwetsbaarheden; q) regelingen voor de situatie waarin een lid of een waarnemer zijn deelname aan het college beëindigt, en met name over de verplichting om de gegevens die vóór een dergelijke beëindiging zijn uitgewisseld, op te slaan en toegang tot die gegevens te verlenen. 2.   De in artikel 48, lid 6, derde alinea, van Richtlijn (EU) 2019/2034 bedoelde schriftelijke regelingen kunnen voorzien in andere elementen die tussen de consoliderende toezichthouder en de leden van het college zijn overeengekomen. Artikel 5 Identificatie van waarnemers 1.   De groepstoezichthouder nodigt, in voorkomend geval en naast de leden van het college van toezichthouders en de EBA, de volgende autoriteiten uit om als waarnemer deel te nemen aan de vergaderingen en activiteiten van het college van toezichthouders: a) de bevoegde autoriteiten van de lidstaten van ontvangst waar bijkantoren zijn gevestigd die overeenkomstig artikel 1, lid 3, punt c), als belangrijk zijn aangemerkt; b) de ESMA; c) de nationale centrale bank van een lidstaat waar een groepsentiteit, met inbegrip van de EU-moederonderneming, een vergunning heeft verkregen of gevestigd is, of de Europese Centrale Bank; d) de overheidsinstanties of -organen in een lidstaat die verantwoordelijk zijn voor of betrokken zijn bij het toezicht op een entiteit van de beleggingsondernemingsgroep, waaronder de bevoegde autoriteiten die verantwoordelijk zijn voor het toezicht op markten voor financiële instrumenten, het voorkomen van het gebruik van het financiële stelsel voor witwassen of terrorismefinanciering, en consumentenbescherming en de bevoegde autoriteiten van de lidstaat van herkomst van een clearinglid of de bevoegde autoriteiten van de GCTP als bedoeld in artikel 48 van Richtlijn (EU) 2019/2034; e) de in artikel 4, punt 2, v), van Verordening (EU) nr. 1093/2010 bedoelde afwikkelingsautoriteiten. 2.   In overleg met de leden van het college van toezichthouders specificeert de groepstoezichthouder in de in artikel 4 bedoelde schriftelijke coördinatie- en samenwerkingsregelingen de regelingen betreffende de deelname aan het college van toezichthouders van de in lid 1, punten a) tot en met e), van dit artikel bedoelde autoriteiten. De groepstoezichthouder informeert alle leden en waarnemers van het college van toezichthouders over deze regelingen. Artikel 6 Deelname aan vergaderingen van het college van toezichthouders 1.   Wanneer de groepstoezichthouder een vergadering van het college als bedoeld in artikel 48, lid 6, van Richtlijn (EU) 2019/2034 organiseert, houdt hij rekening met al het volgende: a) de te bespreken onderwerpen, de in overweging te nemen activiteiten en de doelstellingen van de vergadering, met name wat betreft de relevantie ervan voor alle entiteiten van de beleggingsondernemingsgroep volgens het overeenkomstig artikel 1 van deze verordening opgestelde overzicht; b) het belang van elke entiteit van de beleggingsondernemingsgroep, zoals blijkt uit het overeenkomstig artikel 1 van deze verordening opgestelde overzicht, zowel voor de beleggingsondernemingsgroep als voor de lidstaat waar die entiteit een vergunning heeft verkregen of gevestigd is. 2.   De groepstoezichthouder, de leden en de waarnemers in het college van toezichthouders zorgen er op basis van de besproken onderwerpen en nagestreefde doelstellingen voor dat de meest geschikte vertegenwoordigers deelnemen aan de vergaderingen of activiteiten van het college van toezichthouders. Die vertegenwoordigers hebben als leden of als waarnemers van het college de bevoegdheid om, in de mate van het mogelijke, namens hun autoriteiten verbintenissen aan te gaan bij de besprekingen en de beslissingen die tijdens die vergaderingen zijn gepland. 3.   Op basis van de onderwerpen en doelstellingen van de vergadering van het toezichtcollege kan de groepstoezichthouder vertegenwoordigers van entiteiten van de beleggingsondernemingsgroep uitnodigen om aan die vergaderingen deel te nemen. Artikel 7 Delegatie van taken en verantwoordelijkheden 1.   Bij het opstellen en actualiseren van het in artikel 14 bedoelde programma voor toezichtonderzoek van het college overwegen de groepstoezichthouder en de leden van het college van toezichthouders de mogelijkheid van overeenkomsten over de vrijwillige delegatie van taken en verantwoordelijkheden als bedoeld in artikel 48, lid 2, punt e), van Richtlijn (EU) 2019/2034, met name wanneer een dergelijke delegatie naar verwachting zal leiden tot efficiënter en doeltreffender toezicht, met name door onnodige overlappingen van toezichtvereisten weg te nemen, onder meer met betrekking tot informatieverzoeken. 2.   Van de sluiting van een overeenkomst over de delegatie van taken of verantwoordelijkheden wordt aan de EU-moederonderneming kennisgegeven door de groepstoezichthouder en aan de betrokken beleggingsonderneming door de bevoegde autoriteit die haar bevoegdheden delegeert. Artikel 8 Uitwisseling van informatie tussen de leden van het college van toezichthouders en een beleggingsondernemingsgroep 1.   De groepstoezichthouder en de leden van het college van toezichthouders coördineren de verstrekking van informatie aan en het verzoek om informatie van een entiteit van de beleggingsondernemingsgroep als volgt: a) de groepstoezichthouder verstrekt informatie aan en verzoekt om informatie van de EU-moederonderneming; b) de leden van het college van toezichthouders verstrekken informatie aan en verzoeken om informatie van de entiteiten van de beleggingsondernemingsgroep die volgens het overeenkomstig artikel 1 opgestelde overzicht onder hun toezicht vallen. 2.   Een lid van het college van toezichthouders dat bij wijze van uitzondering voornemens is informatie te verstrekken aan of informatie te vragen van de EU-moederonderneming, stelt de groepstoezichthouder daarvan vooraf in kennis. 3.   Indien de groepstoezichthouder bij wijze van uitzondering voornemens is informatie te verstrekken aan of om informatie te verzoeken van een entiteit van de beleggingsondernemingsgroep die volgens het overeenkomstig artikel 1 opgestelde overzicht niet onder zijn directe toezichtsbevoegdheid valt, stelt hij het betrokken lid van het college dat verantwoordelijk is voor het toezicht op die entiteit daarvan vooraf in kennis. AFDELING 3 PLANNING EN COÖRDINATIE VAN TOEZICHTACTIVITEITEN IN NORMALE BEDRIJFSOMSTANDIGHEDEN Artikel 9 Algemene voorwaarden voor de uitwisseling van informatie binnen het college van toezichthouders 1.   De groepstoezichthouder, de leden en de waarnemers van het college van toezichthouders wisselen alle informatie uit die nodig is om de uitoefening van hun functies en taken te vergemakkelijken, met inbegrip van de in de artikelen 48 en 49 van Richtlijn (EU) 2019/2034 bedoelde taken. 2.   De in lid 1 bedoelde informatie omvat alle relevante informatie, ongeacht of deze is ontvangen van een groepsentiteit of een bijkantoor, een bevoegde of toezichthoudende autoriteit of enige andere bron, en wordt op passende, nauwkeurige en tijdige wijze uitgewisseld. Artikel 10 Uitwisseling van informatie om het toezicht op beleggingsondernemingsgroepen efficiënter te maken 1.   De groepstoezichthouder en de leden van het college van toezichthouders wisselen regelmatig de volgende informatie uit: a) de in artikel 13, leden 1 en 2, van Richtlijn (EU) 2019/2034 bedoelde informatie, zoals nader gespecificeerd in Gedelegeerde Verordening (EU) 2023/1117 van de Commissie ( 4 ) ; b) informatie die nodig is om te voldoen aan de samenwerkingsvereisten van artikel 49 van Richtlijn (EU) 2019/2034; c) in voorkomend geval, informatie over de macro-economische omgeving waarin de beleggingsondernemingsgroep en haar entiteiten opereren. 2.   Op basis van de overeenkomstig lid 1 uitgewisselde informatie wordt door de groepstoezichthouder en de leden van het college van toezichthouders kwantitatieve informatie geïdentificeerd en uitgewisseld uit om vroegtijdige waarschuwingssignalen, potentiële risico’s en kwetsbaarheden vast te stellen en als input te dienen voor het proces van toetsing en evaluatie door de toezichthouder. Artikel 11 Uitwisseling van informatie ten behoeve van het proces van toetsing en evaluatie door de toezichthouder 1.   De groepstoezichthouder en de leden van het college van toezichthouders wisselen informatie uit over de resultaten van het overeenkomstig artikel 36 van Richtlijn (EU) 2019/2034 gevolgde proces voor toetsing en evaluatie door de toezichthouder. 2.   De in lid 1 bedoelde informatie omvat ten minste het volgende: a) de in artikel 36, lid 1, punten a) tot en met g), van Richtlijn (EU) 2019/2034 bedoelde elementen die aan een toetsing en evaluatie door de toezichthouder zijn onderworpen; b) de resultaten van de beoordeling dat een van de in artikel 40, lid 1, van Richtlijn (EU) 2019/2034 bedoelde situaties is vastgesteld, met inbegrip van, in voorkomend geval, informatie over eventuele aanvullend-eigenvermogensvereisten die zijn opgelegd overeenkomstig de artikelen 39 en 40 van Richtlijn (EU) 2019/2034 en alle informatie over de conclusies van de overeenkomstig artikel 41 van die richtlijn uitgevoerde toetsing en, in voorkomend geval, alle daarmee verband houdende verzoeken om aanvullend eigen vermogen; c) de resultaten van de overeenkomstig artikel 42, lid 1, van Richtlijn (EU) 2019/2034 uitgevoerde beoordeling van de liquiditeitstoereikendheid en, in voorkomend geval, informatie over eventuele specifieke liquiditeitsvereisten die overeenkomstig artikel 39, lid 2, punt k), en artikel 42, lid 1, van Richtlijn (EU) 2019/2034 zijn opgelegd; d) informatie over andere toezichtmaatregelen of vroegtijdige interventiemaatregelen die zijn genomen of gepland om de inefficiënties aan te pakken die bij het proces voor toetsing en evaluatie zijn vastgesteld; e) informatie over bevindingen van inspecties ter plaatse en van controles op afstand welke van belang zijn voor de beoordeling van het risicoprofiel van de beleggingsondernemingsgroep of van enigerlei entiteiten daarvan. Artikel 12 Uitwisseling van informatie met betrekking tot de doorlopende toetsing van de toestemming om interne modellen te gebruiken 1.   De groepstoezichthouder en de leden van het college van toezichthouders wisselen alle relevante informatie uit over het resultaat van de doorlopende toetsing van de toestemming om interne modellen te gebruiken als bedoeld in artikel 37 van Richtlijn (EU) 2019/2034. 2.   Indien de groepstoezichthouder of een lid van het college van toezichthouders heeft vastgesteld dat een entiteit van de beleggingsondernemingsgroep, met inbegrip van de EU-moederonderneming, niet langer voldoet aan de vereisten voor de toepassing van interne modellen of tekortkomingen heeft geconstateerd overeenkomstig artikel 37 van Richtlijn (EU) 2019/2034, wisselt die groepstoezichthouder of dat lid van het college van toezichthouders onmiddellijk de volgende informatie uit, naargelang het geval: a) een beoordeling van het effect van de vastgestelde tekortkomingen en eventuele kwesties van niet-naleving van de vereisten voor het gebruik van interne modellen en van het belang van die tekortkomingen en kwesties; b) een beoordeling van het door de betrokken entiteit van de beleggingsondernemingsgroep gepresenteerde plan om de naleving te herstellen en de vastgestelde tekortkomingen te verhelpen, met inbegrip van informatie over het tijdschema voor de uitvoering van dat plan; c) informatie over het voornemen van de groepstoezichthouder of een betrokken lid van het college van toezichthouders om de toestemming voor het gebruik van het interne model in te trekken of de toepassing van het model te beperken tot de gebieden waarop aan de vereisten wordt voldaan, de gebieden waarop binnen een passende termijn aan de vereisten kan worden voldaan of de gebieden waarop de vastgestelde tekortkomingen geen invloed hebben; d) informatie over aanvullend-eigenvermogensvereisten die eventueel overeenkomstig artikel 39, lid 2, punt a), in samenhang met artikel 40, lid 1, punt d), van Richtlijn (EU) 2019/2034 als toezichtmaatregel worden opgelegd om kwesties van niet-naleving of vastgestelde tekortkomingen te verhelpen. 3.   De groepstoezichthouder en de leden van het college van toezichthouders wisselen ook informatie uit over uitbreidingen van de toestemming om het interne model te gebruiken of informatie over wijzigingen in die interne modellen. Artikel 13 Samenwerking met betrekking tot niet-naleving en sancties 1.   De leden en waarnemers in het college van toezichthouders verstrekken de groepstoezichthouder informatie over alle situaties ten aanzien waarvan zij hebben vastgesteld dat een entiteit van een beleggingsondernemingsgroep die onder hun toezichthoudende bevoegdheid valt: a) niet heeft voldaan aan de vereisten met betrekking tot het prudentieel toezicht of het toezicht op het marktgedrag die zijn neergelegd in: i) Verordening (EU) 2019/2033, en, in voorkomend geval, Verordening (EU) 575/2013 van het Europees Parlement en de Raad ( 5 ) ; ii) Richtlijn (EU) 2019/2034; iii) Verordening (EU) nr. 600/2014 van het Europees Parlement en de Raad ( 6 ) ; iv) Richtlijn 2014/65/EU van het Europees Parlement en de Raad ( 7 ) ; v) Richtlijn 2014/59/EU van het Europees Parlement en de Raad ( 8 ) ; b) onderworpen is aan administratieve sancties of andere administratieve maatregelen die overeenkomstig artikel 54 van Richtlijn (EU) 2019/2034 zijn opgelegd. 2.   Op basis van de overeenkomstig lid 1 uitgewisselde informatie bespreken de leden en waarnemers in het college van toezichthouders met de groepstoezichthouder de mogelijke gevolgen van de kwesties van niet-naleving of sancties voor de betrokken groepsentiteiten of voor de beleggingsondernemingsgroep als geheel. Artikel 14 Uitvoering van het proces van toetsing en evaluatie door de toezichthouder 1.   Met het oog op het overeenkomstig artikel 36 van Richtlijn (EU) 2019/2034 uitgevoerde proces van toetsing en evaluatie door de toezichthouder stelt de groepstoezichthouder, in overleg met de leden van het college van toezichthouders, een programma voor toezichtonderzoek op en houdt hij dit actueel. 2.   Wanneer het programma voor onderzoek door de toezichthouder wordt vastgesteld, stelt de groepstoezichthouder in overleg met de leden van het college van toezichthouders vast welke toezichtactiviteiten met betrekking tot de groepsentiteiten of de beleggingsondernemingsgroep als geheel moeten worden verricht. Dat programma voor toezichtonderzoek door het college bevat alle volgende elementen: a) de gebieden van gezamenlijke werkzaamheden die zijn vastgesteld naar aanleiding van de toetsing en evaluatie door de toezichthouder overeenkomstig artikel 36 van Richtlijn (EU) 2019/2034 of als gevolg van andere activiteiten van het college van toezichthouders, met inbegrip van inspanningen om bij te dragen tot efficiënt toezicht en onnodige overlapping van toezichtvereisten als bedoeld in artikel 48, lid 2, punt f), van die richtlijn weg te werken; b) de respectieve programma’s voor toezichtonderzoek van de groepstoezichthouder en van de leden van het college van toezichthouders voor de EU-moederonderneming en de entiteiten of bijkantoren van de beleggingsondernemingsgroep; c) de focusgebieden van de werkzaamheden van het college van toezichthouders en de geplande toezichtactiviteiten daarvan, met inbegrip van geplande controles en inspecties ter plaatse als bedoeld in artikel 14 van Richtlijn (EU) 2019/2034; d) de leden van het college van toezichthouders die verantwoordelijk zijn voor de uitvoering van de geplande toezichtactiviteiten; e) het verwachte tijdschema, zowel qua timing als qua duur, voor elke geplande toezichtactiviteit. AFDELING 4 PLANNING EN COÖRDINATIE VAN TOEZICHTACTIVITEITEN TER VOORBEREIDING OP EN TIJDENS NOODSITUATIES Artikel 15 Kader van het college om op mogelijke noodsituaties te anticiperen 1.   In overleg met de leden van het college van toezichthouders, stelt de groepstoezichthouder een kader voor het college vast om op mogelijke noodsituaties te anticiperen, rekening houdend met de specifieke kenmerken en structuur van de beleggingsondernemingsgroep. 2.   Het in lid 1 bedoelde kader van het college wordt geformaliseerd in de overeenkomstig artikel 4 vastgestelde schriftelijke regelingen en bevat alle volgende elementen: a) de collegespecifieke procedures die van toepassing zijn indien er zich een in artikel 47 van Richtlijn (EU) 2019/2034 bedoelde noodsituatie voordoet; b) de informatie die wordt uitgewisseld indien er zich een in artikel 47 van Richtlijn (EU) 2019/2034 bedoelde noodsituatie voordoet. 3.   De in lid 2, punt b), bedoelde aanvraag omvat alle volgende elementen: a) een beschrijving van de noodsituatie die zich heeft voorgedaan, met vermelding van de onderliggende oorzaak van de noodsituatie, en de verwachte gevolgen van de noodsituatie voor de entiteiten van de beleggingsondernemingsgroep of de groep als geheel, haar cliënten, de markten en de stabiliteit van het financiële stelsel van de Europese Unie; b) een uiteenzetting van de maatregelen en stappen die de groepstoezichthouder, leden van het college van toezichthouders of de entiteiten van de beleggingsondernemingsgroep in respons op de noodsituatie zelf hebben ondernomen of gepland; c) de meest recente beschikbare kwantitatieve informatie over de liquiditeit en de kapitaalpositie van de beleggingsondernemingen van de beleggingsondernemingsgroep. Artikel 16 Uitwisseling van informatie tijdens noodsituaties 1.   De groepstoezichthouder en de leden van het college van toezichthouders wisselen alle informatie uit die noodzakelijk is om de uitoefening van de in artikel 47 van Richtlijn (EU) 2019/2034 bedoelde taken te faciliteren. 2.   Wanneer een lid of waarnemer in het college van toezichthouders op een noodsituatie wijst, of nadat de groepstoezichthouder een noodsituatie heeft vastgesteld, deelt de groepstoezichthouder de in artikel 15, lid 2, punt b), bedoelde informatie mee aan de leden van het college van toezichthouders die toezicht houden op de beleggingsonderneming of haar bijkantoren die door de noodsituatie worden getroffen of waarschijnlijk zullen worden getroffen, aan de EBA en het Europees Comité voor systeemrisico’s, volgens de overeenkomstig punt a) van dat lid vastgestelde procedures. 3.   Al naargelang de aard, ernst, potentiële systeemeffecten of andere gevolgen en de kans op besmetting van de noodsituatie kunnen de leden van het college van toezichthouders die toezicht houden op de entiteiten of bijkantoren van de groep die door de noodsituatie worden getroffen of waarschijnlijk zullen worden getroffen, en de groepstoezichthouder ervoor kiezen om aanvullende informatie uit te wisselen. 4.   In voorkomend geval wordt de in de leden 2 en 3 bedoelde informatie onmiddellijk bijgewerkt wanneer er nieuwe gegevens beschikbaar zijn. 5.   Wanneer de in dit artikel bedoelde mededeling mondeling wordt gedaan, wordt de inhoud van die mededeling door de betrokken bevoegde autoriteiten tijdig schriftelijk bevestigd. Artikel 17 Coördinatie van de toezichtbeoordeling en -reactie op een noodsituatie 1.   Indien zich een noodsituatie voordoet, coördineert de groepstoezichthouder de beoordeling van de noodsituatie in samenwerking met de leden van het college van toezichthouders en raadpleegt hij zo nodig de waarnemers in het college. Deze beoordeling strekt zich met name uit tot: a) de aard en ernst van de noodsituatie; b) de gevolgen of potentiële gevolgen van de noodsituatie voor de entiteiten of bijkantoren van de beleggingsondernemingsgroep en voor de groep als geheel, alsook voor haar cliënten en voor markten; c) het risico van grensoverschrijdende besmetting, met name rekening houdend met de mogelijke systeemgevolgen in een van de lidstaten waar de entiteiten van de beleggingsondernemingsgroep een vergunning hebben of gevestigd zijn. 2.   De groepstoezichthouder coördineert op basis van de in lid 1 bedoelde beoordeling de ontwikkeling van een toezichtreactie op de noodsituatie in samenwerking met de leden van het college van toezichthouders en overlegt zo nodig met de waarnemers in het college van toezichthouders. 3.   De gecoördineerde toezichtreactie specificeert de vereiste toezichtmaatregelen, de reikwijdte ervan en het tijdschema voor de uitvoering ervan. 4.   De groepstoezichthouder en de leden van het college van toezichthouders die verantwoordelijk zijn voor het toezicht op de entiteiten of bijkantoren van de beleggingsondernemingsgroep die door de noodsituatie worden getroffen of waarschijnlijk zullen worden getroffen, monitoren en wisselen informatie uit over de wijze waarop de gecoördineerde toezichtreactie moet worden geïmplementeerd. Artikel 18 Coördinatie van externe communicatie in een noodsituatie De groepstoezichthouder en de leden van het college van toezichthouders die verantwoordelijk zijn voor het toezicht op de entiteiten of bijkantoren van de beleggingsondernemingsgroep die door een noodsituatie worden getroffen of waarschijnlijk zullen worden getroffen, coördineren hun externe communicatie zo veel mogelijk, rekening houdend met wettelijke verplichtingen en beperkingen naar het recht van de Unie en van de lidstaten. Artikel 19 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 12 januari 2023. Voor de Commissie De voorzitter Ursula VON DER LEYEN ( 1 ) PB L 314 van 5.12.2019, blz. 64 . ( 2 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 ). ( 3 ) Verordening (EU) 2019/2033 van het Europees Parlement en de Raad van 27 november 2019 betreffende prudentiële vereisten voor beleggingsondernemingen en tot wijziging van Verordeningen (EU) nr. 1093/2010, (EU) nr. 575/2013, (EU) nr. 600/2014 en (EU) nr. 806/2014 ( PB L 314 van 5.12.2019, blz. 1 ). ( 4 ) Gedelegeerde Verordening (EU) 2023/1117 van de Commissie van 12 januari 2023 tot aanvulling van Richtlijn (EU) 2019/2034 van het Europees Parlement en de Raad met technische reguleringsnormen tot nadere bepaling van de vereisten voor het soort en de aard van de informatie die de bevoegde autoriteiten van de lidstaten van herkomst en van ontvangst moeten uitwisselen (zie bladzijde 10 van dit Publicatieblad). ( 5 ) Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en tot wijziging van Verordening (EU) nr. 648/2012 ( PB L 176 van 27.6.2013, blz. 1 ). ( 6 ) Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( PB L 173 van 12.6.2014, blz. 84 ). ( 7 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 ). ( 8 ) Richtlijn 2014/59/EU van het Europees Parlement en de Raad van 15 mei 2014 betreffende de totstandbrenging van een kader voor het herstel en de afwikkeling van kredietinstellingen en beleggingsondernemingen en tot wijziging van Richtlijn 82/891/EEG van de Raad en de Richtlijnen 2001/24/EG, 2002/47/EG, 2004/25/EG, 2005/56/EG, 2007/36/EG, 2011/35/EU, 2012/30/EU en 2013/36/EU en de Verordeningen (EU) nr. 1093/2010 en (EU) nr. 648/2012 van het Europees Parlement en de Raad ( PB L 173 van 12.6.2014, blz. 190 ).",
  "source": "EUR LEX"
}