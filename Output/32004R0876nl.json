{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32004R0876:NL:HTML\">",
  "content": "EUR-Lex - 32004R0876 - NL Avis juridique important | 32004R0876 Verordening (EG) nr. 876/2004 van de Commissie van 29 april 2004 tot wĳziging van bĳlage VIII bĳ Verordening (EG) nr. 999/2001 van het Europees Parlement en de Raad wat betreft de handel in fokschapen en -geiten (Voor de EER relevante tekst) Publicatieblad Nr. L 162 van 30/04/2004 blz. 0052 - 0053 Verordening (EG) nr. 876/2004 van de Commissie van 29 april 2004 tot wijziging van bijlage VIII bij Verordening (EG) nr. 999/2001 van het Europees Parlement en de Raad wat betreft de handel in fokschapen en -geiten (Voor de EER relevante tekst) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 999/2001 van het Europees Parlement en de Raad van 22 mei 2001 houdende vaststelling van voorschriften inzake preventie, bestrijding en uitroeiing van bepaalde overdraagbare spongiforme encefalopathieën(1), en met name op artikel 23, eerste alinea, Overwegende hetgeen volgt: (1) In Verordening (EG) nr. 999/2001 zijn voorschriften vastgelegd voor het intracommunautaire handelsverkeer in fokschapen en -geiten. (2) Verordening (EG) nr. 999/2001 is gewijzigd bij de Verordeningen (EG) nr. 260/2003(2) en 1915/2003(3) van de Commissie, waarbij uitroeiingsmaatregelen voor met scrapie besmette bedrijven zijn ingevoerd en de handelsvoorwaarden voor fokschapen zijn gewijzigd, zodat er geen beperkingen gelden voor de handel in schapen met prioneiwitgenotype ARR/ARR. (3) De voorschriften inzake toezicht moeten worden gewijzigd voor bedrijven die fokschapen en -geiten ten behoeve van het intracommunautaire handelsverkeer willen verzenden, in verband met de krachtigere aanpak van de uitroeiing van scrapie. De beperkingen ten aanzien van dieren die op deze bedrijven worden binnengebracht, dienen niet langer te gelden voor schapen met prioneiwitgenotype ARR/ARR. (4) De nieuwe bepalingen moeten in twee fasen worden ingevoerd om de bewaking op korte termijn te kunnen verscherpen zonder de handel te verstoren. (5) Verordening (EG) nr. 999/2001 moet dus dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Bijlage VIII bij Verordening (EG) nr. 999/2001 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie. Zij is van toepassing met ingang van 1 juli 2004. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 april 2004. Voor de Commissie David Byrne Lid van de Commissie (1) PB L 147 van 31.5.2001, blz. 1. Verordening laatstelijk gewijzigd bij Verordening (EG) nr. 2245/2003 van de Commissie (PB L 333 van 20.12.2003, blz. 28). (2) PB L 37 van 13.2.2003, blz. 7. (3) PB L 283 van 31.10.2003, blz. 29. BIJLAGE Hoofdstuk A, deel I, punt a), van bijlage VIII wordt vervangen door: \"a) fokschapen en -geiten moeten hetzij schapen zijn met prioneiwitgenotype ARR/ARR zoals omschreven in bijlage I bij Beschikking 2002/1003/EG van de Commissie(1), hetzij sinds de geboorte of ten minste de laatste drie jaar ononderbroken op een bedrijf of op bedrijven zijn gehouden dat (die) sinds ten minste drie jaar aan de volgende eisen voldoet (voldoen): i) tot en met 30 juni 2007: - het is onderworpen aan regelmatige officiële diergeneeskundige controles, - de dieren zijn geïdentificeerd, - er zijn geen gevallen van scrapie vastgesteld, - de oude vrouwelijke dieren die geslacht moeten worden, worden door middel van bemonstering gecontroleerd, - afgezien van schapen met prioneiwitgenotype ARR/ARR worden alleen vrouwelijke dieren die van een bedrijf komen dat aan dezelfde eisen voldoet, op het bedrijf binnengebracht. Uiterlijk vanaf 1 juli 2004 moet het bedrijf of moeten de bedrijven aan de volgende extra eisen beginnen te voldoen: - alle in bijlage III, hoofdstuk A, deel II, punt 3, bedoelde dieren ouder dan 18 maanden die op het bedrijf gestorven of gedood zijn, worden op scrapie onderzocht met de laboratoriumtechnieken die zijn aangegeven in bijlage X, hoofdstuk C, punt 3.2, onder b); - afgezien van schapen met prioneiwitgenotype ARR/ARR worden alleen schapen en geiten die van een bedrijf komen dat aan dezelfde eisen voldoet, op het bedrijf binnengebracht. ii) vanaf 1 juli 2007: - het is onderworpen aan regelmatige officiële diergeneeskundige controles, - de dieren zijn geïdentificeerd overeenkomstig de communautaire wetgeving, - er zijn geen gevallen van scrapie vastgesteld, - alle in bijlage III, hoofdstuk A, deel II, punt 3, bedoelde dieren ouder dan 18 maanden die op het bedrijf gestorven of gedood zijn, zijn op scrapie onderzocht met de laboratoriumtechnieken die zijn aangegeven in bijlage X, hoofdstuk C, punt 3.2, onder b); - afgezien van schapen met prioneiwitgenotype ARR/ARR worden alleen schapen en geiten die van een bedrijf komen dat aan dezelfde eisen voldoet, op het bedrijf binnengebracht. Indien zij bestemd zijn voor een lidstaat waarop voor het gehele grondgebied of een gedeelte daarvan de bepalingen van punt b) of c) van toepassing zijn, moeten fokschapen en -geiten de algemene of specifieke aanvullende garanties bieden die volgens de procedure van artikel 24, lid 2, zijn vastgesteld.\" (1) PB L 349 van 24.12.2002, blz. 105.",
  "source": "EUR LEX"
}