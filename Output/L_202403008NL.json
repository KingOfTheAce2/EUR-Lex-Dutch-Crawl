{
  "url": "http://www.w3.org/1999/xhtml\">",
  "content": "L_202403008NL.000101.fmx.xml Publicatieblad van de Europese Unie NL L-serie 2024/3008 5.12.2024 BESLUIT (EU) 2024/3008 VAN DE RAAD van 28 november 2024 over het namens de Europese Unie in de Associatieraad die is opgericht bij de Euromediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Staat Israël, anderzijds, in te nemen standpunt ten aanzien van een besluit tot vaststelling van de algemene voorwaarden met betrekking tot elektronisch afgegeven bewijzen van oorsprong uit hoofde van artikel 17, lid 4, van aanhangsel A van Protocol nr. 4 bij die overeenkomst DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Euromediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Staat Israël, anderzijds (de “overeenkomst”), is door de Unie gesloten bij Besluit 2000/384/EG, EGKS van de Raad en de Commissie ( 1 ) en is op 1 juni 2000 in werking getreden. (2) Op grond van artikel 69 van de overeenkomst kan de bij artikel 67 van de overeenkomst opgerichte Associatieraad (de “Associatieraad”) besluiten nemen in de gevallen waarin de overeenkomst voorziet. (3) Op grond van artikel 39 van Protocol nr. 4 bij de overeenkomst kan de Associatieraad besluiten de bepalingen van dat protocol te wijzigen. (4) De Associatieraad zal op zijn volgende vergadering een besluit tot vaststelling van de algemene voorwaarden met betrekking tot elektronisch afgegeven bewijzen van oorsprong aannemen. (5) Het is noodzakelijk het namens de Unie in de Associatieraad in te nemen standpunt vast te stellen, aangezien het besluit van de Associatieraad rechtsgevolgen heeft. (6) De Regionale Conventie betreffende de pan-Euromediterrane preferentiële oorsprongsregels (de “conventie”) is door de Unie gesloten bij Besluit 2013/94/EU van de Raad ( 2 ) en is met betrekking tot de Unie in werking getreden op 1 mei 2012. Bij Besluit (EU) 2019/2198 ( 3 ) heeft de Raad zijn steun uitgesproken voor de wijziging van de conventie die voorziet in een nieuwe reeks gemoderniseerde en flexibelere oorsprongsregels (de “wijziging van de conventie”). Die wijziging van de conventie zal in werking treden op 1 januari 2025. (7) Tijdens de technische vergadering die op 5 februari 2020 in Brussel plaatsvond, is de meerderheid van de overeenkomstsluitende partijen bij de conventie overeengekomen om op een bilaterale overgangsbasis een alternatieve reeks oorsprongsregels uit te voeren op basis van de wijziging van de conventie (de “overgangsregels”). De overgangsregels zijn parallel aan de regels van de conventie van toepassing, in afwachting van de inwerkingtreding van de wijziging van de conventie. (8) De toepassing van de overgangsregels zorgt ervoor dat de handelsstromen en douanepraktijken worden aangepast in afwachting van de inwerkingtreding van de wijziging van de conventie. (9) Sinds 1 september 2021 is een aantal bilaterale protocollen inzake oorsprongsregels tussen verschillende overeenkomstsluitende partijen bij de conventie ( 4 ) in werking getreden, op grond waarvan de overgangsregels van toepassing zijn geworden in afwachting van de inwerkingtreding van de wijziging van de conventie. Wat de Staat Israël (“Israël”) betreft, is Protocol nr. 4 bij de overeenkomst bij Besluit nr. 2/2005 van de Associatieraad EU-Israël ( 5 ) vervangen door een nieuw protocol nr. 4. De overgangsregels zijn opgenomen in aanhangsel A van dat nieuwe Protocol nr. 4. (10) De twee belangrijkste doelstellingen van de overgangsregels zijn, ten eerste, te voorzien in minder strenge oorsprongsregels om het gemakkelijker te maken voor goederen om in aanmerking te komen voor de preferentiële oorsprongsstatus en, ten tweede, het gebruik van elektronisch afgegeven en/of elektronisch ingediende bewijzen van oorsprong mogelijk maken. (11) De Unie en Israël zijn overeengekomen om artikel 17, lid 4, van aanhangsel A van Protocol nr. 4 bij de overeenkomst toe te passen wat betreft elektronisch afgegeven bewijzen van oorsprong. Bijgevolg moet een kader met algemene vereisten voor elektronisch afgegeven bewijzen van oorsprong worden vastgesteld. (12) Het standpunt van de Unie in de Associatieraad moet derhalve worden gebaseerd op het aangehechte ontwerpbesluit, HEEFT HET VOLGENDE BESLUIT VASTGESTELD: Artikel 1 Het namens de Unie in de Associatieraad die is opgericht bij de Euromediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Staat Israël, anderzijds (de “overeenkomst”), tijdens de volgende vergadering, in te nemen standpunt, ten aanzien van een besluit tot vaststelling van de algemene voorwaarden met betrekking tot elektronisch afgegeven bewijzen van oorsprong uit hoofde van artikel 17, lid 4, van aanhangsel A van Protocol nr. 4 bij die overeenkomst, moet worden gebaseerd op het aan dit besluit gehechte ontwerpbesluit van de Associatieraad. Artikel 2 Dit besluit treedt in werking op de datum van de vaststelling ervan en verstrijkt op 31 december 2025. Gedaan te Brussel, 28 november 2024. Voor de Raad De voorzitter NAGY M. ( 1 ) Besluit 2000/384/EG, EGKS van de Raad en de Commissie van 19 april 2000 inzake de sluiting van een Euromediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Staat Israël, anderzijds ( PB L 147 van 21.6.2000, blz. 1 ). ( 2 ) Besluit 2013/94/EU van de Raad van 26 maart 2012 betreffende de sluiting van de Regionale Conventie betreffende de pan-Euromediterrane preferentiële oorsprongsregels ( PB L 54 van 26.2.2013, blz. 3 ). ( 3 ) Besluit (EU) 2019/2198 van de Raad van 25 november 2019 inzake het namens de Europese Unie in het bij de Regionale Conventie betreffende de pan-Euromediterrane preferentiële oorsprongsregels opgerichte Gemengd Comité in te nemen standpunt over de wijziging van de conventie ( PB L 339 van 30.12.2019, blz. 1 ). ( 4 ) De Europese Unie, IJsland, de Zwitserse Bondsstaat (met inbegrip van Liechtenstein), het Koninkrijk Noorwegen, de Faeröer, de Staat Israël, het Hasjemitisch Koninkrijk Jordanië, Palestina (deze benaming mag niet worden uitgelegd als erkenning van een staat Palestina en laat de afzonderlijke standpunten van de lidstaten ter zake onverlet), de Republiek Albanië, Bosnië en Herzegovina, Kosovo (deze benaming laat de standpunten over de status van Kosovo onverlet en is in overeenstemming met Resolutie 1244/1999 van de VN-Veiligheidsraad en het advies van het Internationaal Gerechtshof over de onafhankelijkheidsverklaring van Kosovo), de Republiek Noord-Macedonië, de Republiek Servië, Montenegro, Georgië, de Republiek Moldavië en Oekraïne. ( 5 ) Besluit nr. 2/2005 van de Associatieraad EU-Israël van 22 december 2005 tot wijziging van Protocol nr. 4 van de Euromediterrane Overeenkomst betreffende de definitie van het begrip producten van oorsprong en methoden van administratieve samenwerking ( PB L 20 van 24.1.2006, blz. 1 ). ELI: http://data.europa.eu/eli/dec/2024/3008/oj ISSN 1977-0758 (electronic edition)",
  "source": "EUR LEX"
}