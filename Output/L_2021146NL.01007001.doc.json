{
  "url": "http://www.w3.org/1999/xhtml\"><!--",
  "content": "L_2021146NL.01007001.xml 29.4.2021 NL Publicatieblad van de Europese Unie L 146/70 GEDELEGEERDE VERORDENING (EU) 2021/704 VAN DE COMMISSIE van 26 februari 2021 tot wijziging van Verordening (EU) 2018/196 van het Europees Parlement en de Raad betreffende aanvullende douanerechten op de invoer van bepaalde producten van oorsprong uit de Verenigde Staten van Amerika DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/196 van het Europees Parlement en de Raad van 7 februari 2018 betreffende aanvullende douanerechten op de invoer van bepaalde producten van oorsprong uit de Verenigde Staten van Amerika ( 1 ) , en met name artikel 3, lid 3, Overwegende hetgeen volgt: (1) Aangezien de Verenigde Staten de Continued Dumping and Subsidy Offset Act (Wet betreffende compensatie voor voortzetting van dumping en handhaving van subsidie — CDSOA) niet in overeenstemming met hun verplichtingen uit hoofde van de overeenkomsten van de Wereldhandelsorganisatie (WTO) hebben gebracht, werd ingevolge Verordening (EU) 2018/196 een aanvullend ad-valoremrecht van 4,3 % geheven op de invoer van bepaalde producten van oorsprong uit de Verenigde Staten. Conform de door de WTO verleende machtiging om tariefconcessies ten aanzien van de Verenigde Staten te schorsen, moet de Commissie het niveau van deze schorsing jaarlijks aanpassen aan de mate waarin de voordelen voor de Unie op dat moment door de CDSOA worden tenietgedaan of uitgehold. In 2020 werd het niveau van de schorsing aangepast door het aanvullend ad-valoremrecht vast te stellen op 0,012 %, en Verordening (EU) 2018/196 werd dienovereenkomstig gewijzigd ( 2 ) . (2) Voor het meest recente jaar waarvoor gegevens beschikbaar zijn, zijn in het kader van de CDSOA uitbetalingen gedaan in verband met antidumping- en antisubsidierechten die in het begrotingsjaar 2020 (1 oktober 2019-30 september 2020) zijn geïnd. Aan de hand van de door de Customs and Border Protection van de Verenigde Staten gepubliceerde gegevens is de mate waarin de voordelen voor de Unie werden tenietgedaan of uitgehold, berekend op 236 314,72 USD. (3) De mate waarin de voordelen werden tenietgedaan of uitgehold, is toegenomen en bijgevolg ook het niveau van de schorsing. Het niveau van de schorsing kan echter niet overeenkomstig artikel 3, lid 1, onder c), aan de mate van tenietdoening of uitholling worden aangepast door producten aan de lijst in bijlage I bij Verordening (EU) 2018/196 toe te voegen of daaruit te schrappen, aangezien alle producten uit de lijst in bijlage II bij Verordening (EU) 2018/196 reeds aan bijlage I zijn toegevoegd. Om het niveau van de schorsing aan te passen aan de mate waarin de voordelen werden tenietgedaan of uitgehold, moet de Commissie bijgevolg overeenkomstig artikel 3, lid 1, onder e), van die verordening de lijst van producten in bijlage I ongewijzigd laten en de hoogte van het aanvullend recht wijzigen. De vier in bijlage I opgenomen producten moeten daarom op de lijst blijven staan, en de hoogte van het aanvullend invoerrecht moet worden gewijzigd en vastgesteld op 0,1 %. (4) Een aanvullend ad-valoremrecht van 0,1 % op de uit de Verenigde Staten ingevoerde producten van bijlage I vertegenwoordigt, berekend over één jaar, een handelswaarde die het bedrag van 236 314,72 USD niet overschrijdt. (5) Om vertraging bij de toepassing van de gewijzigde hoogte van het aanvullend invoerrecht te voorkomen, moet deze verordening in werking treden op de dag van de bekendmaking ervan. (6) Verordening (EU) 2018/196 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Artikel 2 van Verordening (EU) 2018/196 wordt vervangen door: “Artikel 2 Voor de in bijlage I bij deze verordening opgenomen producten van oorsprong uit de Verenigde Staten wordt naast de douanerechten op grond van Verordening (EU) nr. 952/2013 van het Europees Parlement en van de Raad ( *1 ) een aanvullend ad-valoremrecht van 0,1 % ingesteld. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 1 mei 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 februari 2021. Voor de Commissie De voorzitter Ursula VON DER LEYEN ( 1 ) PB L 44 van 16.2.2018, blz. 1 . ( 2 ) Gedelegeerde Verordening (EU) 2020/578 van de Commissie van 21 februari 2020 tot wijziging van Verordening (EU) 2018/196 van het Europees Parlement en de Raad betreffende aanvullende douanerechten op de invoer van bepaalde producten van oorsprong uit de Verenigde Staten van Amerika ( PB L 133 van 28.4.2020, blz. 1 ). BIJLAGE “BIJLAGE I De producten waarop de aanvullende rechten worden toegepast, worden aangeduid met hun achtcijferige GN-code. De omschrijving van de producten die onder deze codes zijn ingedeeld, is opgenomen in bijlage I bij Verordening (EEG) nr. 2658/87 van de Raad. 0710 40 00 Ex90031900\n                           “monturen van onedele metalen” 8705 10 00 6204 62 31 ”",
  "source": "EUR LEX"
}