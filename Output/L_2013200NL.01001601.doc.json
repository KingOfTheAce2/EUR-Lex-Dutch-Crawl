{
  "url": "http://www.w3.org/1999/xhtml\">",
  "content": "L_2013200NL.01001601.xml 25.7.2013 NL Publicatieblad van de Europese Unie L 200/16 UITVOERINGSVERORDENING (EU) Nr. 711/2013 VAN DE COMMISSIE van 24 juli 2013 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 juli 2013. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een niet-gemonteerd speelgoedfiguurtje van kunststof, circa 4,5 cm groot, bestaande uit twee delen. Het wordt aangeboden in een plastic omhulsel in de vorm van een ei bestaande uit twee helften die uit elkaar kunnen worden genomen en aan de randen mooi in elkaar passen. Het figuurtje heeft de menselijke kenmerken van een man. Het heeft geen beweegbare delen of kleding die kan worden verwijderd, en blijft zonder verdere steun staan. Het figuurtje stelt een tovenaar voor uit een stripboekreeks en maakt deel uit van een collectie samen met de andere personages uit de reeks. 9503 00 95 De indeling is vastgesteld op basis van de algemene regels 1, 2 a), 5 b) en 6 voor de interpretatie van de gecombineerde nomenclatuur en de bewoordingen van de GN-codes 9503 00  en 9503 00 95 . Indeling onder GN-code 9503 00 21  als pop is uitgesloten omdat het product geen pop is. Een pop is het evenbeeld van een menselijke mannelijke of vrouwelijke persoon, doorgaans een baby, een meisje of een jongetje of een modepop. Kleine, onbuigzame figuurtjes die zonder verdere steun kunnen blijven staan, worden niet beschouwd als poppen. Indeling onder GN-code 9503 00 49  als ander dan opgevuld speelgoed, zijnde nabootsingen van dieren of van niet-menselijke wezens, is ook uitgesloten omdat de objectieve kenmerken van het door het figuurtje voorgestelde personage die van een man zijn; het figuurtje heeft geen dierlijke of niet-menselijke kenmerken. Het figuurtje is een nabootsing van de mens en stelt een personage uit een stripboek voor (zie ook de GN-toelichtingen op GN-codes 9503 00 81  tot en met 9503 00 99 ). Het moet daarom worden ingedeeld onder GN-code 9503 00 95  als ander speelgoed van kunststof.",
  "source": "EUR LEX"
}