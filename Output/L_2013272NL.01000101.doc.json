{
  "url": "http://www.w3.org/1999/xhtml\">",
  "content": "L_2013272NL.01000101.xml 12.10.2013 NL Publicatieblad van de Europese Unie L 272/1 VERORDENING (EU) Nr. 971/2013 VAN DE RAAD van 10 oktober 2013 tot wijziging van Verordening (EU) nr. 267/2012 betreffende beperkende maatregelen tegen Iran DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2010/413/GBVB van de Raad van 26 juli 2010 betreffende beperkende maatregelen tegen Iran en tot intrekking van Gemeenschappelijk Standpunt 2007/140/GBVB ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en van de Europese Commissie, Overwegende hetgeen volgt: (1) Verordening (EU) nr. 267/2012 van de Raad ( 2 ) geeft uitvoering aan de maatregelen die in Besluit 2010/413/GBVB zijn bepaald, en voorziet onder meer in het bevriezen van alle tegoeden en economische middelen die toebehoren aan, eigendom zijn van, in het bezit zijn of onder zeggenschap staan van de personen, entiteiten en lichamen die in de bijlagen VIII en IX bij die verordening zijn vermeld. (2) Op 10 oktober 2013 heeft de Raad Besluit 2013/497/GBVB ( 3 ) vastgesteld, dat Besluit 2010/413/GBVB wijzigt en aangepaste criteria voor plaatsing op de lijst bevat, teneinde personen en entiteiten die beperkende maatregelen hebben ontweken of geschonden, ook op de lijst te kunnen plaatsen. (3) Die maatregel valt onder het toepassingsgebied van het Verdrag en derhalve is regelgeving op het niveau van de Unie noodzakelijk voor de tenuitvoerlegging ervan, met name ook om de uniforme toepassing ervan door marktdeelnemers in alle lidstaten te verzekeren. (4) Verordening (EU) nr. 267/2012 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Artikel 23, lid 2, van Verordening (EU) nr. 267/2012, wordt als volgt gewijzigd: a) punt b) wordt vervangen door: \"b) een natuurlijke persoon, rechtspersoon, entiteit of lichaam zijn die of dat de bepalingen van deze verordening, van Besluit 2010/413/GBVB van de Raad of van UNSCR 1737 (2006), UNSCR 1747 (2007), UNSCR 1803 (2008) en UNSCR 1929 (2010), heeft ontweken of geschonden, of die of dat steun heeft verleend aan een op de lijst geplaatste persoon, entiteit of lichaam om de bovengenoemde bepalingen te ontwijken of te schenden;\". b) punt c) wordt vervangen door het volgende: \"c) lid zijn van de Islamitische Revolutionaire Garde of een rechtspersoon, entiteit of lichaam zijn dat of die eigendom is, of onder zeggenschap staat van de Islamitische Revolutionaire Garde of van één of meerdere van diens leden, of een natuurlijke persoon of rechtspersoon, entiteit of lichaam dat namens deze optreedt, of een natuurlijke persoon of rechtspersoon, entiteit of lichaam dat de Islamitische Revolutionaire Garde, of entiteiten die eigendom zijn of onder zeggenschap staan van deze of optreden namens deze, verzekering of andere essentiële diensten aanbiedt;\". c) punt e) wordt vervangen door het volgende: \"e) een rechtspersoon, entiteit of lichaam zijn dat eigendom is of onder zeggenschap staat van de Islamic Republic of Iran Shipping Lines, of een natuurlijke persoon of rechtspersoon, entiteit of lichaam dat namens deze optreedt, of een natuurlijke persoon of rechtspersoon, entiteit of lichaam dat de Islamic Republic of Iran Shipping Lines, of entiteiten die eigendom zijn of onder zeggenschap staan van deze, of optreden namens deze, verzekering of andere essentiële diensten aanbiedt.\". Artikel 2 Deze verordening treedt in werking op de datum van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 10 oktober 2013. Voor de Raad De voorzitter R. SINKEVIČIUS ( 1 ) PB L 195 van 27.7.2010, blz. 39 . ( 2 ) Verordening (EU) nr. 267/2012 van de Raad van 23 maart 2012 betreffende beperkende maatregelen tegen Iran en tot intrekking van Verordening (EU) nr. 961/2010 ( PB L 88 van 24.03.2012, blz. 1 ). ( 3 ) Zie bladzijde 46 van dit Publicatieblad.",
  "source": "EUR LEX"
}