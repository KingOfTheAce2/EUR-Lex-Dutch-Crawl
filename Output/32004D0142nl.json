{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32004D0142:NL:HTML\">",
  "content": "EUR-Lex - 32004D0142 - NL Avis juridique important | 32004D0142 2004/142/EG: Beschikking van de Commissie van 12 februari 2004 tot vaststelling van de financiële steun van de Gemeenschap voor de werking van bepaalde communautaire referentielaboratoria in de veterinaire sector (residuen) voor het jaar 2004 (kennisgeving geschied onder nummer C(2004) 334) Publicatieblad Nr. L 046 van 17/02/2004 blz. 0038 - 0039 Beschikking van de Commissie van 12 februari 2004 tot vaststelling van de financiële steun van de Gemeenschap voor de werking van bepaalde communautaire referentielaboratoria in de veterinaire sector (residuen) voor het jaar 2004 (kennisgeving geschied onder nummer C(2004) 334) (Slechts de teksten in de Duitse, de Franse, de Italiaanse en de Nederlandse taal zijn authentiek) (2004/142/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Verordening (EG) nr. 806/2003(2), en met name op artikel 28, lid 2, Overwegende hetgeen volgt: (1) De Gemeenschap moet financiële steun verlenen voor de communautaire referentielaboratoria die door de Gemeenschap zijn aangewezen voor het vervullen van de functies en de taken die zijn omschreven in Richtlijn 96/23/EG van de Raad van 29 april 1996 inzake controlemaatregelen ten aanzien van bepaalde stoffen en residuen daarvan in levende dieren en in producten daarvan(3). (2) De financiële bijdrage van de Gemeenschap moet worden toegekend op voorwaarde dat de geplande acties efficiënt worden uitgevoerd en de autoriteiten alle nodige inlichtingen binnen de vastgestelde termijn verstrekken. (3) Gezien de situatie van het communautair referentielaboratorium in Rome en het feit dat dit niet geaccrediteerd is, zoals voorgeschreven door Richtlijn 93/99/EG van de Raad(4) en Beschikking 98/179/EG van de Commissie(5), moet de financiële steun pas na accreditatie worden toegekend. De financiële steun zal evenredig zijn aan het werkprogramma dat in de rest van 2004 kan worden uitgevoerd. (4) Aanvullende financiële steun moet ook worden toegekend voor het organiseren van workshops op het bevoegdheidsgebied van de communautaire referentielaboratoria. (5) Overeenkomstig artikel 3, lid 2, van Verordening (EG) nr. 1258/1999 van de Raad(6) worden veterinaire en fytosanitaire maatregelen die volgens de communautaire voorschriften worden uitgevoerd, gefinancierd uit de afdeling Garantie van het Europees Oriëntatie- en Garantiefonds voor de Landbouw. Met het oog op de financiële controle gelden de artikelen 8 en 9 van Verordening (EG) nr. 1258/1999. (6) Verordening (EG) nr. 156/2004 van de Commissie(7) bepaalt de voorwaarden voor het verlenen van financiële steun aan de communautaire referentielaboratoria overeenkomstig artikel 28 van Beschikking 90/424/EEG. (7) De in deze beschikking vervatte maatregelen zijn in overeenstemming met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1. De Gemeenschap verleent Nederland financiële steun voor de in bijlage V, hoofdstuk 2, bij Richtlijn 96/23/EG vastgestelde functies en taken die voor de opsporing van residuen van bepaalde stoffen moeten worden vervuld door het Rijksinstituut voor de Volksgezondheid en Milieuhygiëne in Bilthoven, Nederland. 2. De in lid 1 bedoelde financiële steun bedraagt ten hoogste 415000 EUR voor de periode van 1 januari tot en met 31 december 2004. 3. De aanvullende financiële steun voor het organiseren van een technische workshop bedraagt ten hoogste 30000 EUR. Artikel 2 1. De Gemeenschap verleent Frankrijk financiële steun voor de in bijlage V, hoofdstuk 2, bij Richtlijn 96/23/EG vastgestelde functies en taken die voor de opsporing van residuen van bepaalde stoffen moeten worden vervuld door het Laboratoire d'études et de recherches sur les médicaments vétérinaires et les désinfectants de L'Agence française de sécurité sanitaire des aliments (het voormalige Laboratoire des médicaments vétérinaires) in Fougères, Frankrijk. 2. De in lid 1 bedoelde financiële steun bedraagt ten hoogste 415000 EUR voor de periode van 1 januari tot en met 31 december 2004. 3. De aanvullende financiële steun voor het organiseren van een technische workshop bedraagt ten hoogste 36000 EUR. Artikel 3 1. De Gemeenschap verleent Duitsland financiële steun voor de in bijlage V, hoofdstuk 2, bij Richtlijn 96/23/EG vastgestelde functies en taken die voor de opsporing van residuen van bepaalde stoffen moeten worden vervuld door het Bundesamt für Verbraucherschutz und Lebensmittelsicherheit (voorheen het Bundesinstitut für gesundheitlichen Verbraucherschutz und Veterinärmedizin) in Berlijn, Duitsland. 2. De in lid 1 bedoelde financiële steun bedraagt ten hoogste 415000 EUR voor de periode van 1 januari tot en met 31 december 2004. 3. De aanvullende financiële steun voor het organiseren van een technische workshop bedraagt ten hoogste 30000 EUR. Artikel 4 1. Behoudens lid 4 verleent de Gemeenschap Italië financiële steun voor de in bijlage V, hoofdstuk 2, bij Richtlijn 96/23/EG vastgestelde functies en taken die voor de opsporing van residuen van bepaalde stoffen moeten worden vervuld door het Istituto Superiore di Sanità in Rome, Italië. 2. Behoudens lid 4 bedraagt de in lid 1 bedoelde financiële steun ten hoogste 415000 EUR voor de periode van 1 januari tot en met 31 december 2004. 3. De aanvullende financiële steun voor het organiseren van twee technische workshops bedraagt ten hoogste 34000 EUR. 4. De financiële steun gaat, overeenkomstig de bepalingen van Richtlijn 93/99/EG en Beschikking 98/179/EG, in op de datum van accreditatie van het communautaire referentielaboratorium. Het toegekende bedrag is evenredig aan het werkprogramma dat, in overleg met de Commissie, in de rest van 2004 kan worden uitgevoerd. Artikel 5 Deze beschikking is gericht tot de Bondsrepubliek Duitsland, de Franse Republiek, de Italiaanse Republiek en het Koninkrijk der Nederlanden. Gedaan te Brussel, 12 februari 2004. Voor de Commissie David Byrne Lid van de Commissie (1) PB L 224 van 18.8.1990, blz. 19. (2) PB L 122 van 16.5.2003, blz. 1. (3) PB L 125 van 23.5.1996, blz. 10. (4) PB L 290 van 24.11.1993, blz. 14. (5) PB L 65 van 5.3.1998, blz. 31. (6) PB L 160 van 26.6.1999, blz. 103. (7) PB L 27 van 30.1.2004, blz. 5.",
  "source": "EUR LEX"
}