{
  "url": "http://www.w3.org/1999/xhtml\">",
  "content": "L_2016243NL.01001101.xml 10.9.2016 NL Publicatieblad van de Europese Unie L 243/11 BESLUIT (GBVB) 2016/1635 VAN HET POLITIEK EN VEILIGHEIDSCOMITÉ van 30 augustus 2016 over de start van de capaciteitsopbouw en opleiding van de Libische kustwacht en marine door de militaire operatie van de Europese Unie in het zuidelijke deel van het centrale Middellandse Zeegebied (EUNAVFOR MED operation SOPHIA) (EUNAVFOR MED/3/2016) HET POLITIEK EN VEILIGHEIDSCOMITÉ, Gezien het Verdrag betreffende de Europese Unie, en met name artikel 38, Gezien Besluit (GBVB) 2015/778 van de Raad van 18 mei 2015 inzake een militaire operatie van de Europese Unie in het zuidelijke deel van het centrale Middellandse Zeegebied (EUNAVFOR MED operation SOPHIA) ( 1 ) , en met name artikel 2 bis en artikel 6, lid 1, Overwegende hetgeen volgt: (1) Bij Besluit (GBVB) 2016/993 van de Raad ( 2 ) , waarbij Besluit (GBVB) 2015/778 werd gewijzigd, is in dat besluit een artikel 2 bis ingevoegd met het oog op het toevoegen van bijstand bij de capaciteitsopbouw en de opleiding van de Libische kustwacht en marine voor wetshandhaving op zee, met name ter voorkoming van mensensmokkel en -handel, als een ondersteunende taak van EUNAVFOR MED operation SOPHIA. (2) In artikel 2 bis, lid 2, van Besluit (GBVB) 2015/778 is bepaald dat, als het Politiek en Veiligheidscomité beslist dat de nodige voorbereidingen zijn getroffen, met name wat betreft de opbouw van de troepenmacht en de doorlichtingsprocedures voor de leerlingen, EUNAVFOR MED operation SOPHIA in volle zee in het overeengekomen inzetgebied bijstand moet verlenen bij de capaciteitsopbouw en de opleiding van de Libische kustwacht en marine voor wetshandhaving op zee, met name ter voorkoming van mensensmokkel en -handel. (3) De operationeel commandant van de EU heeft het Politiek en Veiligheidscomité de garantie gegeven dat de nodige voorbereidingen zijn getroffen opdat met die ondersteunende taak kan worden begonnen. (4) EUNAVFOR MED operation SOPHIA moet derhalve de toestemming krijgen om in het overeengekomen inzetgebied te beginnen met het verlenen van bijstand bij de capaciteitsopbouw en de opleiding van de Libische kustwacht en marine in volle zee, als bepaald in artikel 2 bis van Besluit (GBVB) 2015/778. (5) Overeenkomstig artikel 5 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en aan het Verdrag betreffende de werking van de Europese Unie, neemt Denemarken niet deel aan de uitwerking en uitvoering van besluiten en acties van de Unie die gevolgen hebben op defensiegebied, HEEFT HET VOLGENDE BESLUIT VASTGESTELD: Artikel 1 EUNAVFOR MED operation SOPHIA begint, in het overeengekomen inzetgebied, met het verlenen van bijstand bij de capaciteitsopbouw en de opleiding van de Libische kustwacht en marine op volle zee, als bepaald in artikel 2 bis van Besluit (GBVB) 2015/778. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 30 augustus 2016. Voor het Politiek en Veiligheidscomité De voorzitter W. STEVENS ( 1 ) PB L 122 van 19.5.2015, blz. 31 . ( 2 ) Besluit (GBVB) 2016/993 van de Raad van 20 juni 2016 houdende wijziging van Besluit (GBVB) 2015/778 inzake een militaire operatie van de Europese Unie in het zuidelijke deel van het centrale Middellandse Zeegebied (EUNAVFOR MED operation Sophia) ( PB L 162 van 21.6.2016, blz. 18 ).",
  "source": "EUR LEX"
}