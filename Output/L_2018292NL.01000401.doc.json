{
  "url": "http://www.w3.org/1999/xhtml\">",
  "content": "L_2018292NL.01000401.xml 19.11.2018 NL Publicatieblad van de Europese Unie L 292/4 UITVOERINGSBESLUIT (EU) 2018/1782 VAN DE COMMISSIE van 15 november 2018 waarbij de doelstellingen van Roemenië en Portugal op het prestatiekerngebied kostenefficiëntie voor luchtvaartnavigatiediensten in 2018 en 2019 kunnen worden herzien overeenkomstig artikel 17, lid 1, van Uitvoeringsverordening (EU) nr. 390/2013 (Kennisgeving geschied onder nummer C(2018) 7486) (Slechts de teksten in de Roemeense en de Portugese taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Uitvoeringsverordening (EU) nr. 390/2013 van de Commissie van 3 mei 2013 houdende vaststelling van een prestatieregeling voor luchtvaartnavigatiediensten en netwerkfuncties ( 1 ) , met name artikel 17, lid 1, Overwegende hetgeen volgt: (1) Overeenkomstig Verordening (EG) nr. 549/2004 van het Europees Parlement en de Raad ( 2 ) moeten de lidstaten nationale plannen of plannen voor functionele luchtruimblokken (Functional Airspace Blocks, FAB's) vaststellen, met inbegrip van bindende nationale doelstellingen of doelstellingen op het niveau van de FAB's, waarbij wordt gezorgd voor samenhang met de EU-wijde prestatiedoelstellingen. (2) De Commissie heeft Uitvoeringsbesluit (EU) 2015/348 ( 3 ) aangenomen, waarin onder andere is vastgesteld dat de lokale doelstellingen op het prestatiekerngebied kostenefficiëntie van Roemenië en Portugal, die zijn opgenomen in de prestatieplannen voor de functionele luchtruimblokken Danube en South-West, in overeenstemming zijn met de EU-wijde prestatiedoelstellingen voor de tweede referentieperiode (2015-2019). (3) Overeenkomstig artikel 17, lid 1, in samenhang met artikel 19, lid 2, van Uitvoeringsverordening (EU) nr. 390/2013, hebben Roemenië en Portugal in 2017 aan de Commissie toestemming gevraagd om hun lokale doelstellingen inzake en-route- en terminalkostenefficiëntie voor 2018 en 2019 te herzien. (4) De door Roemenië en Portugal ingediende documenten werden beoordeeld door het prestatiebeoordelingsorgaan („PBO”) dat de Commissie bijstaat in de uitvoering van de prestatieregeling krachtens artikel 3 van Uitvoeringsverordening (EU) nr. 390/2013. Het beoordelingsverslag voor Roemenië is bij de Commissie ingediend op 13 april 2018; op 31 augustus 2018 is een update ingediend. Het beoordelingsverslag voor Portugal is op 2 augustus 2018 bij de Commissie ingediend. (5) Roemenië en Portugal hebben uitgelegd dat hun diensten zijn beïnvloed door veranderingen in de verkeersstromen ten gevolge van geopolitieke crises en door een beter dan geplande economische ontwikkeling, welke niet konden worden voorzien op het moment van de vaststelling van de prestatieplannen. Bovendien hebben Roemenië en Portugal bewijsmateriaal ingediend dat gebaseerd is op verslagen over het toezicht op de prestaties en andere documenten, waarin volgens hen wordt aangetoond dat de veronderstellingen en redeneringen die ten grondslag liggen aan de oorspronkelijke doelstellingen, niet langer geldig zijn. (6) Wat Roemenië betreft, werd de alarmdrempel voor de afwijking tussen het geplande en werkelijke verkeer, zoals vastgesteld in het prestatieplan van het FAB Danube, in 2015 en 2017 bereikt voor en-routeverkeer en in 2016 en 2017 voor terminalverkeer. Het werkelijke en-routeverkeer was 13,9 % hoger dan gepland in 2015, en 12,7 % hoger dan gepland in 2017. Het werkelijke terminalverkeer was 17,5 % hoger dan gepland in 2016, en 23,3 % hoger dan gepland in 2017. Het gebrek aan vluchtplanning boven grote stukken van het oostelijke deel van het luchtruim van Oekraïne en de Zwarte Zee veroorzaakte aanzienlijke verschuivingen in de verkeersstromen. Deze crisis begon in 2014, maar ook daarna waren de gevolgen voor het verkeer in het Roemeense luchtruim verstrekkender dan aanvankelijk gedacht. De verkeersstromen in het Roemeense luchtruim werden ook beïnvloed door de lagere verkeersvraag tussen de Russische Federatie en Turkije, en door het wederzijdse verbod op overvluchten van vliegtuigen die zijn geregistreerd in respectievelijk Oekraïne en de Russische Federatie. Bovendien heeft een beter dan geplande economische ontwikkeling in Roemenië ook geleid tot een aanzienlijke toename van het terminalverkeer. Op de luchthaven van Boekarest is het aantal bewegingen van de drie grootste lagekostenmaatschappijen bijvoorbeeld met 216 % toegenomen tussen 2014 en 2017. De Commissie is dan ook van oordeel dat de alarmdrempels werden bereikt ten gevolge van omstandigheden die op het moment van de vaststelling van het prestatieplan niet konden worden voorzien en die voor Roemenië onoverkomelijk of oncontroleerbaar waren, en dat bijgevolg is voldaan aan de voorwaarden van artikel 17, lid 1, onder b), en artikel 19, lid 2, van Uitvoeringsverordening (EU) nr. 390/2013. (7) Wat Portugal betreft, werd de alarmdrempel voor de afwijking tussen het geplande en werkelijke verkeer, zoals vastgesteld in het prestatieplan van het FAB South-West, in 2016 en 2017 bereikt voor en-routeverkeer en terminalverkeer. Het werkelijke en-routeverkeer was 13 % hoger dan gepland in 2016, en 21 % hoger dan gepland in 2017. Het werkelijke terminalverkeer was 16,2 % hoger dan gepland in 2016, en 28,9 % hoger dan gepland in 2017. Door de politieke instabiliteit in Noord-Afrika is het toeristische verkeer verschoven naar andere bestemmingen, waaronder Portugal en de Canarische Eilanden, hetgeen geleid heeft tot een toename van het en-routeverkeer in het Portugese luchtruim. Bovendien heeft de onverwachte groei in de activiteiten van lagekosten- en chartermaatschappijen, die meer dan 10 % per jaar bedroeg tussen 2014 en 2017, geleid tot een aanzienlijke toename van het terminalverkeer. De Commissie is dan ook van oordeel dat de alarmdrempels werden bereikt ten gevolge van omstandigheden die op het moment van de vaststelling van het prestatieplan niet konden worden voorzien en die voor Portugal onoverkomelijk of oncontroleerbaar waren, en dat bijgevolg is voldaan aan de voorwaarden van artikel 17, lid 1, onder b), en artikel 19, lid 2, van Uitvoeringsverordening (EU) nr. 390/2013. (8) Bovendien zijn de door Roemenië in het prestatieplan voor het FAB Danube opgenomen kostenveronderstellingen, met name in verband met personeel, niet langer geldig in het licht van de toename van het verkeer en het steeds complexer wordende verkeer ten gevolge van een hogere concentratie van de verkeersstromen. In het voorjaar van 2016 werd het inderdaad nodig geacht om de structuur van het luchtruim in het grensgebied tussen Roemenië, Bulgarije en Turkije aan het passen aan de verschuiving van de verkeersstromen, wat dan weer geleid heeft tot een grotere complexiteit van het verkeer in het noordelijke gedeelte van het Roemeense luchtruim. De Commissie is dan ook van oordeel dat de oorspronkelijke gegevens, veronderstellingen en redeneringen met betrekking tot kosten, die ten grondslag lagen aan de oorspronkelijke doelstellingen op het prestatiekerngebied kostenefficiëntie, niet langer geldig zijn en dat is voldaan aan de voorwaarden van artikel 17, lid 1, onder a), van Uitvoeringsverordening (EU) nr. 390/2013. (9) Bovendien zijn de door Portugal in het prestatieplan voor het FAB South-West opgenomen kostenveronderstellingen, met name in verband met personeel, niet langer geldig in het licht van de toename van het verkeer. De maatregelen die in het capaciteitsplan van de Portugese verlener van luchtvaartnavigatiediensten zijn overeengekomen om de gevolgen van de toename van het verkeer te beperken, vergen immers een groot aantal extra personeelsleden. De Commissie is dan ook van oordeel dat de oorspronkelijke gegevens, veronderstellingen en redeneringen met betrekking tot kosten, die ten grondslag lagen aan de oorspronkelijke doelstellingen op het prestatiekerngebied kostenefficiëntie, niet langer geldig zijn en dat is voldaan aan de voorwaarden van artikel 17, lid 1, onder a), van Uitvoeringsverordening (EU) nr. 390/2013. (10) Op basis van de beoordeling van de ontvangen documentatie is de Commissie van mening dat Roemenië en Portugal voldoende bewijs hebben geleverd om het verzoek tot wijziging van hun lokale doelstellingen inzake kostenefficiëntie voor 2018 en 2019 te rechtvaardigen. (11) Roemenië en Portugal mogen dan ook hun lokale doelstellingen voor het prestatiekerngebied kostenefficiëntie voor en-route- en terminalluchtvaartnavigatiediensten voor de jaren 2018 en 2019 herzien in de mate die nodig is om iets te doen aan de omstandigheden die het bereiken van de drempels hebben veroorzaakt, gebaseerd op de bewijzen waaruit blijkt dat de oorspronkelijke gegevens, veronderstellingen en redeneringen die ten grondslag lagen van de initiële doelstellingen, niet meer geldig zijn. (12) Overeenkomstig Uitvoeringsverordening (EU) nr. 390/2013 en na van de Commissie toestemming te hebben gekregen om de desbetreffende doelstellingen te herzien, mogen Roemenië en Portugal die doelstellingen herzien en moeten zij gewijzigde prestatieplannen indienen op basis van de herziene doelstellingen, zodat de Commissie kan beoordelen of ze in overeenstemming zijn met de EU-wijde doelstellingen voor de tweede referentieperiode. (13) De maatregelen in dit besluit zijn in overeenstemming met het advies van het Single Sky Comité, HEEFT HET VOLGENDE BESLUIT VASTGESTELD: Artikel 1 Roemenië en Portugal mogen hun lokale doelstellingen op het prestatiekerngebied kostenefficiëntie voor en-route- en terminaldiensten herzien voor de jaren 2018 en 2019. Als zij beslissen dit te doen, moeten zij het gewijzigd prestatieplan van het functionele luchtruimblok Danube en het gewijzigd prestatieplan van het functionele luchtruimblok South-West indienen, waarin die herziene lokale doelstellingen zijn vastgelegd. Artikel 2 Dit besluit is gericht tot Roemenië en de Republiek Portugal. Gedaan te Brussel, 15 november 2018. Voor de Commissie Violeta BULC Lid van de Commissie ( 1 ) PB L 128 van 9.5.2013, blz. 1 . ( 2 ) Verordening (EG) nr. 549/2004 van het Europees Parlement en de Raad van 10 maart 2004 tot vaststelling van het kader voor de totstandbrenging van het gemeenschappelijke Europese luchtruim (de kaderverordening) ( PB L 96 van 31.3.2004, blz. 1 ). ( 3 ) Uitvoeringsbesluit (EU) 2015/348 van de Commissie van 2 maart 2015 betreffende de samenhang tussen bepaalde doelstellingen die zijn opgenomen in de nationale plannen of plannen voor functionele luchtruimblokken die zijn ingediend krachtens Verordening (EG) nr. 549/2004 van het Europees Parlement en de Raad en de EU-wijde prestatiedoelstellingen voor de tweede referentieperiode ( PB L 60 van 4.3.2015, blz. 55 ).",
  "source": "EUR LEX"
}