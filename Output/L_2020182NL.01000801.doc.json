{
  "url": "http://www.w3.org/1999/xhtml\">",
  "content": "L_2020182NL.01000801.xml 10.6.2020 NL Publicatieblad van de Europese Unie L 182/8 VERORDENING (EU) 2020/763 VAN DE COMMISSIE van 9 juni 2020 tot wijziging van de bijlage bij Verordening (EU) nr. 231/2012 tot vaststelling van de specificaties van de in de bijlagen II en III bij Verordening (EG) nr. 1333/2008 van het Europees Parlement en de Raad opgenomen levensmiddelenadditieven wat betreft de specificaties van tricalciumfosfaat (E 341 (iii)) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 14, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) , en met name artikel 7, lid 5, Overwegende hetgeen volgt: (1) Bij Verordening (EU) nr. 231/2012 van de Commissie ( 3 ) zijn de specificaties van de in de bijlagen II en III bij Verordening (EG) nr. 1333/2008 opgenomen levensmiddelenadditieven vastgesteld. (2) Die specificaties kunnen volgens de in artikel 3, lid 1, van Verordening (EG) nr. 1331/2008 bedoelde uniforme procedure worden bijgewerkt op initiatief van de Commissie of na een aanvraag. (3) Op 28 september 2018 is een aanvraag tot wijziging van de specificaties van het levensmiddelenadditief tricalciumfosfaat (E 341 (iii)) ingediend. Die aanvraag is overeenkomstig artikel 4 van Verordening (EG) nr. 1331/2008 ter kennis van de lidstaten gebracht. (4) Volgens de huidige specificaties van de Unie wordt tricalciumfosfaat (E 341 (iii)) verkregen door de neutralisatie van fosforzuur met calciumhydroxide. De aanvrager vraagt dat neutralisatie met calciumcarbonaat als alternatief wordt opgenomen. (5) Volgens de aanvrager wordt calciumhydroxide geproduceerd door het branden van calciumcarbonaat, wat kan worden vermeden indien calciumcarbonaat rechtstreeks als uitgangsmateriaal wordt gebruikt. De aanvrager stelt dat het belangrijkste voordeel van het rechtstreeks gebruik van calciumcarbonaat de vermindering van de voor de productie benodigde energie is, waardoor het productieproces wordt verduurzaamd. Volgens de aanvrager leiden beide productieprocessen tot hetzelfde eindproduct, tricalciumfosfaat (E 341 (iii)), dat dus geen andere verontreinigingen bevat dan die welke in Verordening (EU) nr. 231/2012 zijn gespecificeerd. (6) De aanvraag werd besproken door de werkgroep van regeringsdeskundigen voor additieven. Rekening houdend met de door de aanvrager verstrekte informatie en de van die werkgroep ontvangen feedback was de Commissie van oordeel dat de voorgestelde wijziging van de specificaties voor tricalciumfosfaat (E 341 (iii)) waarschijnlijk geen gevolgen zal hebben voor de gezondheid van de mens. (7) Aangezien het gebruik van calciumcarbonaat als alternatief voor calciumhydroxide in het productieproces van tricalciumfosfaat (E 341 (iii)) een bijwerking van de EU-lijst vormt die waarschijnlijk geen gevolgen zal hebben voor de gezondheid van de mens, hoeft het advies van de Europese Autoriteit voor voedselveiligheid niet te worden ingewonnen overeenkomstig artikel 3, lid 2, van Verordening (EG) nr. 1331/2008 en moeten de specificaties worden gewijzigd. (8) De bijlage bij Verordening (EU) nr. 231/2012 moet daarom dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EU) nr. 231/2012 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 juni 2020. Voor de Commissie De voorzitter Ursula VON DER LEYEN ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) Verordening (EU) nr. 231/2012 van de Commissie van 9 maart 2012 tot vaststelling van de specificaties van de in de bijlagen II en III bij Verordening (EG) nr. 1333/2008 van het Europees Parlement en de Raad opgenomen levensmiddelenadditieven ( PB L 83 van 22.3.2012, blz. 1 ). BIJLAGE In de bijlage bij Verordening (EU) nr. 231/2012 wordt de definitie in de vermelding voor “E 341 (iii) tricalciumfosfaat” vervangen door: “ Definitie Tricalciumfosfaat bestaat uit een variabel mengsel van calciumfosfaten, verkregen door neutralisatie van fosforzuur met calciumhydroxide of calciumcarbonaat, met een benaderde samenstelling van 10CaΟ·3P 2 O 5 ·Η 2 O”",
  "source": "EUR LEX"
}