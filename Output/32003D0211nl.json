{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0211:NL:HTML\">",
  "content": "EUR-Lex - 32003D0211 - NL Avis juridique important | 32003D0211 2003/211/GBVB: Besluit 2003/211/GBVB van de Raad van 24 februari 2003 betreffende de sluiting van de overeenkomst tussen de Europese Unie en de Noord-Atlantische Verdragsorganisatie inzake gegevensbeveiliging Publicatieblad Nr. L 080 van 27/03/2003 blz. 0035 - 0035 Besluit 2003/211/GBVB van de Raad van 24 februari 2003 betreffende de sluiting van de overeenkomst tussen de Europese Unie en de Noord-Atlantische Verdragsorganisatie inzake gegevensbeveiliging DE RAAD VAN DE EUROPESE UNIE, Gelet op het Verdrag betreffende de Europese Unie, en met name op artikel 24, Gelet op de aanbeveling van het voorzitterschap, Overwegende hetgeen volgt: (1) Bij briefwisseling d.d. 26 juli 2000 werd tussen het secretariaat-generaal van de Raad en de Noord-Atlantische Verdragsorganisatie door hun respectieve secretarissen-generaal een voorlopige veiligheidsregeling overeengekomen. (2) De Europese Raad van Barcelona heeft erop gewezen dat er zo spoedig mogelijk permanente regelingen tussen de Europese Unie en de NAVO moeten komen. Daartoe heeft hij tevens het voorzitterschap, samen met de hoge vertegenwoordiger, gevraagd op hoog niveau contacten te leggen om een positieve uitkomst mogelijk te maken. Een van die voorgenomen regelingen is een overeenkomst inzake gegevensbeveiliging. (3) Nu hun respectieve beveiligingsvoorschriften per 1 december 2001 in werking zijn getreden, kunnen de Raad en de Commissie de verplichtingen krachtens een dergelijke overeenkomst volledig naleven. (4) Ingevolge het besluit van de Raad van 15 april 2002 tot machtiging van het voorzitterschap om onderhandelingen aan te gaan met de NAVO, heeft het voorzitterschap, bijgestaan door de secretaris-generaal/hoge vertegenwoordiger, overeenstemming bereikt over een overeenkomst inzake gegevensbeveiliging. (5) Die overeenkomst dient te worden goedgekeurd, BESLUIT: Artikel 1 De overeenkomst tussen de Europese Unie en de Noord-Atlantische Verdragsorganisatie inzake gegevensbeveiliging wordt hierbij namens de Europese Unie goedgekeurd. De tekst van de overeenkomst is aan dit besluit gehecht. Artikel 2 De voorzitter van de Raad wordt hierbij gemachtigd de overeenkomst te ondertekenen teneinde daardoor de Europese Unie te binden. Artikel 3 Dit besluit wordt van kracht op de dag waarop het wordt aangenomen. Artikel 4 Dit besluit wordt bekendgemaakt in het Publicatieblad van de Europese Unie. Gedaan te Brussel, 24 februari 2003. Voor de Raad De voorzitter G. Papandreou",
  "source": "EUR LEX"
}