{
  "url": "http://www.w3.org/1999/xhtml\">",
  "content": "L_2006080NL.01007601.xml 17.3.2006 NL Publicatieblad van de Europese Unie L 80/76 BESCHIKKING VAN DE COMMISSIE van 16 maart 2006 betreffende de publicatie van de referenties van norm EN 143:2000 „Ademhalingsbeschermingsmiddelen — Deeltjesfilters — Eisen, beproeving, merken” overeenkomstig Richtlijn 89/686/EEG van de Raad (persoonlijke beschermingsmiddelen) (Kennisgeving geschied onder nummer C(2006) 777) (Voor de EER relevante tekst) (2006/216/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 89/686/EEG van de Raad van 21 december 1989 inzake de onderlinge aanpassing van de wetgevingen der lidstaten betreffende persoonlijke beschermingsmiddelen ( 1 ) , en met name op artikel 6, lid 1, Gezien het advies van het Permanent Comité dat is opgericht bij artikel 5 van Richtlijn 98/34/EG van het Europees Parlement en de Raad van 22 juni 1998 betreffende een informatieprocedure op het gebied van normen en technische voorschriften ( 2 ) , Overwegende hetgeen volgt: (1) Richtlijn 89/686/EEG bepaalt dat persoonlijke beschermingsmiddelen alleen in de handel mogen worden gebracht of in gebruik mogen worden genomen als zij bij behoorlijk onderhoud en gebruik volgens hun gebruiksdoel de gezondheid van de gebruiker beschermen en zijn veiligheid waarborgen zonder gevaar op te leveren voor de veiligheid of gezondheid van andere personen, huisdieren of goederen. (2) Ingevolge artikel 5 van Richtlijn 89/686/EEG wordt uitgegaan van het vermoeden dat persoonlijke beschermingsmiddelen die voorzien zijn van de CE-markering en waarvoor de fabrikant een verklaring van overeenstemming en de door een aangemelde instantie afgegeven verklaring van EG-typeonderzoek heeft overgelegd waaruit blijkt dat het beschermingsmiddel voldoet aan de desbetreffende nationale normen waarin de geharmoniseerde normen — waarvan de referenties door de Commissie in het Publicatieblad van de Europese Unie zijn bekendgemaakt — zijn omgezet, voldoen aan de in artikel 3 van Richtlijn 89/686/EEG bedoelde fundamentele gezondheids- en veiligheidsvoorschriften die in bijlage II van die richtlijn zijn uiteengezet. De lidstaten moeten de referenties van de nationale normen waarin de geharmoniseerde normen zijn omgezet, publiceren. (3) De Commissie en Frankrijk hebben krachtens artikel 6, lid 1, van Richtlijn 89/686/EEG formeel bezwaar gemaakt tegen norm EN 143:2000 „Ademhalingsbeschermingsmiddelen — Deeltjesfilters — Eisen, beproeving, merken”, die op 7 januari 2000 door het Europees Comité voor Normalisatie (CEN) is vastgesteld en waarvan de referenties voor het eerst in het Publicatieblad van de Europese Gemeenschappen van 24 januari 2001 ( 3 ) zijn gepubliceerd, omdat deze ten aanzien van deeltjesfilters waarvan de filterefficiëntie uitsluitend of ten dele wordt bereikt door het gebruik van materiaal op basis van elektrisch geladen vezelvlies, hierna „elektrostatische filters” genoemd, niet volledig zou voldoen aan de in artikel 3 van Richtlijn 89/686/EEG bedoelde fundamentele gezondheids- en veiligheidsvoorschriften. (4) Bij proeven met betrekking tot de filterefficiëntie van de verschillende typen deeltjesfilters is concreet aangetoond dat de beproevingsprocedure voor het meten van de filterpenetratie als bedoeld in clausule 8.7.2.4, laatste zin, en clausule 8.7.3.4, laatste zin, van norm EN 143:2000, waarbij de penetratie drie minuten na de start van de aërosolproef wordt gemeten, bij elektrostatische filters niet voldoet aan fundamenteel gezondheids- en veiligheidsvoorschrift 3.10.1 („Bescherming van de luchtwegen”) van bijlage II bij Richtlijn 89/686/EEG. (5) In het bijzonder is opgemerkt dat de filterefficiëntie van dit type filter tijdens het gebruik snel kan verminderen. De filterefficiëntie die bij de genormaliseerde beproevingsprocedure — drie minuten na de start van de proef — wordt gemeten, kan al na die drie minuten heel anders zijn. Daarom kunnen de aan een elektrostatische filter toegekende efficiëntieklasse en de hierover verstrekte informatie onjuist zijn. Wanneer bij gebruik niet van een correcte indeling in een efficiëntieklasse kan worden uitgegaan, kan de gebruiker worden blootgesteld aan gevaarlijke deeltjes in de lucht die een ernstig gevaar vormen voor zijn gezondheid en veiligheid. De beproevingsresultaten wijzen erop dat de filterefficiëntie van elektrostatische filters ook bij onderbroken gebruik vermindert. (6) Uit deze resultaten volgt ook dat clausule 8.7.2.4, laatste zin, en clausule 8.7.3.4, laatste zin, van norm EN 143:2000 evenmin waarborgen dat elektrostatische filters voldoen aan de fundamentele gezondheids- en veiligheidsvoorschriften 1.1.1 („Ergonomie”), 1.1.2.1 („Zo hoog mogelijke beschermingsniveaus”) en 1.1.2.2 („Beschermingsklassen die passen bij verschillende niveaus van een risico”) van bijlage II bij Richtlijn 89/686/EEG. Bovendien waarborgt clausule 10 van de norm niet dat wordt voldaan aan fundamenteel gezondheids- en veiligheidsvoorschrift 1.4, onder b) („Gebruiksaanwijzing van de fabrikant”), aangezien niet hoeft te worden gewaarschuwd dat de filterefficiëntie van elektrostatische filters bij langer gebruik vermindert. (7) Bijgevolg garanderen ook aanverwante geharmoniseerde normen, die voorzien in de uitvoering van proeven overeenkomstig norm EN 143:2000 of in een proefmeting die gelijk is aan die in norm EN 143:2000, niet dat elektrostatische filters voldoen aan de fundamentele gezondheids- en veiligheidsvoorschriften van Richtlijn 89/686/EEG. (8) Op verzoek van de Europese Commissie is de Europese normalisatieorganisatie — CEN, Technisch Comité CEN/TC 79 „Ademhalingsbeschermingsmiddelen” — begonnen met de herziening van norm EN 143:2000 om bovengenoemde tekortkomingen te verhelpen. In afwachting hiervan moet de publicatie van de referenties van norm EN 143:2000 met het oog op de veiligheid en rechtszekerheid vergezeld gaan van een passende waarschuwing die ook geldt voor aanverwante geharmoniseerde normen. De lidstaten moeten eenzelfde waarschuwing toevoegen aan hun nationale normen waarin de desbetreffende geharmoniseerde norm is omgezet. (9) De referenties van geharmoniseerde norm EN 143:2000 moeten dienovereenkomstig opnieuw worden gepubliceerd, HEEFT DE VOLGENDE BESCHIKKING GEGEVEN: Artikel 1 De referenties van geharmoniseerde norm EN 143:2000 worden vervangen door de tekst in de bijlage. Artikel 2 Wanneer de lidstaten ingevolge artikel 5, lid 4, van Richtlijn 89/686/EEG de referenties publiceren van de nationale normen waarin de in artikel 1 genoemde geharmoniseerde norm is omgezet, voegen zij hieraan een waarschuwing toe die identiek is aan de in de bijlage bij deze beschikking opgenomen tekst. Artikel 3 Deze beschikking is gericht tot de lidstaten. Gedaan te Brussel, 16 maart 2006. Voor de Commissie Günter VERHEUGEN Vice-voorzitter ( 1 ) PB L 399 van 30.12.1989, blz. 18 . Richtlijn laatstelijk gewijzigd bij Verordening (EG) nr. 1882/2003 van het Europees Parlement en de Raad ( PB L 284 van 31.10.2003, blz. 1 ). ( 2 ) PB L 204 van 21.7.1998, blz. 37 . Richtlijn laatstelijk gewijzigd bij de Toetredingsakte van 2003. ( 3 ) PB C 21 van 24.1.2001, blz. 2 . BIJLAGE Publicatie van referenties van Europese geharmoniseerde normen overeenkomstig Richtlijn 89/686/EEG van de Raad inzake de onderlinge aanpassing van de wetgevingen der lidstaten betreffende persoonlijke beschermingsmiddelen ENO ( 1 ) Referentienummer en titel van de norm (en referentiedocument) Eerste publicatie in PB Referentie-nummer van de vervangen norm Datum waarop het vermoeden van overeenstemming ten aanzien van de vervangen norm vervalt ( 2 ) CEN EN 143:2000 Ademhalingsbeschermingsmiddelen — Deeltjesfilters — Eisen, beproeving, merken 24.1.2001 EN 143:1990 Datum verstreken (31.8.2000) Waarschuwing: Voor deeltjesfilters waarvan de filterefficiëntie uitsluitend of ten dele wordt bereikt door het gebruik van materiaal op basis van elektrisch geladen vezelvlies heeft deze publicatie geen betrekking op clausule 8.7.2.4, laatste zin, clausule 8.7.3.4, laatste zin, en clausule 10 van de norm, zodat ten aanzien van deze clausules geen vermoeden van overeenstemming met de fundamentele gezondheids- en veiligheidsvoorschriften van Richtlijn 89/686/EEG bestaat. Deze waarschuwing moet ook in acht worden genomen bij de toepassing van de volgende geharmoniseerde normen: EN 149:2001; EN 405:2001; EN 1827:1999; EN 12083:1998; EN 12941:1998; EN 12941:1998/A1:2003; EN 12942:1998; EN 12942:1998/A1:2002; EN 13274-7:2002. OPMERKINGEN: — Informatie over de beschikbaarheid van de normen kan worden verkregen bij de Europese normalisatieorganisatie of bij de nationale normalisatie-instellingen die vermeld zijn in de bijlagen bij Richtlijn 98/34/EG. — De publicatie van de referenties in het Publicatieblad van de Europese Unie houdt niet in dat de normen beschikbaar zijn in alle talen van de Gemeenschap. — Deze lijst vervangt alle vorige lijsten die in het Publicatieblad van de Europese Unie zijn gepubliceerd. De Commissie draagt er zorg voor dat de huidige lijst regelmatig wordt bijgewerkt. Meer informatie over geharmoniseerde normen kunt u vinden op: http://europa.eu.int/comm/enterprise/newapproach/standardization/harmstds/ ( 1 ) ENO: Europese normalisatieorganisatie: — CEN: Stassartstraat 36, B-1050 Brussel, tel. (32-2) 550 08 11; fax (32-2) 550 08 19 (http://www.cenorm.be) — CENELEC: Stassartstraat 35, B-1050 Brussel, tel. (32-2) 519 68 71; fax (32-2) 519 69 19 (http://www.cenelec.org) — ETSI: 650, route des Lucioles, F-06921 Sophia Antipolis, tel. (33) 492 94 42 00; fax (33) 493 65 47 16 (http://www.etsi.org). ( 2 ) In het algemeen is de datum waarop het vermoeden van overeenstemming ten aanzien van de vervangen norm vervalt, de door de Europese normalisatieorganisatie vastgestelde datum van intrekking, maar gebruikers van de norm worden erop gewezen dat dit in bepaalde uitzonderlijke gevallen anders kan zijn.",
  "source": "EUR LEX"
}