{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998G0115:NL:HTML\">",
  "content": "EUR-Lex - 31998G0115 - NL Avis juridique important | 31998G0115 Resolutie van de Raad van 18 december 1997 houdende vaststelling van de prioriteiten bij de samenwerking op het gebied van Justitie en Binnenlandse Zaken gedurende de periode 1 januari 1998 tot en met de datum van inwerkingtreding van het Verdrag van Amsterdam Publicatieblad Nr. C 011 van 15/01/1998 blz. 0001 - 0004 RESOLUTIE VAN DE RAAD van 18 december 1997 houdende vaststelling van de prioriteiten bij de samenwerking op het gebied van Justitie en Binnenlandse Zaken gedurende de periode 1 januari 1998 tot en met de datum van inwerkingtreding van het Verdrag van Amsterdam (98/C 11/01) DE RAAD VAN DE EUROPESE UNIE, Ingaand op de wens van de Europese Raad om's Raads werkzaamheden voor wat betreft de samenwerking op het gebied van Justitie en Binnenlandse Zaken, als bedoeld in titel VI van het Verdrag betreffende de Europese Unie, te ordenen door te bepalen welke activiteiten bij voorrang moeten worden ondernomen ter verwezenlijking van de doelstellingen die tijdens de Europese Raden van Madrid (15 en 16 december 1995), Florence (21 en 22 juni 1996), Dublin (13 en 14 december 1996) en Amsterdam (16 en 17 juni 1997) zijn vastgelegd, Zijn streven bevestigend om de vrijheid, de veiligheid en de rechtvaardigheid in de Europese Unie, overeenkomstig de beginselen van de rechtsstaat, te bevorderen door totstandbrenging van nauwe samenwerking tussen de lidstaten op het gebied van Justitie en Binnenlandse Zaken, Erop wijzend dat deze prioriteiten kunnen worden herzien in het licht van de besluiten die eventueel worden genomen in het kader van de voorbereiding van de inwerkingtreding van het Verdrag van Amsterdam van 2 oktober 1997 (1), Gezien de resolutie van de Raad van 14 oktober 1996 houdende vaststelling van de prioriteiten bij de samenwerking op het gebied van Justitie en Binnenlandse Zaken gedurende de periode 1 juli 1996 tot en met 30 juni 1998 (2), inzonderheid punt IV, Na bespreking van de opvattingen van het Europees Parlement (3) dat door het voorzitterschap overeenkomstig artikel K.6 van het Verdrag betreffende de Europese Unie is geraadpleegd, NEEMT DE VOLGENDE RESOLUTIE AAN: I. De Raad streeft ernaar, de door de Europese Raad vastgelegde doelstellingen te verwezenlijken en zal zich daarbij, gedurende de periode 1 januari 1998 tot en met de inwerkingtreding van het Verdrag van Amsterdam dat op 2 oktober 1997 is ondertekend, bij voorrang concentreren op de volgende onderwerpen: 1. Strijd tegen het terrorisme: a) intensivering van de samenwerking tussen de lidstaten; b) bijwerking van het document over de terroristische dreiging; c) bijwerking van het repertorium over de speciale bevoegdheidscentra op het gebied van terrorismebestrijding. 2. Strijd tegen de georganiseerde criminaliteit: Uitvoering van het door de Raad van Amsterdam (16 17 juni 1997) goedgekeurde actieplan ter bestrijding van de georganiseerde criminaliteit, overeenkomstig het tijdschema en de procedures die in het actieplan zijn vastgesteld (4). 3. Drugsbestrijding: a) uitvoering van het verslag van de drugsdeskundigen dat de Europese Raad van Madrid (15 16 december 1995) heeft aangenomen, alsmede van de aanbevelingen van de Europese Raden van Dublin (13 14 december 1996) en Amsterdam (16 17 juni 1997), zowel wat de justitiële, de politiële als de douaneaspecten betreft, met name op het gebied van de terugdringing van het aanbod en de internationale samenwerking; b) uitvoering van het actieplan voor het Caribisch gebied en van de aanbevelingen van de Europese Raad van Dublin inzake Latijns-Amerika; c) uitvoering van het lopende initiatief met betrekking tot Centraal-Azië en Rusland en opstarten van soortgelijke werkzaamheden voor Oekraïne; d) uitvoering van het gemeenschappelijk optreden van 17 december 1996 betreffende de onderlinge aanpassing van de wetgevingen en praktijken van de lidstaten van de Europese Unie ter bestrijding van drugsverslaving en ter voorkoming en bestrijding van de illegale drugshandel (5); e) uitvoering van het gemeenschappelijk optreden betreffende synthetische drugs. 4. Verbetering van de politiële en de douanesamenwerking: a) uitvoering van de Europol-Overeenkomst (toepassingsreglementen, computersysteem); b) politieopleiding, met name opstelling van een Europees curriculum; coördinatie, zoveel mogelijk, van de hulp aan de politiediensten van de LMOE op grond van de inventaris van de Europese Vereniging van Politieacademies (AEPC), ter voorkoming van doublures; c) versterkte technische samenwerking, met name op het gebied van de interceptie van telecommunicatie, de standaardisering van de radiocommunicatie, de samenwerking tussen de forensische laboratoria en de samenwerking tussen de Nationale Criminele Inlichtingendiensten; d) strategisch actieprogramma voor de douane; e) gezamenlijke douanetoezichtoperaties aan de buitengrenzen; f) strijd tegen namaak, piraterij en illegale handel in kunstwerken; g) risicoanalyse op douanegebied. 5. Verbetering van de justitiële samenwerking: 5.1. in burgerlijke zaken: a) voltooiing van het ontwerpverdrag \"Brussel II\" (huwelijkszaken en voogdij over kinderen); b) Europese executoriale titel; c) coördinatie tussen de lidstaten betreffende de herziening van het Verdrag van Brussel van 1968 en het Verdrag van Lugano van 1980; d) opstarten van de werkzaamheden over de behoefte aan en de mogelijkheid van een verdrag over de wet die van toepassing is op de buitencontractuele verplichtingen (Rome II); e) voorbereiding van de toetreding van de kandidaat-lidstaten tot het Verdrag van Lugano van 1990; f) handboek over de uitvoering van het Verdrag over de toezending van gerechtelijke en buitengerechtelijke stukken in burgerlijke en handelszaken (naar gelang van het aantal landen dat dit Verdrag bekrachtigd heeft); g) bespreking van de toekomst van de justitiële samenwerking in burgerlijke zaken na het Verdrag van Amsterdam; 5.2. in strafzaken: a) ontwerpovereenkomst betreffende wederzijdse bijstand in strafzaken; b) ontwerpovereenkomst inzake de uitvoering van besluiten strekkende tot ontzegging van de rijbevoegdheid; 5.3. in burgerlijke en strafzaken: a) uitvoering van het gemeenschappelijk optreden inzake verbindingsmagistraten en oprichting van een Europees justitieel netwerk; b) bestudering van de wijze van uitvoering van en vaststelling van de voorwaarden voor de totstandbrenging van de ruimte van vrijheid, veiligheid en rechtvaardigheid als bedoeld in het Verdrag van Amsterdam; c) toelichtende verslagen bij de aangenomen verdragen; d) analyse en eventueel aanpassing van de bestaande instrumenten voor andere vormen van justitiële samenwerking. 6. Verbetering van de samenwerking op het gebied van immigratie en asiel: a) uitvoering van de Overeenkomst van Dublin en bespreking van de mogelijkheid om nevenovereenkomsten bij de Overeenkomst van Dublin te sluiten; b) onderlinge aanpassing van de nationale procedures voor de toekenning van het asielrecht; c) onderlinge aanpassing van de voorwaarden voor opvang van asielzoekers; d) uitwerking van het Eurodacsysteem (overeenkomst en technische specificaties); e) behandeling van de rechtspositie van de onderdanen van derde landen die wettig op het grondgebied van de lidstaten verblijven; f) ontwerp voor een gemeenschappelijk optreden inzake tijdelijke bescherming van ontheemden en behandeling van de problematiek van de lastenverdeling; g) behandeling van de vormen van subsidiaire bescherming (feitelijke bescherming en humanitaire verblijfsvergunning); h) versterking van de maatregelen ter bestrijding van illegale immigratie, meer in het bijzonder georganiseerde illegale immigratiekanalen, en van illegale tewerkstelling; i) verbetering van de informatieuitwisseling en de samenwerking met de landen van herkomst; j) verbetering van de samenwerking op het gebied van verwijdering van illegale immigranten; problemen in verband met overname; k) valse documenten: uitwerking van een geharmoniseerd beeldopslag- en beeldtransmissiesysteem; praktische samenwerking; l) behandeling van de problematiek van de gezinshereniging; m) strijd tegen schijnhuwelijken; n) voorstel voor een overeenkomst betreffende de regels voor de toelating van onderdanen van derde landen tot de lidstaten van de Europese Unie; o) steunprogramma voor vluchtelingen. 7. Versterking van de personencontrole aan de buitengrenzen: a) ontwerpovereenkomst betreffende de overschrijding van de buitengrenzen en uitvoeringsmaatregelen; b) versterkte operationele samenwerking tussen de autoriteiten die belast zijn met de controles aan de buitengrenzen; c) werkzaamheden inzake harmonisatie van het visumbeleid. 8. Strijd tegen racisme en vreemdelingenhaat: Voortzetting van de werkzaamheden, zowel op justitieel gebied (follow-up van het gemeenschappelijk optreden tegen racisme en vreemdelingenhaat) als op politieel gebied (politieopleiding). 9. Strijd tegen corruptie en fraude ten nadele van de financiële belangen van de Gemeenschap: a) uitvoering van de mededeling van de Commissie aan de Raad en het Europees Parlement over het beleid van de Unie ter bestrijding van corruptie; b) bespreking van maatregelen voor meer doeltreffendheid bij de bestrijding van fraude ten nadele van de financiële belangen van de Gemeenschap. 10. Horizontale acties: a) misdaadpreventie: follow-up van de diverse seminars en conferenties; b) bestrijding van mensenhandel; c) bestrijding van het gebruik van nieuwe technologieën voor criminele doeleinden en gebruik van deze technologieën voor misdaadbestrijding. II. De werkzaamheden van de Raad zullen met het oog op de voorbereiding van de inwerkingtreding van het Verdrag van Amsterdam vooral betrekking hebben op de opneming van het Schengen-acquis in het kader van de Europese Unie (artikelen 3, 4 en 6 van het Protocol bij het Verdrag van Amsterdam). De Raad machtigt het voorzitterschap om, in eendrachtige samenwerking met de Commissie, de nodige contacten te leggen met de voorzitter van het Uitvoerend Comité van Schengen, teneinde de respectieve werkprogramma's op elkaar af te stemmen tot de opneming van het Schengen-acquis in het kader van de Europese Unie, hetgeen een van de bij deze resolutie vastgestelde prioriteiten is. Voorts zal de Raad zich buigen over de werkstructuren voor de totstandbrenging van de ruimte van vrijheid, veiligheid en rechtvaardigheid, die moeten zijn ingesteld zodra het Verdrag van Amsterdam in werking treedt. III. Ter ondersteuning van de in punt I bedoelde prioritaire activiteiten zal de Raad de uitwisseling van ambtenaren en magistraten tussen lidstaten aanmoedigen en - in voorkomend geval door middel van toekenning van een communautaire financiering - de organisatie van seminars en conferenties, alsmede de opstelling van opleidingsprogramma's stimuleren. IV. De Raad zal, telkens wanneer dit mogelijk is, trachten het standpunt van de lidstaten in internationale organisaties en op internationale conferenties te coördineren wanneer deze een onderwerp behandelen dat verband houdt met de in punt I vastgestelde prioriteiten. V. Bij de vaststelling van zijn prioriteiten en de organisatie van zijn werkzaamheden zal de Raad, in het licht van de richtsnoeren van de Europese Raad, rekening houden met de pretoetredingsstrategie voor de uitbreiding van de Unie. In deze context zal met name het pretoetredingspact worden opgesteld waarvan sprake is in het door de Europese Raad van Amsterdam goedgekeurde verslag van de groep op hoog niveau georganiseerde criminaliteit. De activiteiten van de Raad betreffende de samenwerking op het gebied van Justitie en Binnenlandse Zaken met de andere derde landen, met name in het kader van de transatlantische dialoog, zullen in een of meer aparte werkprogramma's worden opgenomen. VI. De Raad zal de uitvoering door de lidstaten van de in het kader van titel VI van het Verdrag betreffende de Europese Unie aangenomen instrumenten, periodiek toetsen. VII. Onverminderd het initiatiefrecht van de lidstaten en de Commissie uit hoofde van artikel K.3, lid 2, van het Verdrag betreffende de Europese Unie, zal de Raad op voorstel van het Comité K.4 het programma in principe aan het begin van elk voorzitterschap behandelen. VIII. De Raad zal dit programma te gepasten tijde herzien. Daarbij bepaalt de Raad welke activiteiten van de lijst van prioriteiten moeten worden afgevoerd, hetzij omdat deze reeds tot een goed einde zijn gebracht, hetzij omdat de verwezenlijking ervan op korte termijn niet mogelijk of niet meer prioritair is, en welke andere activiteiten als prioritair moeten worden beschouwd en op het programma moeten worden geplaatst. IX. Deze resolutie vervangt de resolutie van de Raad van 14 oktober 1996. Zij zal in het Publicatieblad van de Europese Gemeenschappen worden bekendgemaakt. (1) PB C 340 van 10.11.1997, blz. 1. (2) PB C 319 van 26.10.1996, blz. 1. (3) Advies uitgebracht op 20 november 1997 (PB C 371 van 8.12.1997). (4) PB C 251 van 15.8.1997, blz. 1. (5) PB L 342 van 31.12.1996, blz. 6.",
  "source": "EUR LEX"
}