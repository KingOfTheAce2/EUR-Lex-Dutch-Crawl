{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31987H0567:NL:HTML\">",
  "content": "EUR-Lex - 31987H0567 - NL Avis juridique important | 31987H0567 87/567/EEG: Aanbeveling van de Commissie van 24 november 1987 inzake de beroepsopleiding voor vrouwen Publicatieblad Nr. L 342 van 04/12/1987 blz. 0035 - 0037 ***** AANBEVELING  VAN DE COMMISSIE van 24 november 1987 inzake de beroepsopleiding voor vrouwen (87/567/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op het tweede streepje van artikel 155, Overwegende dat artikel 4 van Richtlijn 76/207/EEG van 9 februari 1976 betreffende de tenuitvoerlegging van het beginsel van gelijke behandeling van mannen en vrouwen ten aanzien van de toegang tot het arbeidsproces, de beroepsopleiding en de promotiekansen en ten aanzien van de arbeidsvoorwaarden (1) bepaalt dat de Lid-Staten moeten zorgen voor de toepassing van het beginsel van gelijke behandeling met betrekking tot de toegang tot alle types en alle niveaus van beroepskeuzevoorlichting, beroepsopleiding, voortgezette beroepsopleiding en bij- en omscholing; Overwegende dat in de Mededeling van de Commissie over »gelijke kansen voor de vrouw - communautair programma op middellange termijn 1986-1990\", die op 20 december 1985 aan de Raad werd toegezonden, onderwijs en opleiding als een van de zeven actieterreinen wordt genoemd en wordt bepaald dat de Commissie communautaire richtsnoeren zal voorstellen met betrekking tot de beroepsopleiding voor vrouwen; Overwegende dat in de tweede resolutie van de Raad van 24 juli 1986 over de bevordering van gelijke kansen voor de vrouw (2) de hierboven genoemde mededeling van de Commissie in grote lijnen wordt ondersteund en dat ook aan de doelstellingen van het programma, te weten het realiseren in de praktijk van gelijke kansen in het economisch, sociaal en cultureel leven, steun wordt verleend; Overwegende dat in de tweede resolutie van de Raad de Lid-Staten ook worden uitgenodigd om passende acties ten uitvoer te leggen op grond van, onder meer, met name de Mededeling van de Commissie; Overwegende dat Besluit 86/365/EEG van de Raad van 24 juli 1986 tot aanneming van het programma betreffende samenwerking tussen universiteit en onderneming inzake opleiding op het gebied van de technologie (COMETT) (3), Besluit 87/327/EEG van de Raad van 15 juni 1987 tot vaststelling van het communautaire actieprogramma inzake de mobiliteit van studenten (ERASMUS) (4), de resolutie van de Raad en van de ministers van Onderwijs, in het kader van de Raad bijeen, van 12 juli 1982 betreffende de maatregelen die moeten worden getroffen ter verbetering van de voorbereiding van jongeren op het arbeidsproces en ter vergemakkelijking van de overgang van school naar beroepsleven (5), de resolutie van de Raad en de ministers van Onderwijs, in het kader van de Raad bijeen, van 3 juni 1985 houdende een actieprogramma betreffende gelijke kansen voor meisjes en jongens in het onderwijs (6), de voorstellen voor een besluit van de Raad tot goedkeuring van een actieprogramma voor de opleiding en voorbereiding van jongeren naar het volwassen en beroepsleven (7) en de Mededeling van de Commissie over opleiding voor volwassenen in bedrijven (8) alle het belang onderstrepen dat moet worden gehecht aan gelijke kansen; Overwegende dat het Europese Parlement bij diverse gelegenheden beklemtoonde dat er behoefte bestaat aan een veelomvattend, grootschalig beleid op het terrein van gelijke kansen voor vrouwen en aandrong op het bevorderen van een aangepaste beroepsopleiding voor vrouwen; Overwegende dat goedgerichte beroepsopleidingsacties te meer noodzakelijk zijn gelet op het feit dat de structurele crisis op de arbeidsmarkt en de invoering van de nieuwe technologieën de werkgelegenheidsvooruitzichten van vrouwen ernstig hebben aangetast en dat de demografische ontwikkeling en de economische en sociale veranderingen een nog grotere doelgerichtheid van de beroepskwalificaties van alle werknemers noodzakelijk maken; Overwegende dat deze situatie heeft geleid tot de ontplooiing in de Lid-Staten van diverse initiatieven met als doel een meer adequate scholing van vrouwen te bevorderen, maar dat dit soort acties nog al te vaak beperkt is gebleven; dat een aantal van deze acties ook op het niveau van de Gemeenschap werd uitgevoerd en dat het Europees Sociaal Fonds bijdraagt in de financiering van beroepsopleidingsacties; Overwegende dat het bijgevolg van belang is communautaire richtsnoeren vast te stellen voor het uitvoeren van een aantal specifieke, veelomvattende acties op allerlei terreinen ten einde een adequate beroepsopleiding voor vrouwen te ontwikkelen, HEEFT DE VOLGENDE AANBEVELING GEDAAN: Artikel 1 Aanbevolen wordt dat de Lid-Staten een beleid goedkeuren ertoe strekkende de deelneming van jonge en volwassen vrouwen aan opleidingsacties te begunstigen, speciaal aan die acties die samenhangen met toekomstgerichte beroepen en specifieke maatregelen ontwikkelen, met name voor wat betreft de opleiding tot beroepen waarin zij ondervertegenwoordigd zijn. Artikel 2 Aanbevolen wordt dat de Lid-Staten actieve maatregelen nemen, voortzetten of aanmoedigen die erop zijn gericht: a) de opleiding van vrouwen op te nemen in een ruimer opgezet proces van samenwerking tussen alle betrokken partijen: de onderwijsinstanties en -instellingen, de school- en beroepskeuzevoorlichtingsdiensten, de sociale partners, de opleidingsinstanties, de geldverschaffers, de regerings- en/of regionale en/of plaatselijke autoriteiten, de instellingen voor gelijke behandeling, de bedrijven, de groeperingen of verenigingen van vrouwen; b) ervoor te zorgen dat in de voorlichtings-, opleidings- en arbeidsbemiddelingsdiensten personeel wordt opgenomen dat gekwalificeerd is om aan de specifieke problemen van vrouwen tegemoet te komen (bij voorbeeld consulenten inzake gelijke behandeling) en ook maatregelen te nemen zodat opleiders zich meer bewust worden van de problematiek; c) voorlichtingsdiensten voor school- en beroepskeuze zo te organiseren dat zij zelf naar de betrokkene toegaan in plaats van dat zij afwachten totdat deze zich tot hen wenden; d) de deelneming van meisjes en vrouwen aan de opleidingscursussen te vergemakkelijken door meer gedecentraliseerde en over een ruimer gebied verspreide onderwijs- en opleidingsvoorzieningen te verschaffen; e) bewustwordings- en voorlichtingsmaatregelen te ontplooien ten einde vrouwen en hun omgeving te attenderen op vrouwen die niet-traditionele activiteiten beoefenen, met name die welke samenhangen met toekomstgerichte beroepen; f) de deelneming van meisjes aan het hoger onderwijs te bevorderen, met name in de technische en technologische studierichtingen, - door, in het kader van de beurzenstelsels, middelen te voorzien die het mogelijk maken de tweeledige handicap, op grond van het geslacht en in sociaal opzicht, waaronder meisjes uit de kansarme milieus gebukt gaan, te compenseren; - door maatregelen goed te keuren waardoor meisjes, in het kader van een samenwerkingsverband dat moet worden ontwikkeld tussen de universiteit en het bedrijfsleven (met name het COMETT-programma) en de interuniversitaire overeenkomsten ter bevordering van de mobiliteit van studenten (met name het ERASMUS-programma), op voet van gelijkheid kunnen deelnemen aan de programma's die worden opgezet; - door ervoor te ijveren dat meisjes worden »gedirigeerd\" naar de geavanceerde terreinen van de nieuwe technologieën; g) met betrekking tot de eerste beroepsopleiding buiten het regulier onderwijssysteem een grotere deelneming van meisjes aan de diverse systemen, inzonderheid de leerlingopleiding, niet behorend tot die welke ressorteren onder bepaalde »vrouwelijke\" beroepen, te begunstigen en waar dienstig opleidingen voor vrouwen die geen echte beroepsbekwaamheden verschaffen of die leiden tot beroepen die zijn verzadigd op te heffen; h) meisjes en vrouwen aan te moedigen om een eigen bedrijf of cooeperatie op te richten door het in het leven roepen van speciale opleidings- en bijscholingsvoorzieningen; met name valt daarbij te denken aan: - een opleiding op het terrein van het financieel beheer; - een voorlichting over de toegangsmogelijkheden tot ondersteunende activiteiten en financiële tegemoetkomingen; i) maatregelen te ontwikkelen ter bevordering van deelneming van vrouwen aan voortgezette opleidingen, waaronder: - voorlichtings- en bewustmakingscampagnes met betrekking tot de mogelijkheden die dienaangaande worden geboden; - maatregelen om vrouwen aan te moedigen deze opleidingscursussen te volgen, bij voorbeeld door de lestijden, de opleidingsduur en de opleidingsvormen aan te passen aan de specifieke problemen waarmee vrouwen hebben af te rekenen en door, daar waar zulks adequaat is, streefcijfers, die regelmatig zouden moeten worden herzien, vast te stellen, met name in de bedrijfstakken en beroepen waarin de vrouwen ondervertegenwoordigd zijn; j) voor bepaalde categorieën vrouwen, met name de kansarme vrouwen en de vrouwen die na een onderbreking weer aan het arbeidsproces deelnemen, specifieke opleidingen te voorzien met name om deze vrouwen meer zelfvertrouwen te geven, hen meer bewust te maken en hen te initiëren in het beroepsleven; k) alle opleidingen (met name die welke zijn gericht op werklozen) open te stellen voor vrouwen die weer aan het arbeidsproces willen deelnemen en de sociale partners aan te moedigen zogeheten »herintegratie\"-projecten te ontwikkelen waarbij de opleiding wordt gegeven die de betrokkene naar mag worden verwacht in de gelegenheid stelt zijn/haar plaats in het bedrijf weer in te nemen op het niveau dat hij/zij voor zijn/haar vertrek innam; l) de echtgenote van de zelfstandige beroepsbeoefenaar die met haar man meewerkt de mogelijkheid te geven om onder dezelfde voorwaarden als de zelfstandige aan opleidingsacties deel te nemen; m) begeleidings- en ondersteuningsmaatregelen in te voeren, zoals flexibele voorzieningen inzake kinderoppas en de geëigende sociale infrastructuurvoorzieningen te creëren ten einde huismoeders in de gelegenheid te stellen aan de opleidingsacties deel te nemen; financiële prikkels in te voeren en tijdens de opleiding financiële tegemoetkomingen toe te kennen; n) de in gezinsverband verworven bekwaamheden te erkennen (vrijstellingen voor bepaalde opleidingsonderdelen, enz.); o) na te gaan welke voortgang wordt gemaakt door vrouwen die aan opleidingsacties hebben deelgenomen, met name in beroepen waarin zij ondervertegenwoordigd zijn. Artikel 3 De Lid-Staten stellen de Commissie binnen drie jaar nadat deze aanbeveling is uitgegaan in kennis van de maatregelen die werden getroffen om er uitvoering aan te geven ten einde de Commissie in staat te stellen een verslag op te maken over al dergelijke maatregelen. Artikel 4 Deze aanbeveling is gericht tot de Lid-Staten. Gedaan te Brussel, 24 november 1987. Voor de Commissie Manuel MARÍN Vice-Voorzitter (1) PB nr. L 39 van 14. 1. 1976, blz. 40. (2) PB nr. C 203 van 24. 7. 1986, blz. 2. (3) PB nr. L 222 van 8. 8. 1986, blz. 17. (4) PB nr. L 166 van 25. 6. 1987, blz. 20. (5) PB nr. C 193 van 28. 7. 1982, blz. 1. (6) PB nr. C 166 van 5. 7. 1985, blz. 1. (7) COM(87) 90 def. (8) COM(86) 780.",
  "source": "EUR LEX"
}