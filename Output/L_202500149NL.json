{
  "url": "http://www.w3.org/1999/xhtml\"><!--",
  "content": "L_202500149NL.000101.fmx.xml Publicatieblad van de Europese Unie NL L-serie 2025/149 24.1.2025 GEDELEGEERDE RICHTLIJN (EU) 2025/149 VAN DE COMMISSIE van 15 november 2024 tot wijziging van de bijlagen bij Richtlijn 2008/68/EG van het Europees Parlement en de Raad om rekening te houden met de wetenschappelijke en technische vooruitgang (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2008/68/EG van het Europees Parlement en de Raad van 24 september 2008 betreffende het vervoer van gevaarlijke goederen over land ( 1 ) , en met name artikel 8, lid 1, Overwegende hetgeen volgt: (1) In deel I.1 van bijlage I, deel II.1 van bijlage II en deel III.1 van bijlage III bij Richtlijn 2008/68/EG wordt verwezen naar bepalingen in internationale overeenkomsten betreffende het vervoer van gevaarlijke goederen over de weg, de spoorweg en de binnenwateren. (2) De bepalingen van die internationale overeenkomsten worden om de twee jaar bijgewerkt. De laatste gewijzigde versies zijn van toepassing vanaf 1 januari 2025, met een overgangsperiode tot en met 30 juni 2025. (3) Richtlijn 2008/68/EG moet daarom dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Wijzigingen Richtlijn 2008/68/EG wordt als volgt gewijzigd: 1) In bijlage I wordt deel I.1 vervangen door: “I.1.   ADR Bijlagen A en B bij de ADR, zoals van toepassing vanaf 1 januari 2025, met dien verstande dat de woorden “overeenkomstsluitende partij” waar nodig worden vervangen door het woord “lidstaat”.”. 2) In bijlage II wordt deel II.1 vervangen door: “II.1.   RID De bijlage bij het RID, zoals van toepassing vanaf 1 januari 2025, met dien verstande dat de woorden “overeenkomstsluitende staat bij het RID” waar nodig worden vervangen door het woord “lidstaat”.”. 3) In bijlage III wordt deel III.1 vervangen door: “III.1.   ADN De bij het ADN gevoegde reglement, zoals van toepassing vanaf 1 januari 2025, alsmede artikel 3, punten f) en h), en artikel 8, leden 1 en 3, van het ADN, met dien verstande dat de woorden “overeenkomstsluitende partij” waar nodig worden vervangen door het woord “lidstaat”.”. Artikel 2 Omzetting 1.   De lidstaten doen de nodige wettelijke en bestuursrechtelijke bepalingen in werking treden om uiterlijk op 30 juni 2025 aan deze richtlijn te voldoen. Zij delen de Commissie de tekst van die bepalingen onmiddellijk mee. Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 3 Inwerkingtreding Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Adressaten Deze richtlijn is gericht tot de lidstaten. Gedaan te Brussel, 15 november 2024. Voor de Commissie De voorzitter Ursula VON DER LEYEN ( 1 ) PB L 260 van 30.9.2008, blz. 13 , ELI: http://data.europa.eu/eli/dir/2008/68/oj . ELI: http://data.europa.eu/eli/dir_del/2025/149/oj ISSN 1977-0758 (electronic edition)",
  "source": "EUR LEX"
}