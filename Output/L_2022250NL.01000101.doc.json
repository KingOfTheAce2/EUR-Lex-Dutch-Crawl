{
  "url": "http://www.w3.org/1999/xhtml\">",
  "content": "L_2022250NL.01000101.xml 28.9.2022 NL Publicatieblad van de Europese Unie L 250/1 UITVOERINGSVERORDENING (EU) 2022/1659 VAN DE COMMISSIE van 27 september 2022 betreffende gelijkwaardige voorschriften voor het binnenbrengen in de Unie van vruchten van Citrus sinensis Pers. van oorsprong uit Israël met het oog op de risico’s van Thaumatotibia leucotreta DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 41, lid 3, tweede alinea, en artikel 44, lid 1, Overwegende hetgeen volgt: (1) In deel A van bijlage II bij Uitvoeringsverordening (EU) 2019/2072 van de Commissie ( 2 ) is de lijst vastgesteld van EU-quarantaineorganismen die voor zover bekend niet op het grondgebied van de Unie voorkomen. Uitvoeringsverordening (EU) 2019/2072 heeft tot doel de binnenkomst, vestiging en verspreiding van dergelijke quarantaineorganismen op het grondgebied van de Unie te voorkomen door in bijlage VII bij die verordening bijzondere voorschriften vast te stellen voor het binnenbrengen op het grondgebied van de Unie van bepaalde planten, plantaardige producten en andere materialen. (2) Thaumatotibia leucotreta (Meyrick) (“het gespecificeerde plaagorganisme”) is, als EU-quarantaineorganisme dat voor zover bekend niet op het grondgebied van de Unie voorkomt, opgenomen in deel A van bijlage II bij Uitvoeringsverordening (EU) 2019/2072. Het is ook opgenomen in de lijst van prioritaire plaagorganismen in de bijlage bij Gedelegeerde Verordening (EU) 2019/1702 van de Commissie ( 3 ) . (3) Er bestaan bijzondere voorschriften voor het binnenbrengen op het grondgebied van de Unie van verschillende vruchten om het grondgebied van de Unie tegen het gespecificeerde plaagorganisme te beschermen. Voor vruchten van Citrus sinensis Pers. (“de gespecificeerde vruchten”) zijn die bijzondere voorschriften opgenomen in punt 62.1, d), van bijlage VII bij Uitvoeringsverordening (EU) 2019/2072, waarin wordt voorzien in de optie om een systeembenadering met een specifieke koudebehandeling toe te passen. (4) Israël heeft de Commissie verzocht zijn systeembenadering voor de gespecificeerde vruchten te erkennen als gelijkwaardig aan de bijzondere voorschriften van punt 62.1, d), van bijlage VII bij Uitvoeringsverordening (EU) 2019/2072. (5) De systeembenadering die voor de gespecificeerde vruchten wordt gebruikt omvat de naleving van de op de productielocaties geldende voorschriften voor het monitoren en bestrijden van het gespecificeerde plaagorganisme, het inspecteren van de gespecificeerde vruchten op de productielocatie en in de verpakkingsinrichtingen, alsook traceerbaarheidsvoorschriften en officiële inspectie voorafgaand aan de uitvoer. De benadering omvat essentiële onderdelen van de inspectieprocedure in de velden, in de verpakkingsinrichtingen en voorafgaand aan de uitvoer, en voorziet in opschorting of weigering van de uitvoer van de gespecificeerde vruchten indien niet aan de desbetreffende grenswaarden wordt voldaan. (6) De Europese Autoriteit voor voedselveiligheid (EFSA) heeft voor vruchten van Citrus spp. van oorsprong uit Israël een risicobeoordeling van het handelsproduct uitgevoerd ( 4 ) . Die beoordeling had betrekking op de waarschijnlijkheid dat de vruchten vrij zijn van het gespecificeerde plaagorganisme. Bovendien zijn aanbevelingen gedaan over de wijze waarop de systeembenadering van Israël kan worden verbeterd. Israël heeft zijn systeembenadering aan die aanbevelingen aangepast. (7) Op basis van de resultaten van de door de EFSA uitgevoerde risicobeoordeling en vanwege de consistente conformiteit van de desbetreffende vruchten met het Unierecht, is het gerechtvaardigd de aangepaste systeembenadering van Israël te aanvaarden als gelijkwaardig aan de bijzondere voorschriften van punt 62.1, d), van bijlage VII bij Uitvoeringsverordening (EU) 2019/2072. (8) Om handelsverstoringen tot een minimum te beperken, moet deze verordening in werking treden op de derde dag na die van de bekendmaking ervan. (9) Deze verordening moet van toepassing zijn tot en met 31 mei 2025 om herziening ervan mogelijk te maken. (10) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Definities Voor de toepassing van deze verordening wordt verstaan onder: 1) “gespecificeerd plaagorganisme”: Thaumatotibia leucotreta (Meyrick); 2) “gespecificeerde vruchten”: vruchten van Citrus sinensis Pers. Artikel 2 Gelijkwaardige voorschriften De in de bijlage bij deze uitvoeringsverordening vastgestelde voorschriften voor het binnenbrengen op het grondgebied van de Unie van de gespecificeerde vruchten van oorsprong uit Israël worden beschouwd als gelijkwaardig aan de voorschriften van punt 62.1, d), van bijlage VII bij Uitvoeringsverordening (EU) 2019/2072. Artikel 3 Fytosanitair certificaat Wanneer de gespecificeerde vruchten van oorsprong uit Israël op het grondgebied van de Unie worden binnengebracht op basis van de in artikel 2 bedoelde gelijkwaardige voorschriften, gaan deze vergezeld van een fytosanitair certificaat met: a) de codes van de productielocatie, en b) onder “Aanvullende verklaring” de vermelding “Deze zending is in overeenstemming met Uitvoeringsverordening (EU) 2022/1659 van de Commissie”. Artikel 4 Inwerkingtreding en toepassing Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing tot en met 31 mei 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 september 2022. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 . ( 2 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 ). ( 3 ) Gedelegeerde Verordening (EU) 2019/1702 van de Commissie van 1 augustus 2019 tot aanvulling van Verordening (EU) 2016/2031 van het Europees Parlement en de Raad door de vaststelling van de lijst van prioritaire plaagorganismen ( PB L 260 van 11.10.2019, blz. 8 ). ( 4 ) Scientific Opinion on the commodity risk assessment of Citrus L. fruits from Israel for Thaumatotibia leucotreta under a systems approach, EFSA Journal 2021; 19(3):6427, 36 blz., https://doi.org/10.2903/j.efsa.2021, 6427 BIJLAGE Voorschriften voor het binnenbrengen in het grondgebied van de Unie van gespecificeerde vruchten van oorsprong uit Israël, als bedoeld in artikel 2 A. Voorschriften met betrekking tot de productielocaties 1. De productielocaties zijn geregistreerd en goedgekeurd door de nationale plantenbeschermingsorganisatie van Israël (hierna “de nationale plantenbeschermingsorganisatie” genoemd). 2. De nationale plantenbeschermingsorganisatie heeft de lijst van de goedgekeurde codes van productielocaties voorafgaand aan de uitvoer van de gespecificeerde vruchten schriftelijk bij de Commissie ingediend. 3. Indien de productielocaties niet aan elkaar grenzen, heeft de monitoring van het gespecificeerde plaagorganisme op de productielocatie plaatsgevonden door middel van feromoonvallen, met minimaal één val per 2,5 hectare en minimaal twee vallen per productielocatie. 4. Er zijn gedurende passende perioden verwarringsproducten tegen de aanwezigheid van het gespecificeerde plaagorganisme ingezet, ten minste op productielocaties waar de aanwezigheid van het gespecificeerde plaagorganisme in de voorgaande groeiseizoenen is bevestigd. Indien de verwarringstechnieken niet werken, zijn curatieve behandelingen tegen het gespecificeerde plaagorganisme toegepast. 5. De sanitaire praktijken ter bestrijding van het gespecificeerde plaagorganisme zijn gevolgd. Die praktijken omvatten ten minste de verwijdering, en de onmiddellijke vernietiging, van gevallen en geïnfecteerde gespecificeerde vruchten van de bomen en de verwijdering van wilde planten die het gespecificeerde plaagorganisme herbergen van de productielocatie en de omliggende gebieden. Alle overgebleven gespecificeerde vruchten zijn aan het einde van het groeiseizoen verwijderd van de productielocaties. 6. De nationale plantbeschermingsorganisatie of een andere gemachtigde instantie van Israël heeft in de periode van augustus tot oktober minimaal twee keer per maand en daarna een keer per week tot aan het einde van de oogst van de gespecificeerde vruchten officiële inspecties van de gespecificeerde vruchten op de productielocaties uitgevoerd. Een representatieve steekproef van de gespecificeerde vruchten is geïnspecteerd, rekening houdend met de omvang van de productielocatie. Die inspectie omvatte destructieve bemonstering van alle gespecificeerde vruchten met symptomen. Indien tijdens een inspectie meer dan drie geïnfecteerde vruchten zijn aangetroffen, wordt de uitvoer naar de Unie vanuit de desbetreffende productielocatie voor vijf weken opgeschort, waarna intensiever op het gespecificeerde plaagorganisme wordt gecontroleerd. Indien echter vanaf vijf weken voorafgaand aan de oogst tijdens die inspectie een of meer besmette vruchten worden gevonden, worden alle gespecificeerde vruchten van de desbetreffende productielocatie uitgesloten van uitvoer naar de Unie. 7. De nationale plantbeschermingsorganisatie heeft toestemming gegeven voor de oogst van de gespecificeerde vruchten van een productielocatie op basis van de tijdens het groeiseizoen verkregen inspectie- en monitoringinformatie. B. Voorschriften met betrekking tot de verpakkingsinrichtingen 1. De verpakkingsinrichtingen zijn geregistreerd en erkend door de nationale plantenbeschermingsorganisatie. 2. De gespecificeerde vruchten zijn naar behoren verpakt naar de verpakkingsinrichting vervoerd om infectie met het gespecificeerde plaagorganisme te voorkomen en zijn vrij van grond, bladeren en ander materiaal. 3. Bij aankomst van een partij gespecificeerde vruchten in de verpakkingsinrichting vanuit een productielocatie zijn de gespecificeerde vruchten door opgeleid personeel van de verpakkingsinrichting dusdanig grondig geïnspecteerd op de aanwezigheid van het gespecificeerde plaagorganisme dat een infectieniveau van 1 % met ten minste 95 % zekerheid wordt gedetecteerd, overeenkomstig de internationale norm voor fytosanitaire maatregelen ISPM 31 ( * ). Indien tijdens die inspectie een of meer besmette vruchten worden gevonden, worden alle vruchten van de desbetreffende productielocatie uitgesloten van uitvoer naar de Unie. 4. Ten minste 10 % van de voor uitvoer naar de Unie bestemde gespecificeerde vruchten is tijdens de verschillende stappen van het sorteren en verpakken daarvan door opgeleid personeel van de verpakkingsinrichting geïnspecteerd op de aanwezigheid van het gespecificeerde plaagorganisme. Die inspectie omvatte destructieve bemonstering van alle gespecificeerde vruchten met symptomen van het gespecificeerde plaagorganisme. C. Traceerbaarheid en officiële inspecties voorafgaand aan de uitvoer 1. De traceerbaarheid naar de productielocatie en de verpakkingsinrichtingen is te allen tijde gegarandeerd. 2. Voorafgaand aan de uitvoer is 2 % van de gespecificeerde vruchten in de zending aan officiële inspecties op de aanwezigheid van het gespecificeerde plaagorganisme onderworpen, met inbegrip van destructieve bemonstering in geval van symptomen, en vrij van het gespecificeerde plaagorganisme bevonden.",
  "source": "EUR LEX"
}