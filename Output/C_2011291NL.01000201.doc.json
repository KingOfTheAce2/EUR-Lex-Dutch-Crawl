{
  "url": "http://www.w3.org/1999/xhtml\">",
  "content": "C_2011291NL.01000201.xml 4.10.2011 NL Publicatieblad van de Europese Unie C 291/2 BESLUIT VAN DE COMMISSIE van 3 september 2011 tot oprichting van een deskundigengroep van belanghebbenden van de Commissie op het gebied van overheidsopdrachten en tot vervanging van Besluit 87/305/EEG betreffende de oprichting van een Raadgevend Comité voor de openstelling van de markt voor overheidsopdrachten (Voor de EER relevante tekst) 2011/C 291/02 DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) In het kader van de Europa 2020-strategie wordt benadrukt dat het beleid inzake overheidsopdrachten voor een zo efficiënt mogelijke besteding van openbare middelen moet zorgen en dat de markten voor overheidsopdrachten overal in de Unie moeten worden opengehouden, vooral tegen de achtergrond van de ernstige budgettaire beperkingen en economische moeilijkheden in tal van lidstaten. (2) In het kader van de Europa 2020-strategie wordt ook onderstreept dat de regels voor het plaatsen van overheidsopdrachten voor een verbetering van het bedrijfsklimaat, met name voor innoverende kleine en middelgrote ondernemingen, dienen te zorgen ter ondersteuning van de overschakeling op een economie die efficiënt met hulpbronnen omgaat. Het beleid inzake overheidsopdrachten dient tevens bij te dragen tot de verwezenlijking van gemeenschappelijke maatschappelijke doelen, zoals onder meer de bestrijding van klimaatverandering en de bevordering van innovatie, twee belangrijke nieuwe uitdagingen waarvoor Europa zich gesteld ziet. (3) Tegen deze achtergrond is het kader dat bij Besluit 87/305/EEG van de Commissie van 26 mei 1987 betreffende de oprichting van een Raadgevend Comité voor de openstelling van de markt voor overheidsopdrachten ( 1 ) tot stand is gebracht, niet langer geschikt om de Commissie de deskundigheid en praktische input te verschaffen die zij nodig heeft om een Uniebeleid inzake overheidsopdrachten uit te stippelen dat op de voortdurend veranderende uitdagingen is berekend. (4) Het is bijgevolg noodzakelijk een deskundigengroep op het gebied van overheidsopdrachten op te richten binnen een nieuw rechtskader dat het mogelijk zal maken, enerzijds, de werking van de groep aan het nieuwe Commissiekader voor deskundigengroepen ( 2 ) aan te passen en, anderzijds, de Commissie de nodige deskundigheid, ervaring en inzichten te verschaffen om de nieuwe uitdagingen op het gebied van overheidsopdrachten het hoofd te bieden. (5) De groep moet de Commissie derhalve helpen bij de totstandbrenging van een discussie en beleid van hoge kwaliteit met betrekking tot overheidsopdrachten. De groep dient, in voorkomend geval, verslagen op te stellen en adviezen uit te brengen om de Commissie Uniebeleid en –wetgeving inzake overheidsopdrachten te helpen ontwikkelen en implementeren. (6) Bovendien zou een dergelijk forum de betrokken sectoren ook in staat stellen zich te informeren over de opzet en toepassing van de Unieregels voor het plaatsen van overheidsopdrachten. (7) In het licht van het bovenstaande dient de groep een gemengde samenstelling te hebben van natuurlijke personen die zijn geselecteerd op basis van hun persoonlijke capaciteiten en/of van de belangen die zij vertegenwoordigen, en van organisaties. Deze leden dienen een uiteenlopende achtergrond te hebben en bijvoorbeeld onder meer beoefenaren van juridische beroepen, technische deskundigen op het gebied van overheidsopdrachten, academici en vertegenwoordigers van het bedrijfsleven en van verenigingen van aanbestedende diensten of entiteiten te omvatten. (8) De groep dient zo evenwichtig mogelijk te zijn samengesteld wat geslacht en geografische herkomst betreft. (9) Alle leden moeten voldoen aan hoge normen, in die zin dat zij een actieve en kwaliteitsvolle bijdrage aan de vergaderingen en aan de voorbereiding en eventuele follow-up ervan dienen te leveren. (10) Persoonsgegevens dienen te worden verwerkt overeenkomstig Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 3 ) . (11) Besluit 87/305/EEG dient derhalve te worden ingetrokken, BESLUIT: Artikel 1 Deskundigengroep van belanghebbenden van de Commissie op het gebied van overheidsopdrachten Hierbij wordt een deskundigengroep van belanghebbenden op het gebied van overheidsopdrachten (hierna „de groep” genoemd) opgericht. Deze groep komt in de plaats van het bij Besluit 87/305/EEG opgerichte Raadgevend Comité voor de openstelling van de markt voor overheidsopdrachten. Artikel 2 Taken van de groep De groep heeft tot taak de Commissie juridische, economische, technische en/of praktische inzichten en deskundigheid van hoge kwaliteit te verschaffen teneinde haar bij te staan bij de uitstippeling van het Uniebeleid inzake overheidsopdrachten. Deze taak kan het volgende behelzen: a) verschaffen van juridische en economische analyses van en toelichtingen bij belangrijke ontwikkelingen of structurele trends op het gebied van overheidsopdrachten en de gevolgen daarvan voor het beleidskader van de Unie; b) verschaffen van feedback aan de diensten van de Commissie over de uitdagingen en ontwikkelingen waarmee bepaalde sectoren worden geconfronteerd en die een reactie op het terrein van de overheidsopdrachten kunnen vereisen, en voorstellen van adequate oplossingen; c) bijdragen tot een doeltreffender Uniebeleid inzake overheidsopdrachten; d) een bijdrage leveren aan de voorbereidende wetgevingswerkzaamheden van de Commissie op het gebied van overheidsopdrachten; e) bijstaan van de diensten van de Commissie bij het analyseren van de desbetreffende jurisprudentie van het Hof van Justitie van de Europese Unie. De adviezen van de groep zijn niet bindend voor de Commissie en haar diensten. Artikel 3 Raadpleging De Commissie of haar diensten kunnen de groep raadplegen over alle aangelegenheden die met Uniebeleid, -wetgeving en -praktijken inzake overheidsopdrachten verband houden. Artikel 4 Samenstelling — Benoeming 1.   De groep bestaat uit ten hoogste 20 leden. 2.   De leden zijn op persoonlijke titel benoemde natuurlijke personen, natuurlijke personen die een gemeenschappelijk belang verwoorden, en/of organisaties als bedoeld in voorschrift 8 van de horizontale voorschriften voor deskundigengroepen van de Commissie. 3.   Alle leden en hun vertegenwoordigers voldoen aan hoge normen, in die zin dat zij een actieve en kwaliteitsvolle bijdrage aan de vergaderingen en aan de voorbereiding en eventuele follow-up ervan leveren. 4.   De diensten van de Commissie publiceren een oproep tot het indienen van sollicitaties met het oog op de selectie van de leden van de groep. 5.   De leden worden benoemd door de directeur-generaal van het DG Interne markt en diensten. Deze leden worden geselecteerd uit natuurlijke personen en organisaties die op de in de artikelen 2 en 3 bedoelde gebieden bekwaam zijn en die op de oproep tot het indienen van sollicitaties hebben gereageerd. De organisaties dragen hun vertegenwoordigers voor. De directeur-generaal van het DG Interne Markt en Diensten kan een door een organisatie voorgedragen vertegenwoordiger weigeren omdat deze niet aan het in de oproep tot het indienen van sollicitaties vereiste profiel voldoet. In dergelijke gevallen wordt de organisatie verzocht een andere vertegenwoordiger aan te wijzen. 6.   De leden worden voor een termijn van drie jaar benoemd door de directeur-generaal van het DG Interne Markt en Diensten. Hun ambtstermijn kan met maximaal drie jaar worden verlengd. De directeur-generaal van het DG Interne Markt en Diensten beslist over de herbenoeming van een of meerdere leden op grond van de kwaliteit, regelmatigheid en relevanties van hun bijdragen als omschreven in artikel 3. De leden blijven in functie en actief totdat zij worden vervangen. 7.   Er kan worden voorzien in de benoeming van eenzelfde aantal plaatsvervangers als leden. Voor de benoeming van de plaatsvervangers gelden dezelfde voorwaarden als voor de benoeming van de leden; plaatsvervangers nemen van rechtswege de plaats van leden in wanneer deze afwezig of verhinderd zijn. 8.   Leden die geen effectieve bijdrage aan de beraadslagingen van de groep meer kunnen leveren, hun ontslag indienen of de verplichtingen van lid 5 van dit artikel of van artikel 339 van het Verdrag niet nakomen, kunnen voor de rest van hun ambtstermijn worden vervangen. 9.   Op persoonlijke titel benoemde natuurlijke personen handelen onafhankelijk en in het algemene belang. Natuurlijke personen die een gemeenschappelijk belang van belanghebbenden verwoorden, mogen als persoon zelf geen belanghebbende zijn. 10.   De namen van de op persoonlijke titel benoemde natuurlijke personen, van de natuurlijke personen die een gemeenschappelijk belang verwoorden, en van de organisaties worden bekendgemaakt in het register van deskundigengroepen en andere soortgelijke entiteiten van de Commissie (hierna „het register” genoemd). Ook de belangen die door natuurlijke personen worden vertegenwoordigd, worden in het register bekendgemaakt. Natuurlijke personen die niet willen dat hun naam wordt bekendgemaakt, kunnen om een afwijking verzoeken van de in de eerste alinea neergelegde verplichting tot bekendmaking. Een dergelijke afwijking wordt alleen toegestaan als bekendmaking van de naam van de deskundige diens veiligheid of integriteit in gevaar kan brengen of onnodig afbreuk doet aan de privacy van de betrokken persoon. 11.   De persoonsgegevens worden verzameld, verwerkt en bekendgemaakt overeenkomstig Verordening (EG) nr. 45/2001 ( 4 ) . Artikel 5 Werking 1.   De groep wordt voorgezeten door een vertegenwoordiger van de diensten van de Commissie. 2.   De groep handelt op verzoek van deze diensten. 3.   De diensten van de Commissie stellen de agenda van de vergaderingen van tevoren vast. Deze diensten kunnen daartoe rekening houden met suggesties van de leden van de groep. 4.   De diensten van de Commissie kunnen beslissen dat de groep bijeenkomt in zijn volledigheid of in de vorm van (een) subgroep(en) bestaande uit de leden wier deskundigheid en/of belangen van specifieke relevantie zijn voor de punten die op de agenda van de specifieke vergadering staan. 5.   De diensten van de Commissie kunnen op ad-hocbasis gastdeskundigen met specifieke bekwaamheid met betrekking tot een bepaald agendapunt uitnodigen om aan de werkzaamheden van de groep deel te nemen. Ook kunnen de diensten van de Commissie de status van waarnemer toekennen aan natuurlijke personen, aan organisaties als bedoeld in voorschrift 8, punt 3, van de horizontale voorschriften voor deskundigengroepen, en aan kandidaat-lidstaten. 6.   Alle leden van de groep en hun vertegenwoordigers, alsook op een specifieke vergadering uitgenodigde gastdeskundigen en waarnemers, voldoen aan de bij de verdragen en de uitvoeringsregels ervan vastgestelde verplichtingen tot geheimhouding, alsook aan de veiligheidsvoorschriften van de Commissie betreffende de bescherming van gerubriceerde EU-informatie die zijn neergelegd in de bijlage bij Besluit 2001/844/EG, EGKS, Euratom van de Commissie ( 5 ) . Bij niet-nakoming van die verplichtingen mag de directeur-generaal van het DG Interne Markt en Diensten alle passende maatregelen nemen. 7.   De groep of subgroep(en) komt (komen) bijeen in de gebouwen van de Commissie. De diensten van de Commissie verzorgen het secretariaat. Andere geïnteresseerde ambtenaren van de Commissie mogen de vergaderingen van de groep bijwonen. 8.   Het reglement van orde van de groep is het standaardreglement van orde voor deskundigengroepen, tenzij de groep een eigen reglement van orde vaststelt. 9.   De Commissie publiceert de relevante informatie over de werkzaamheden die door de groep worden uitgevoerd door deze informatie in het register op nemen te of via een link van het register naar een specifieke website. Artikel 6 Kosten van vergaderingen 10.   Deelnemers aan de werkzaamheden van de groep ontvangen geen bezoldiging voor de diensten die zij verrichten. 11.   De reis- en verblijfkosten van de deelnemers aan de werkzaamheden van de groep worden door de Commissie vergoed overeenkomstig de desbetreffende voorschriften van de Commissie. 12.   Deze kosten worden vergoed voor zover de middelen die volgens de jaarlijkse toewijzingsprocedure zijn toegekend, hiervoor volstaan. Artikel 7 Intrekking Besluit 87/305/EEG ( 6 ) wordt ingetrokken. Gedaan te Brussel, 3 september 2011. Voor de Commissie Michel BARNIER Lid van de Commissie ( 1 ) PB L 152 van 12.6.1987, blz. 32 . Besluit 87/305/EEG van de Commissie van 26 mei 1987 betreffende de oprichting van een Raadgevend Comité voor de openstelling van de markt voor overheidsopdrachten. ( 2 ) SEC(2010) 1360 definitief. ( 3 ) PB L 8 van 12.1.2001, blz. 1 . ( 4 ) Vgl. voetnoot 3. ( 5 ) SEC(2007) 639 van 25.6.2007. ( 6 ) Vgl. voetnoot 1.",
  "source": "EUR LEX"
}