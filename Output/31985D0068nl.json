{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31985D0068:NL:HTML\">",
  "content": "EUR-Lex - 31985D0068 - NL Avis juridique important | 31985D0068 85/68/EEG: Beschikking van de Commissie van 21 december 1984 inzake de toekenning van financiële bijstand voor de uitvoering van het project \"Weg Evzoni-Volos (vak Axios-Gallikosbrug)\" (Slechts de tekst in de Griekse taal is authentiek) Publicatieblad Nr. L 030 van 02/02/1985 blz. 0025 - 0027 ***** BESCHIKKING  VAN DE COMMISSIE van 21 december 1984 inzake de toekenning van financiële bijstand voor de uitvoering van het project »Weg Evzoni-Volos (vak Axios-Gallikosbrug)\" (Slechts de tekst in de Griekse taal is authentiek) (85/68/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 3620/84 van de Raad van 19 december 1984 betreffende een bijzondere actie op het gebied van de vervoersinfrastructuur (1), Overwegende dat de Griekse Regering bij de Gemeenschap een verzoek om een financiële bijdrage in de kosten van het project »Weg Evzoni-Volos (vak Axios-Gallikosbrug)\" heeft ingediend; Overwegende dat alle voorwaarden voor het verlenen van financiële bijstand door de Gemeenschap vervuld zijn, HEEFT DE VOLGENDE BESCHIKKING GEGEVEN: Artikel 1 Voor de financiering van de werkzaamheden voor de uitvoering van het project »Weg Evzoni-Volos (vak Axios-Galliskosbrug)\" wordt financiële bijstand ten bedrage van 4 miljoen Ecu verleend. De kenmerken van de werkzaamheden en de wijze van betaling zijn in de bijlage opgenomen. Artikel 2 Deze beschikking is gericht tot de Griekse Republiek. Gedaan te Brussel, 21 december 1984. Voor de Commissie Giorgios CONTOGEORGIS Lid van de Commissie (1) PB nr. L 333 van 21. 12. 1984, blz. 58. BIJLAGE Voorwaarden voor de toekenning van financiële bijstand van de Gemeenschap aan Griekenland voor de uitvoering van bepaalde werkzaamheden aan de weg Evzoni-Volos (vak Axios-Gallikosbrug) 1. Plaats van uitvoering van het project Het project waarop deze beschikking betrekking heeft, ligt op de grote noord-zuid-verbinding Evzoni-Thessaloniki-Volos-Athene, tussen de Axiosbrug en de Gallikosbrug, aan de rand van Thessaloniki, en verbindt de stad dus met de voornaamste Griekse verkeersweg. 2. Beschrijving van het project Het project betreft de aanleg van een rijbaan naast de bestaande weg, zodat een 11,5 km lang autosnelwegvak met 2 × 3 rijstroken tot stand wordt gebracht. Het project omvat de bouw van een 290 m lange brug over de rivier de Gallikos en van een ongelijkvloerse kruising bij de Sindosbrug. 3. Tijdschema voor de uitvoering De werkzaamheden zijn al begonnen en moeten volgens de plannen in 1986 worden voltooid. 4. Betalingsschema 4.1. De Gemeenschap stemt erin toe om tot een bedrag van 4 miljoen Ecu aan de uitvoering van het project bij te dragen, met dien verstande dat de financiële bijstand niet meer dan 25 % van de totale kosten van het project kan bedragen. De totale kosten van het project worden geraamd op 1 400 miljoen drachme (15,875 miljoen Ecu volgens de koers van mei 1984). Het betalingsschema ziet er als volgt uit: Eerste tranche De Commissie geeft toestemming voor de betaling van een voorschot van ten hoogste 30 % van de voorziene totale bijstand. Tweede tranche Na ontvangst van het bewijs dat werkzaamheden voor een waarde van 50 % van de totale werkzaamheden voor de uitvoering van het project zijn verricht, betaalt de Commissie 45 % van de voorziene totale bijstand of geeft opdracht tot betaling daarvan. Deze tweede tranche wordt slechts betaald indien de Commissie het bewijs heeft ontvangen dat voor het project behoorlijk gewaarmerkte betalingen zijn gedaan voor ten minste 50 % van bovenvermelde totale kosten. Derde tranche Na ontvangst van het bewijs dat het project voltooid is, betaalt de Commissie het saldo van de bijstand of geeft zij opdracht tot betaling daarvan. 4.2. Alvorens de eerste betaling (eerste tranche) te verrichten, nodigt de Commissie de Griekse Regering uit om de Richtlijnen 71/305/EEG en 72/277/EEG toe te passen, met name wat betreft de aankondiging van de aanbesteding van de werkzaamheden in kwestie. 5. Rekeningen De Commissie verlangt dat de Griekse verantwoordelijke instantie de rekeningen en alle nodige bescheiden voor het controleren van de uitgaven voor het project bijhoudt. De Commissie behoudt zich het recht voor, tijdens de uitvoering van de werkzaamheden overlegging van bewijsstukken te verlangen en inspecties ter plaatse te verrichten. De projectrekeningen moeten na voltooiing van de werkzaamheden nog ten minste vier jaar worden bewaard. 6. Bevestiging van de ontvangst van de tranches en controle op de werkzaamheden Met het oog op de overmaking van iedere tranche verlangt de Commissie van de Griekse verantwoordelijke instantie: - een overzicht van de vordering van de werkzaamheden, ondertekend door de persoon die officieel verantwoordelijk is voor het project jegens de Griekse autoriteiten; - een gewaarmerkte staat van de verrichte betalingen. Voor elke in het raam van deze beschikking door de Commissie overgemaakte tranche verlangt zij een ontvangsbewijs. 7. Verantwoordelijke instanties De verantwoordelijke instantie voor de uitvoering van deze beschikking in Griekenland is het ministerie van Openbare werken. Bij de Commissie is het hoofd van de afdeling »Planning en ontwikkeling van de infrastructuur\", Directoraat-generaal Vervoer, voor de uitvoering verantwoordelijk. 8. Publiciteit De Griekse verantwoordelijke instantie geeft op publiciteitsborden ter plaatse bekendheid aan de door de Gemeenschap verleende financiële bijstand.",
  "source": "EUR LEX"
}