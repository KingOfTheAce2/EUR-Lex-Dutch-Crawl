{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992L0104:NL:HTML\">",
  "content": "EUR-Lex - 31992L0104 - NL Avis juridique important | 31992L0104 Richtlijn 92/104/EEG van de Raad van 3 december 1992 betreffende de minimumvoorschriften ter verbetering van de bescherming van de veiligheid en de gezondheid van werknemers in de winningsindustrieën in dagbouw of ondergronds (twaalfde bijzondere richtlijn in de zin van artikel 16, lid 1, van Richtlijn 89/391/EEG) Publicatieblad Nr. L 404 van 31/12/1992 blz. 0010 - 0025 Bijzondere uitgave in het Fins: Hoofdstuk 5 Deel 6 blz. 0027 Bijzondere uitgave in het Zweeds: Hoofdstuk 5 Deel 6 blz. 0027 RICHTLIJN 92/104/ EEG VAN DE RAAD van 3  december 1992 betreffende de minimumvoorschriften ter verbetering van de bescherming van de  veiligheid en de gezondheid van werknemers in de winningsindustrieën in dagbouw of ondergronds  (twaalfde bijzondere richtlijn in de zin van artikel 16, lid 1, van Richtlijn 89/391/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op  artikel 118  A, Gezien het voorstel van de Commissie  (1) dat is opgesteld na raadpleging van het Permanent Orgaan  voor de veiligheid en de gezondheidsvoorwaarden in de steenkolenmijnen en andere  winningsindustrieën, In samenwerking met het Europese Parlement  (2), Gezien het advies van het Economisch en Sociaal Comité  (3), Overwegende dat in artikel 118  A van het Verdrag is bepaald dat de Raad door middel van  richtlijnen minimumvoorschriften vaststelt om de verbetering van met name het arbeidsmilieu te  bevorderen, ten einde een hogere graad van bescherming van de veiligheid en de gezondheid van de  werknemers te waarborgen; Overwegende dat, volgens dat artikel, in deze richtlijnen wordt vermeden zodanige administratieve,  financiële en juridische verplichtingen op te leggen dat zij de oprichting en ontwikkeling van  kleine en middelgrote ondernemingen zouden kunnen hinderen; Overwegende dat de verbetering van de veiligheid, de hygiëne en de gezondheid van de werknemers op  het werk een doel is dat niet aan overwegingen van zuiver economische aard ondergeschikt mag worden  gemaakt; Overwegende dat Richtlijn 89/654/EEG van de Raad van 30 november 1989 betreffende  minimumvoorschriften inzake veiligheid en gezondheid voor arbeidsplaatsen (eerste bijzondere  richtlijn in de zin van artikel 16, lid 1, van Richtlijn 89/391/EEG)  (4) niet op de  winningsindustrieën van toepassing is; Overwegende dat de naleving van de minimumvoorschriften die een hogere graad van veiligheid en  gezondheid kunnen garanderen voor de winningsindustrieën zowel in dagbouw als ondergronds, nodig is  voor het waarborgen van de veiligheid en gezondheid van de werknemers; Overwegende dat de winningsindustrieën zowel in dagbouw als ondergronds een sector vormen waar de  werknemers aan bijzonder grote risico's kunnen blootstaan; Overwegende dat deze richtlijn een bijzondere richtlijn is in de zin van artikel 16, lid 1, van  Richtlijn 89/391/EEG van de Raad van 12 juni 1989 betreffende de tenuitvoerlegging van maatregelen  ter bevordering van de verbetering van de veiligheid en de gezondheid van de werknemers op het werk   (5); dat bijgevolg, onverminderd dwingender en/of specifieke bepalingen van de onderhavige  richtlijn, de bepalingen van Richtlijn 89/391/EEG ten volle gelden voor winningsindustrieën in  dagbouw of ondergronds; Overwegende dat de bovengrondse ondersteuningsfaciliteiten van de winningsindustrieën, zowel in  dagbouw als ondergronds, die voor de in artikel 2, onder a), van deze richtlijn omschreven  winningsindustrieën, zowel in dagbouw als ondergronds, niet noodzakelijk zijn, onder de bepalingen  van Richtlijn 89/654/EEG vallen; Overwegende dat de Raad op 3 november 1992 Richtlijn 92/91/EEG betreffende minimumvoorschriften ter  verbetering van de bescherming van de veiligheid en de gezondheid van werknemers in de  winningsindustrieën die delfstoffen winnen met behulp van boringen (elfde bijzondere richtlijn in  de zin van artikel 16, lid 1, van Richtlijn 89/391/EEG)  (6) heeft vastgesteld; Overwegende dat deze richtlijn een concreet element vormt in het kader van de verwezenlijking van  de sociale dimensie van de interne markt, HEEFT DE VOLGENDE RICHTLIJN VASTGESTELD: AFDELING I ALGEMENE BEPALINGEN Artikel  1 Doel 1.    In deze richtlijn, die de twaalfde bijzondere richtlijn is in de zin van artikel 16,  lid 1, van Richtlijn 89/391/EEG, worden minimumvoorschriften vastgesteld inzake de bescherming van  de veiligheid en de gezondheid van de werknemers in de in artikel 2, onder a), omschreven  winningsindustrieën in dagbouw of ondergronds. 2.    Richtlijn 89/391/EEG is volledig van toepassing op het gehele in lid 1 bedoelde gebied,  onverminderd dwingender en/of specifieke bepalingen in de onderhavige richtlijn. Artikel  2 Definities Voor de toepassing van deze richtlijn wordt verstaan onder: a)   winningsindustrieën in dagbouw of ondergronds, alle industrieën die: -   delfstoffen winnen in eigenlijke zin, in de open lucht of ondergronds en/of -  prospectiewerkzaamheden verrichten met het oog op deze winning en/of - delfstoffen gereedmaken  voor de verkoop, met uitzondering van werkzaamheden in verband met de verwerking van deze  delfstoffen, met uitzondering van de in artikel 2, onder a), van Richtlijn 92/91/EEG omschreven  winningsindustrieën die delfstoffen winnen met behulp van boringen; b) arbeidsplaatsen: alle plaatsen die bestemd zijn als locatie voor werkplekken, voor activiteiten  en installaties die rechtstreeks of indirect verband houden met winningsindustrieën in dagbouw of  ondergronds, met inbegrip van de opslagplaatsen voor mijnafval en andere opslagplaatsen en de  eventuele verblijfsaccommodatie waartoe werknemers in het kader van hun werk toegang hebben. AFDELING II VERPLICHTINGEN VAN DE WERKGEVER Artikel 3 Algemene verplichtingen 1.    Ter  verzekering van de veiligheid en de gezondheid van de werknemers treft de werkgever de nodige  maatregelen om ervoor te zorgen dat: a)   de arbeidsplaatsen zodanig worden ontworpen, gebouwd, uitgerust, in bedrijf gesteld, gebruikt  en onderhouden, dat werknemers hun werk kunnen verrichten zonder gevaar voor hun veiligheid en/of  gezondheid en/of de veiligheid en/of gezondheid van andere werknemers; b) wanneer bemande arbeidsplaatsen in gebruik zijn, toezicht wordt uitgeoefend door een  verantwoordelijke persoon; c) werkzaamheden waaraan een bijzonder risico is verbonden, uitsluitend aan vakbekwaam personeel  worden opgedragen en overeenkomstig de verstrekte instructies worden uitgevoerd; d) alle veiligheidsinstructies voor alle betrokken werknemers begrijpelijk zijn; e) passende eerste-hulpvoorzieningen ter beschikking worden gesteld; f) met regelmatige tussenpozen de nodige veiligheidsoefeningen worden gehouden. 2.    De werkgever vergewist zich ervan dat er een document inzake veiligheid en gezondheid, hierna  te noemen \"veiligheids- en gezondheidsdocument\", wordt opgesteld en bijgehouden, dat de relevante  voorschriften van de artikelen 6, 9 en 10 van Richtlijn 89/391/EEG bestrijkt. Uit het veiligheids- en gezondheidsdocument blijkt met name dat: -   de risico's voor de werknemers op de arbeidsplaats zijn bepaald en geëvalueerd; - afdoende maatregelen zullen worden genomen om de doelstellingen van deze richtlijn te bereiken; - ontwerp, gebruik en onderhoud van arbeidsplaats en uitrusting veilig zijn. Het veiligheids- en gezondheidsdocument moet vóór de aanvang van het werk worden opgesteld en  worden herzien wanneer de arbeidsplaats belangrijke wijzigingen, uitbreidingen of verbouwingen  heeft ondergaan. 3.    Wanneer werknemers van meer dan één onderneming zich op dezelfde arbeidsplaats bevinden, is  elke werkgever verantwoordelijk voor hetgeen onder zijn toezicht staat. De werkgever die overeenkomstig de nationale wettelijke regelingen en/of praktijken  verantwoordelijk is voor de arbeidsplaats, cooerdineert de uitvoering van alle maatregelen inzake  veiligheid en gezondheid van de werknemers en preciseert in het veiligheids- en gezondheidsdocument  het doel, de maatregelen en de wijze van uitvoering van deze cooerdinatie. De cooerdinatie doet niet af aan de in Richtlijn 89/391/EEG bepaalde verantwoordelijkheid van de  individuele werkgevers. 4.    Ernstige bedrijfsongevallen en/of bedrijfsongevallen met dodelijke afloop, evenals situaties  die een ernstig gevaar vormen, worden door de werkgever zo snel mogelijk aan de bevoegde  autoriteiten gemeld. Artikel 4 Bescherming tegen brand, explosies en schadelijke atmosferen De  werkgever treft op het bedrijfstype afgestemde voorzorgsmaatregelen: -   om het ontstaan en de uitbreiding van branden en explosies te voorkomen, op te sporen en te  bestrijden, en - om te verhinderen dat er explosieve en/of voor de gezondheid schadelijke  atmosferen ontstaan. Artikel 5 Vlucht- en reddingsmiddelen De werkgever ziet erop toe dat passende  vlucht- en reddingsmiddelen beschikbaar en gebruiksklaar zijn zodat de werknemers bij gevaar de  arbeidsplaatsen ordelijk, snel en veilig kunnen verlaten. Artikel 6 Communicatie-, waarschuwings-  en alarmsystemen De werkgever neemt de noodzakelijke maatregelen om de nodige alarm- en andere  communicatiesystemen ter beschikking te stellen opdat in geval van nood onmiddellijk hulp-,  vlucht-, evacuatie- en reddingsmaatregelen kunnen worden genomen. Artikel 7 Voorlichting van de  werknemers 1.    Onverminderd het bepaalde in artikel 10 van Richtlijn 89/391/EEG worden de  werknemers en/of hun vertegenwoordigers voorgelicht over alle maatregelen die met betrekking tot de  veiligheid en de gezondheid op de arbeidsplaatsen moeten worden getroffen, met name die uit hoofde  van de artikelen 3 tot en met 6. 2.    De informatie moet voor de betrokken werknemers begrijpelijk zijn. Artikel  8 Gezondheidstoezicht 1.    Om ervoor te zorgen dat de werknemers onder passend  gezondheidstoezicht staan dat afgestemd is op de risico's voor hun veiligheid en hun gezondheid op  het werk, worden er maatregelen vastgesteld overeenkomstig de nationale wettelijke regelingen en/of  praktijken. 2.    De in lid 1 bedoelde maatregelen moeten van dien aard zijn dat elke werknemer voordat hij  wordt belast met taken in verband met de in artikel 2 bedoelde activiteiten, en vervolgens op  gezette tijden, zich medisch kan of moet laten onderzoeken. 3.    Het gezondheidstoezicht kan een onderdeel vormen van een nationaal stelsel van  gezondheidszorg. Artikel 9 Raadpleging en deelneming van de werknemers Raadpleging en deelneming  van de werknemers en/of hun vertegenwoordigers betreffende de door deze richtlijn bestreken  aangelegenheden hebben plaats overeenkomstig artikel 11 van Richtlijn 89/391/EEG. Artikel  10 Minimumvoorschriften inzake veiligheid en gezondheid 1.    Arbeidsplaatsen die na de in artikel  12, lid 1, bedoelde datum waarop deze richtlijn van toepassing wordt voor de eerste maal worden  gebruikt, moeten aan de in de bijlage opgenomen minimumvoorschriften inzake veiligheid en  gezondheid voldoen. 2.    Arbeidsplaatsen die reeds vóór de in artikel 12, lid 1, bedoelde datum waarop deze richtlijn  van toepassing wordt in gebruik waren, moeten zo spoedig mogelijk, doch uiterlijk negen jaar na die  datum, aan de in de bijlage opgenomen minimumvoorschriften inzake veiligheid en gezondheid  voldoen. 3.    Bij wijziging, uitbreiding en/of verbouwing van arbeidsplaatsen na de in artikel 12, lid 1,  bedoelde datum waarop deze richtlijn van toepassing wordt, treft de werkgever de nodige maatregelen  opdat de wijziging, uitbreiding en/of verbouwing met de overeenkomstige in de bijlage opgenomen  minimumvoorschriften in overeenstemming is. AFDELING III DIVERSE BEPALINGEN Artikel 11 Aanpassing van de bijlage Louter technische  aanpassingen van de bijlage als gevolg van: -   de aanneming van richtlijnen inzake technische harmonisatie en normalisatie betreffende de  winningsindustrieën in dagbouw of ondergronds, en/of - technische vooruitgang, veranderingen in internationale voorschriften of specificaties of  in de kennis betreffende winningsindustrieën in dagbouw of ondergronds, worden vastgesteld volgens de procedure van artikel 17 van Richtlijn 89/391/EEG. Artikel  12 Winningsindustrieën met behulp van baggerwerk Het staat de Lid-Staten vrij deze richtlijn niet  toe te passen op winningsindustrieën met behulp van baggerwerk, voor zover zij erop toezien dat de  betrokken werknemers overeenkomstig de in deze richtlijn opgenomen algemene beginselen inzake de  bescherming van de veiligheid en de gezondheid van werknemers worden beschermd, rekening houdend  met de specifieke risico's van winningsindustrieën met behulp van baggerwerk. Artikel  13 Slotbepalingen 1.    De Lid-Staten doen de nodige wettelijke en bestuursrechtelijke bepalingen  in werking treden om uiterlijk 24 maanden na haar aanneming aan deze richtlijn te voldoen. Zij  stellen de Commissie daarvan onverwijld in kennis. 2.    Wanneer de Lid-Staten de in lid 1 bedoelde bepalingen aannemen, wordt daarin naar deze  richtlijn verwezen of wordt hiernaar verwezen bij de officiële bekendmaking van die bepalingen. De  regels voor deze verwijzing worden vastgesteld door de Lid-Staten. 3.    De Lid-Staten delen de Commissie de tekst van de bepalingen van intern recht mede die zij op  het onder deze richtlijn vallende gebied hebben vastgesteld of vaststellen. 4.    De Lid-Staten brengen de Commissie om de vijf jaar verslag uit over de praktische uitvoering  van de bepalingen van deze richtlijn, onder vermelding van de standpunten van de sociale partners. De Commissie geeft kennis van het verslag aan het Europese Parlement, de Raad, het Economisch en  Sociaal Comité, het Permanent Orgaan voor de veiligheid en de gezondheidsvoorwaarden in de  steenkolenmijnen en andere winningsindustrieën en aan het Raadgevend Comité voor de veiligheid, de  hygiëne en de gezondheidsbescherming op de arbeidsplaats. Artikel 14 Deze richtlijn is gericht tot  de Lid-Staten. Gedaan te Brussel, 3 december 1992. Voor de Raad De Voorzitter G. SHEPHARD (1)   PB nr. C 58 van 5. 3. 1992,  blz. 3. (2)   PB nr. C 150 van 15. 6. 1992, blz. 128, en PB nr. C 305 van 23. 11. 1992. (3)  PB nr. C 169 van 6. 7. 1992, blz. 28. (4)  PB nr. L 393 van 30. 12. 1989, blz. 1. (5)  PB nr. L 183 van 29. 6. 1989, blz. 1. (6)  PB nr. L 348 van 28. 11. 1992, blz. 9. BIJLAGE MINIMUMVOORSCHRIFTEN INZAKE VEILIGHEID EN GEZONDHEID BEDOELD IN ARTIKEL 10 VAN  DE RICHTLIJN Opmerking vooraf De in deze bijlage opgenomen verplichtingen gelden telkens als de  kenmerken van de arbeidsplaats of de activiteit, de omstandigheden of een bijzonder risico zulks  vereisen. AFDELING A GEMEENSCHAPPELIJKE MINIMUMVOORSCHRIFTEN VOOR WINNINGSINDUSTRIEËN IN DAGBOUW OF  ONDERGRONDS, EN VOOR HUN BOVENGRONDSE BIJGEBOUWEN 1.         Toezicht en organisatie 1.1.  Inrichting van de arbeidsplaatsen 1.1.1. De arbeidsplaatsen moeten zodanig zijn ingericht dat zij  een afdoende bescherming tegen risico's bieden. Zij moeten in goede staat worden gehouden en alle  gevaarlijke stoffen of aanladingen moeten op zodanige wijze worden verwijderd of beveiligd dat zij  de gezondheid en veiligheid van de werknemers niet in gevaar kunnen brengen. 1.1.2. Werkplekken moeten volgens ergonomische beginselen worden ontworpen en gebouwd, waarbij er  rekening mee moet worden gehouden dat de werknemers de werkzaamheden op hun werkplek moeten kunnen  volgen. 1.1.3. Wanneer een werkplek bemand wordt door één enkele werknemer, dient deze onder voldoende  toezicht te staan of moet hij via telecommunicatiemiddelen met anderen in verbinding kunnen  blijven. 1.2. Verantwoordelijke persoon Elke bemande arbeidsplaats moet te allen tijde onder toezicht staan  van een verantwoordelijke persoon, die de hoedanigheden en bekwaamheden bezit welke overeenkomstig  de nationale wettelijke regelingen en/of praktijken voor deze functie zijn vereist en die door de  werkgever is aangesteld. De werkgever kan zelf de in de eerste alinea bedoelde leiding van de arbeidsplaats op zich nemen  indien hij de hoedanigheden en bekwaamheden bezit welke hiertoe volgens de nationale wettelijke  regelingen en/of praktijken vereist zijn. 1.3. Toezicht Ten einde de bescherming van de veiligheid en de gezondheid van de werknemers tijdens  alle werkzaamheden te garanderen, dient voor het nodige toezicht te worden gezorgd door personen  die de hoedanigheden en bekwaamheden bezitten welke overeenkomstig de nationale wettelijke  regelingen en/of praktijken voor deze functie vereist zijn, en die door de werkgever of namens hem  zijn aangesteld en namens hem optreden. Wanneer het veiligheids- en gezondheidsdocument zulks vereist, moet een opzichter minstens één keer  per ploegdienst een bezoek aan de bemande werkplekken brengen. De werkgever kan zelf het in de eerste en tweede alinea bedoelde toezicht op zich nemen indien hij  de hoedanigheden en bekwaamheden bezit welke hiertoe volgens de nationale wettelijke regelingen  en/of praktijken vereist zijn. 1.4. Bevoegde werknemers Op elke bemande arbeidsplaats moet een voldoende aantal werknemers  aanwezig zijn die de voor de uitvoering van de hun opgedragen taken vereiste bekwaamheden, ervaring  en opleiding dienen te bezitten. 1.5. Voorlichting, instructies en scholing De werknemers dienen de nodige voorlichting,  instructies, scholing en herscholing ter bescherming van hun gezondheid en veiligheid te  ontvangen. De werkgever moet ervoor zorgen dat de werknemers begrijpelijke instructies ontvangen, opdat hun  veiligheid en gezondheid en die van de andere werknemers niet in gevaar komen. 1.6. Schriftelijke instructies Voor elke arbeidsplaats moeten schriftelijke instructies worden  opgesteld om aan te geven welke regels moeten worden in acht genomen ten einde de veiligheid en de  gezondheid van de werknemers, alsmede het veilig gebruik van het materieel te garanderen. Deze instructies moeten tevens aanwijzingen bevatten aangaande het gebruik van de noodapparatuur en  de wijze waarop moet worden opgetreden in geval zich op of nabij de arbeidsplaats een noodsituatie  voordoet. 1.7. Veilige werkmethoden Op elke arbeidsplaats en voor elke activiteit moeten veilige werkmethoden  worden toegepast. 1.8. Werkvergunningen Wanneer het veiligheids- en gezondheidsdocument zulks vereist, dient een  werkvergunningensysteem te worden ingesteld voor de uitvoering van gevaarlijke werkzaamheden en  voor de uitvoering van gewoonlijk ongevaarlijke werkzaamheden die in combinatie met andere  activiteiten ernstige risico's kunnen meebrengen. De werkvergunning moet door een verantwoordelijke persoon worden afgegeven vóór de aanvang van de  werkzaamheden en dient aan te geven aan welke voorwaarden moet worden voldaan en welke  voorzorgsmaatregelen moeten worden genomen vóór, tijdens en na de werkzaamheden. 1.9. Regelmatig onderzoek van de veiligheids- en gezondheidsmaatregelen De werkgever dient op  gezette tijden de maatregelen die zijn genomen inzake de veiligheid en de gezondheid van de  werknemers, met inbegrip van het controlesysteem voor de veiligheid en de gezondheid, te doen  onderzoeken om er voor te zorgen dat de voorschriften van de richtlijn worden nageleefd. 2. Mechanische en elektrotechnische apparatuur en installaties 2.1. Algemeen Bij de keuze, de  installatie, de ingebruikneming, de werking en het onderhoud van mechanische en elektrotechnische  apparatuur moet naar behoren rekening worden gehouden met de veiligheid en de gezondheid van de  werknemers, met inachtneming van de andere bepalingen van deze richtlijn en van de Richtlijnen  89/392/EEG  (1) en 89/655/EEG  (2). Wanneer de apparatuur zich bevindt in een zone waar brand- of explosiegevaar als gevolg van de  ontbranding van gassen, dampen of vluchtige vloeistoffen bestaat of kan bestaan, moet zij aangepast  zijn aan gebruik in een dergelijke zone. Indien nodig moet zij worden voorzien van afdoende beschermingsmiddelen en systemen ter beveiliging  bij defecten. 2.2. Bijzondere bepalingen De mechanische apparatuur en installaties moeten de nodige sterkte  bezitten, vrij zijn van zichtbare gebreken en geschikt zijn voor het gebruik waarvoor zij zijn  bestemd. De elektrotechnische apparatuur en installaties moeten voldoende kracht en vermogen hebben voor het  gebruik waarvoor zij zijn bestemd. De mechanische en elektrotechnische apparatuur en installaties dienen zodanig te zijn geïnstalleerd  en beveiligd dat elk gevaar wordt voorkomen. 3. Onderhoud 3.1. Algemeen onderhoud Er moet een geëigend plan worden opgesteld voor het  systematisch inspecteren, onderhouden en, in voorkomend geval, beproeven van mechanische en  elektrotechnische apparatuur en installaties. Onderhoud, inspectie en beproeving van enig onderdeel van de installaties en de apparatuur moeten  door een bevoegde persoon worden uitgevoerd. Er moeten inspectie- en beproevingsrapporten worden opgesteld en naar behoren worden bijgehouden. 3.2. Onderhoud van veiligheidsapparatuur Afdoende veiligheidsapparatuur moet steeds gebruiksklaar  en in goede staat worden gehouden. Bij het onderhoud dient naar behoren rekening te worden gehouden met de uitgeoefende activiteiten. 4. Bescherming tegen explosiegevaar, schadelijke atmosferen en brandgevaar 4.1. Algemeen 4.1.1. Er  moeten maatregelen worden genomen voor het evalueren van de aanwezigheid en het meten van de  concentratie van schadelijke en/of potentieel explosieve stoffen in de atmosfeer. Wanneer het veiligheids- en gezondheidsdocument zulks vereist, moeten bewakingsapparaten voor het  automatisch en continu registreren van de gasconcentraties op bepaalde plaatsen, automatische  alarminstallaties en voorzieningen voor de automatische afsluiting van de stroomtoevoer naar  elektrische installaties en voor het automatisch stopzetten van verbrandingsmotoren worden  aangebracht. In geval van automatische metingen, moeten de meetwaarden worden geregistreerd en bewaard  overeenkomstig de voorschriften in het veiligheids- en gezondheidsdocument. 4.1.2. In zones waar een bijzonder brand- of explosiegevaar bestaat, mag niet worden gerookt. In die zones mag ook geen open vuur gebruikt worden, en mogen geen werkzaamheden worden verricht  die een ontbrandingsrisico meebrengen, behalve indien er afdoende maatregelen ter preventie van  brand of explosies genomen zijn. 4.2. Bescherming tegen explosiegevaar 4.2.1. Alle nodige maatregelen moeten worden genomen om het  ontstaan en de accumulatie van explosieve atmosferen te gaan. 4.2.2. In zones waar een explosierisico bestaat, moeten alle nodige maatregelen worden genomen om  ontbranding van een explosieve atmosfeer te voorkomen. 4.2.3. Er moet een explosiepreventieplan met gedetailleerde gegevens over de vereiste apparatuur en  maatregelen worden opgesteld. 4.3. Bescherming tegen schadelijke atmosferen 4.3.1. In geval van accumulaties of potentiële  accumulaties van schadelijke stoffen in de atmosfeer moeten er passende maatregelen worden genomen  om deze stoffen: a)   aan de bron te elimineren of b) aan de bron af te zuigen of te verwijderen of c)  accumulaties van dergelijke stoffen te verdunnen, zodanig dat er geen gevaar voor de werknemers bestaat. Het systeem moet in staat zijn dergelijke schadelijke stoffen zodanig te dispergeren dat er geen  gevaar voor de werknemers bestaat. 4.3.2. Onverminderd het bepaalde in Richtlijn 89/656/EEG  (1) moet, in zones waar werknemers kunnen  worden blootgesteld aan een atmosfeer die schadelijk is voor de gezondheid, een voldoende aantal  passende ademhalings- en reanimatieapparaten ter beschikking zijn. In dergelijke gevallen moet ervoor worden gezorgd dat er op de arbeidsplaats voldoende werknemers  aanwezig zijn die deze apparatuur kunnen bedienen. De apparatuur moet naar behoren worden opgeslagen en onderhouden. 4.3.3. Wanneer toxische gassen in de atmosfeer aanwezig zijn of kunnen zijn, moet een  beschermingsplan met gedetailleerde gegevens over de beschikbare apparatuur en de preventieve  maatregelen beschikbaar zijn. 4.4. Bescherming tegen brandgevaar 4.4.1. Wanneer arbeidsplaatsen worden ontworpen, gebouwd,  uitgerust, in bedrijf gesteld, bediend of onderhouden, moeten passende maatregelen worden genomen  om te voorkomen dat er brand ontstaat en deze brand zich verbreidt vanuit de bronnen die in het  veiligheids- en gezondheidsdocument worden genoemd. Er moeten voorzieningen komen om elke beginnende brand snel en doeltreffend te kunnen  bestrijden 4.4.2. De arbeidsplaatsen moeten uitgerust zijn met passende brandbestrijdingsmiddelen  en, waar nodig, met branddetectoren en alarmsystemen. 4.4.3. Niet-automatische brandbestrijdingsmiddelen moeten gemakkelijk bereikbaar en te bedienen  zijn en zo nodig tegen beschadiging zijn beveiligd. 4.4.4. Op de arbeidsplaats moeten een brandbeveiligingsplan beschikbaar zijn met gedetailleerde  gegevens over de overeenkomstig de artikelen 3, 4, 5 en 6 te nemen maatregelen om het ontstaan en  de uitbreiding van branden te voorkomen, op te sporen en te bestrijden. 4.4.5. De signalering van de brandbestrijdingsmiddelen moet in overeenstemming zijn met de op  Richtlijn 92/58/EEG  (1) gebaseerde nationale voorschriften. Deze signalering moet op de juiste plaatsen zijn aangebracht en duurzaam zijn. 5. Explosieven en ontstekingsmiddelen Alleen deskundige en daartoe bevoegde personen mogen  explosieven en ontstekingsmiddelen bewaren, vervoeren en gebruiken. Deze werkzaamheden moeten zodanig georganiseerd en uitgevoerd worden, dat ze geen risico voor de  werknemers met zich brengen. 6. Verbindingswegen 6.1. De arbeidsplaatsen moeten zonder gevaar toegankelijk zijn en moeten in  geval van nood snel en veilig kunnen worden verlaten. 6.2. Verbindingswegen, met inbegrip van trappen, vaste ladders en laadplatforms, moeten zodanig  berekend, gedimensioneerd en gelegen zijn dat zij gemakkelijk, veilig en overeenkomstig hun  bestemming door voetgangers of voertuigen kunnen worden gebruikt, en dat de werknemers die in de  buurt van die wegen werken, geen enkel risico lopen. 6.3. Bij het bepalen van de afmetingen van voor verkeer van personen en/of goederen bestemde wegen,  moet uitgegaan worden van het mogelijke aantal gebruikers en het soort bedrijf. Wanneer op de verbindingswegen transportmiddelen worden gebruikt, moet er een veilige afstand  overblijven voor de voetgangers. 6.4. De voor voertuigen bestemde wegen moeten op voldoende afstand van deuren, poorten, doorgangen  voor voetgangers, gangen en trappen liggen. 6.5. Het tracé van de verbindings- en toegangswegen dient duidelijk te zijn afgebakend om de  bescherming van de werknemers te kunnen garanderen. 6.6. Wanneer voertuigen of machines de arbeidsplaatsen binnenrijden, dienen de nodige  verkeersregels te worden vastgesteld. 7. Arbeidsplaatsen in de open lucht 7.1. Werkplekken, verbindingswegen en andere locaties of  installaties in de open lucht waar werknemers werkzaam zijn, moeten zodanig zijn ontworpen dat het  verkeer van voetgangers en voertuigen er veilig kan plaatsvinden. 7.2. Wanneer er onvoldoende daglicht is, moeten arbeidsplaatsen in open lucht behoorlijk zijn  verlicht door middel van kunstlicht. 7.3. Werkplekken in de open lucht moeten, voor zover mogelijk, zodanig zijn ingericht dat de  werknemers die er werkzaam zijn: a)   beschermd zijn tegen ongunstige weersomstandigheden en, zo nodig, tegen vallende voorwerpen; b) niet zijn blootgesteld aan schadelijke geluidsniveaus of schadelijke invloeden van buiten (bij  voorbeeld gassen, dampen, stof); c) bij gevaar hun werkplek snel kunnen verlaten of snel te hulp kunnen worden gekomen; d) niet kunnen uitglijden of vallen. 8. Gevarenzones 8.1. De gevarenzones moeten duidelijk zichtbaar worden gesignaleerd. 8.2. Arbeidsplaatsen waar door de aard van het werk gevarenzones, met inbegrip van valgevaar voor  werknemers of gevaar voor vallende voorwerpen, voorkomen, moeten zoveel mogelijk zijn uitgerust met  voorzieningen die moeten beletten dat werknemers deze zones zonder toestemming betreden. 8.3. Er moeten adequate maatregelen worden getroffen om de werknemers die de gevarenzone mogen  betreden, te beschermen. 9. Vluchtwegen en nooduitgangen 9.1. Bij gevaar moeten alle werkplekken snel en optimaal veilig  door de werknemers kunnen worden ontruimd. 9.2. De vluchtwegen en nooduitgangen moeten vrij blijven en via de kortste weg leiden naar de open  lucht, een veiligheidszone, een veilig verzamelpunt of een veilig evacuatiestation. 9.3. Het aantal, de locatie en de afmetingen van de vluchtwegen en nooduitgangen zijn afhankelijk  van het gebruik, de uitrusting en de afmetingen van de arbeidsplaatsen, alsmede van het  maximumaantal personen dat zich op deze plaatsen kan ophouden. 9.4. Deuren van nooduitgangen moeten naar buiten kunnen worden geopend. Deuren van nooduitgangen mogen niet op zodanige wijze gesloten zijn dat zij niet gemakkelijk en  onmiddellijk kunnen worden geopend door iedereeen die ze in geval van nood zou moeten gebruiken. 9.5. Deuren van nooduitgangen mogen niet op slot zijn. De vluchtwegen en nooduitgangen alsmede de verbindingswegen en deuren die tot deze vluchtwegen en  nooduitgangen toegang geven, mogen niet door voorwerpen zijn geblokkeerd, opdat zij steeds  onbelemmerd kunnen worden gebruikt. 9.6. Bij het uitvallen van de verlichting moeten de vluchtwegen en nooduitgangen die verlichting  behoeven, met een voldoende sterke noodverlichting zijn uitgerust. 9.7. De signalering van de specifieke vluchtwegen en nooduitgangen moet in overeenstemming zijn met  de op Richtlijn 92/58/EEG gebaseerde nationale voorschriften. 10. Evacuatie- en reddingsmiddelen 10.1. De werknemers moeten worden getraind in het uitvoeren van  de handelingen die in noodgevallen moeten worden verricht. 10.2. Op daarvoor geschikte en gemakkelijk bereikbare plaatsen moet gebruiksklare  reddingsapparatuur beschikbaar zijn die gemarkeerd dient te zijn overeenkomstig de op Richtlijn  92/58/EEG gebaseerde nationale voorschriften. 11. Veiligheidsoefeningen Op alle normaliter bemande arbeidsplaatsen moeten op gezette tijden  veiligheidsoefeningen worden gehouden. Deze oefeningen zijn er met name op gericht werknemers aan wie in noodgevallen concrete taken  worden opgedragen waarbij noodapparatuur moet worden gebruikt, gehanteerd of bediend, hierin te  trainen en hun bekwaamheid ter zake te controleren. Zo nodig dienen de werknemers zich ook te kunnen trainen in het gebruik, het hanteren of het  bedienen van die apparatuur. 12. Eerste-hulpuitrusting 12.1. Overal waar de arbeidsomstandigheden dat vereisen, dient aan de  werkzaamheden aangepaste eerste-hulpuitrusting beschikbaar te zijn. Deze uitrusting moet duidelijk gesignaleerd en gemakkelijk bereikbaar zijn. 12.2. Wanneer de grootte van de arbeidsplaats, de aard van de werkzaamheden en de frequentie van de  ongevallen zulks vereisen, moeten er één of meer eerste-hulpposten worden ingericht. In de eerste-hulpposten moeten duidelijk zichtbare instructies voor eerste hulp bij ongevallen zijn  aangebracht. 12.3. De eerste-hulpposten moeten voorzien zijn van de noodzakelijke eerste-hulpuitrusting en  gemakkelijk met brancards kunnen worden betreden. Deze posten moeten overeenkomstig de op Richtlijn 92/58/EEG gebaseerde nationale voorschriften zijn  gemarkeerd. 12.4. Op alle plaatsen waar de werkomstandigheden zulks vereisen, moet eerste-hulpmateriaal  aanwezig zijn. Dit materiaal moet duidelijk gesignaleerd en gemakkelijk bereikbaar zijn. 12.5. Een voldoende aantal werknemers moet worden getraind in het gebruik van het verstrekte  eerste-hulpmateriaal. 13. Naturlijke en kunstmatige verlichting 13.1. Elke arbeidsplaats moet overal zodanig verlicht  zijn dat er voldoende licht is voor de gezondheid en de veiligheid van de werknemers. 13.2. Op de arbeidsplaatsen moet, voor zover mogelijk, voldoende daglicht kunnen binnenkomen en  dienen rekening houdend met de klimatologische omstandigheden de nodige voorzieningen voor een  adequate kunstverlichting aanwezig te zijn om de veiligheid en gezondheid van de werknemers te  beschermen. 13.3. De verlichtingsinstallaties in de werkruimten en verbindingswegen moeten zodanig aangebracht  zijn dat de verlichting geen ongevallenrisico's voor de werknemers oplevert. 13.4. Arbeidsplaatsen waar werknemers bij het uitvallen van de kunstverlichting aan risico's zijn  blootgesteld, moeten met een voldoende sterke noodverlichting zijn uitgerust. Waar dat niet mogelijk is, dienen de werknemers over individuele verlichting te beschikken. 14. Sanitaire voorzieningen 14.1. Kleedkamers en garderobekasten 14.1.1. Wanneer de werknemers  speciale werkkledij moeten dragen en men van hen om redenen van gezondheid of welvoeglijkheid niet  kan verlangen dat zij zich elders verkleden, moeten er passende kleedkamers beschikbaar worden  gesteld. De kleedkamers moeten gemakkelijk toegankelijk zijn, voldoende ruim zijn, en met stoelen of banken  zijn uitgerust. 14.1.2. De kleedkamers moeten voldoende ruim bemeten zijn en zodanig zijn uitgerust dat elke  werknemer zijn kleding tijdens de werktijd achter slot kan bewaren. Indien de omstandigheden zulks vereisen (bij voorbeeld aanwezigheid van gevaarlijke stoffen, vocht,  vuil), moeten voor werkkleding en persoonlijke kleding afzonderlijke kasten beschikbaar zijn. Er moeten voorzieningen zijn aangebracht om natte werkkleding te kunnen drogen. 14.1.3. Er moet worden voorzien in aparte kleedkamers voor mannen en vrouwen, dan wel in gescheiden  gebruik van de kleedkamers. 14.1.4. Wanneer er geen kleedkamers vereist zijn in de zin van punt 14.1.1, moet elke werknemer  kunnen beschikken over een plaats om zijn kleding op te hangen. 14.2. Doucheruimten en wastafels 14.2.1. Wanneer zulks wegens de aard van de werkzaamheden of om  redenen van hygiëne vereist is, moet er een voldoende aantal geschikte douches ter beschikking  staan van de werknemers. Er moet worden voorzien in aparte doucheruimten voor mannen en vrouwen, dan wel in gescheiden  gebruik van de doucheruimten. 14.2.2. De doucheruimten moeten voldoende ruim bemeten zijn om iedere werknemer in staat te stellen  zich ongehinderd en onder hygiënisch verantwoorde omstandigheden te wassen. De doucheruimten moeten voorzien zijn van warm en koud water. 14.2.3. Wanneer er geen doucheruimten vereist zijn in de zin van punt 14.2.1, eerste alinea, moeten  er dicht bij de werkplek en de kleedkamers voldoende geschikte wastafels met warm en koud water  zijn aangebracht. Er moet worden voorzien in aparte wastafels voor mannen en vrouwen, dan wel in gescheiden gebruik  van wastafels, wanneer zulks om redenen van welvoeglijkheid noodzakelijk is. 14.3. Toiletten en wastafels In de buurt van hun werkplek, ontspanningsruimten, kleedkamers,  douche- of wasruimten dienen de werknemers te beschikken over speciale ruimten met een voldoende  aantal toiletten en wastafels. Er moet worden voorzien in aparte toiletten voor mannen en vrouwen, dan wel in gescheiden gebruik  van de toiletten. Voor de ondergrondse winningsindustrieën mogen de in dit punt bedoelde sanitaire voorzieningen zich  bovengronds bevinden. 15. Mijnafval- en andere opslagplaatsen Mijnafvalopslagplaatsen, puinhopen, slakkenbergen en andere  opslagplaatsen, alsook bezinkingsbekkens, moeten zodanig ontworpen, gebouwd, ingericht en  onderhouden zijn dat de stabiliteit ervan, evenals de veiligheid en de gezondheid van de  werknemers, gewaarborgd is. 16. Bovengrondse bijgebouwen (aanvullende bijzondere bepalingen) 16.1. Stabiliteit en  stevigheid Arbeidsplaatsen moeten zodanig zijn ontworpen, gebouwd, ingericht, bediend,  gecontroleerd en onderhouden dat zij aan de te verwachten omgevingskrachten weerstand kunnen  bieden. Zij dienen een constructie en een stevigheid te hebben die zijn afgestemd op het gebruik dat ervan  wordt gemaakt. 16.2. Vloeren, muren, plafonds en daken van de ruimten 16.2.1. Vloeren van ruimten moeten vrij zijn  van hobbels, putten of gevaarlijke hellingen: zij moeten vast, stabiel en slipvrij zijn. De arbeidsplaatsen waar werkplekken zijn ingericht, moeten voldoende thermisch geïsoleerd zijn,  rekening houdend met de aard van het bedrijf en van de lichamelijke activiteit van de werknemers. 16.2.2. Het oppervlak van vloeren, muren en plafonds van de ruimten moet van zodanige aard zijn dat  zij kunnen worden schoongemaakt en onderhouden ten einde passende hygiënische omstandigheden te  verkrijgen. 16.2.3. Transparante of lichtdoorlatende wanden, met name volledig glazen wanden, in ruimten of in  de omgeving van werkplekken en verbindingswegen moeten duidelijk zijn gemarkeerd en van  veiligheidsmaterialen zijn vervaardigd of op zodanige wijze van die werkplekken en verbindingswegen  zijn afgescheiden dat de werknemers niet met deze wanden in aanraking kunnen komen en ook niet  gewond kunnen raken wanneer deze breken. 16.2.4. Toegang tot daken van materialen die niet voldoende weerstand bieden, is slechts toegestaan  indien uitrusting wordt verstrekt waardoor het werk veilig kan worden uitgevoerd. 16.3. Afmetingen en luchtvolume van ruimten - Bewegingsruimte op de werkplek 16.3.1. De  oppervlakte, de hoogte en het luchtvolume van de werkruimten moeten toereikend zijn om de  werknemers in staat te stellen hun werk zonder gevaar voor veiligheid, gezondheid of welzijn uit te  voeren. 16.3.2. De afmetingen van het vrije oppervlak van de werkplek moeten zodanig zijn dat de werknemer  bij zijn taakuitoefening over voldoende bewegingsvrijheid beschikt en zijn werk op veilige wijze  kan uitvoeren. 16.4. Ramen en bovenlichtvoorzieningen 16.4.1. Ramen, bovenlichtvoorzieningen en  ventilatievoorzieningen die geopend, ingesteld en vastgezet kunnen worden, moeten zodanig ontworpen  zijn dat een veilige werking gegarandeerd is. Deze voorzieningen moeten zodanig zijn aangebracht dat ze in geopende stand geen gevaar voor de  werknemers opleveren. 16.4.2. Ramen en bovenlichtvoorzieningen moeten zonder gevaar kunnen worden schoongemaakt. 16.5. Deuren en poorten 16.5.1. Plaats, aantal en afmetingen van deuren en poorten alsook de  materialen waarvan zij zijn vervaardigd, worden bepaald door de aard en het gebruik van de  vertrekken of ruimten. 16.5.2. Op transparante deuren moet op ooghoogte een signalisering zijn aangebracht. 16.5.3. Klapdeuren en -poorten moeten transparant zijn of van transparante panelen zijn voorzien. 16.5.4. Wanneer de transparante of lichtdoorlatende oppervlakken van deuren en poorten niet van  veiligheidsmateriaal vervaardigd zijn en als het gevaar bestaat dat werknemers gewond raken als een  deur of een poort breekt, moeten deze oppervlakken tegen indrukken worden beveiligd. 16.5.5. Schuifdeuren moeten voorzien zijn van een veiligheidssysteem waardoor zij niet uit hun  rails kunnen lopen en onverwacht omvallen. 16.5.6. Deuren en poorten die naar boven toe opengaan, moeten voorzien zijn van een  veiligheidssysteem waardoor zij niet onverwacht kunnen terugvallen. 16.5.7. Deuren op het traject van vluchtwegen moeten op een passende wijze gemarkeerd zijn. Deze deuren moeten zonder speciale hulp te allen tijde van binnenuit kunnen worden geopend. Wanneer de arbeidsplaats bemand is, dienen de deuren te kunnen worden geopend. 16.5.8. In de onmiddellijke nabijheid van poorten die hoofdzakelijk voor het verkeer van voertuigen  zijn bestemd, moeten zich, tenzij de doorgang voor voetgangers veilig is, deuren voor voetgangers  bevinden die duidelijk zichtbaar gesignaleerd zijn en voortdurend vrij moeten blijven. 16.5.9. Automatische deuren en poorten moeten zodanig functioneren dat zij voor de werknemers geen  risico's opleveren. Zij moeten uitgerust zijn met gemakkelijk herkenbare en toegankelijke noodstopvoorzieningen en  moeten ook met de hand kunnen worden geopend, tenzij ze bij een energiestoring automatisch  opengaan. 16.6. Luchtverversing in besloten werkruimten 16.6.1. In besloten werkruimten moet ervoor worden  gezorgd dat, rekening houdend met de werkmethoden en de door de werknemers te leveren lichamelijke  inspanningen, voldoende reine lucht aanwezig is. Indien een luchtverversingsinstallatie wordt gebruikt, moet deze altijd bedrijfsklaar zijn. Storingen moeten door een controlesysteem worden gemeld als dat noodzakelijk is voor de gezondheid  van de werknemers. 16.6.2. Indien airconditioningsinstallaties of mechanische ventilatieinstallaties worden gebruikt,  moeten die op zodanige wijze functioneren dat de werknemers niet aan hinderlijke tocht worden  blootgesteld. Elke aanlading en ongerechtigheid die via verontreiniging van de ingeademde lucht een onmiddellijk  gevaar kan meebrengen voor de gezondheid van de werknemers, moet snel worden verwijderd. 16.7. Temperatuur in de ruimten 16.7.1. De temperatuur in de werkruimten moet gedurende de  arbeidstijd afgestemd zijn op het menselijk organisme, rekening houdend met de werkmethoden en de  door de werknemers te leveren lichamelijke inspanningen. 16.7.2. De temperatuur van ontspanningsruimten, ruimten voor het personeel met avond- en  nachtdienst, sanitaire ruimten, kantines en eerste-hulpruimten moet op de specifieke bestemming van  deze ruimten zijn afgestemd. 16.7.3. Ramen, bovenlichtvoorzieningen en glazen wanden moeten zodanig geconstrueerd zijn dat,  rekening houdend met het soort werk en de aard van de arbeidsplaats, overmatig zonlicht op de  arbeidsplaatsen wordt vermeden. 16.8. Ontspanningsruimten 16.8.1. Wanneer de veiligheid of de gezondheid van de werknemers, met  name wegens de aard van de werkzaamheden of het personeelsbestand dat een bepaald aantal personen  overtreft, zulks vereisen, moeten de werknemers de beschikking kunnen hebben over een gemakkelijk  toegankelijke ontspanningsruimte. Dit geldt niet voor personeel dat werkzaam is in kantoorruimten of soortgelijke werkruimten die  tijdens werkonderbrekingen dezelfde ontspanningsmogelijkheden bieden. 16.8.2. Ontspanningsruimten moeten voldoende ruim bemeten zijn en uitgerust met voldoende tafels en  stoelen met rugleuning, rekening houdend met het aantal werknemers. 16.8.3. In de ontspanningsruimten moeten de nodige maatregelen worden getroffen om niet-rokers te  beschermen tegen hinder door tabaksrook. 16.8.4. Indien de werktijd regelmatig en frequent wordt onderbroken en er geen ontspanningsruimten  voorhanden zijn, moet het personeel daar waar de veiligheid of de gezondheid van de werknemers dit  vereist, de beschikking krijgen over andere ruimten waar het zich tijdens werkonderbrekingen kan  ophouden. In bedoelde ruimten moeten de nodige maatregelen zijn getroffen om niet-rokers te beschermen tegen  hinder door tabaksrook. 17. Zwangere vrouwen en zogende moeders Zwangere vrouwen en zogende moeders moeten onder  behoorlijke omstandigheden in liggende positie kunnen rusten. 18. Gehandicapte werknemers Bij de inrichting van de arbeidsplaatsen moet in voorkomend geval met  gehandicapte werknemers rekening worden gehouden. Dit geldt met name voor deuren, verbindingswegen, trappen, doucheruimten, wastafels, toiletten, en  werkplekken die rechtstreeks door gehandicapte werknemers worden gebruikt of bemand. AFDELING B SPECIALE MINIMUMVOORSCHRIFTEN VOOR WINNINGSINDUSTRIEËN IN DAGBOUW 1. Algemeen 1.1.  Onverminderd artikel 3, lid 2, dient de werkgever die overeenkomstig de nationale wettelijke  regelingen en/of praktijken verantwoordelijk is voor de arbeidsplaats welke onder deze afdeling B  valt, ervoor te zorgen dat uit het veiligheids- en gezondheidsdocument blijkt dat alle relevante  maatregelen zijn genomen om de veiligheid en gezondheid van de werknemers zowel in normale  situaties als in noodsituaties te beschermen. 1.2. Het veiligheids- en gezondheidsdocument dient regelmatig te worden bijgewerkt en op de  arbeidsplaatsen beschikbaar te zijn. De werkzaamheden moeten overeenkomstig de bepalingen van het veiligheids- en gezondheidsdocument  worden uitgevoerd. 2. Ontginning 2.1. Bij de planning van de werkzaamheden moet men rekening houden met de in het  veiligheids- en gezondheidsdocument vermelde elementen inzake het gevaar van instortingen of  grondverschuivingen. Derhalve moeten, bij wijze van preventieve maatregel, de hoogte en de helling van de afgravings- en  ontginningsfronten worden vastgesteld, rekening houdend met de bodemgesteldheid en met de wijze van  ontginning. 2.2. De terrassen en verkeerswegen dienen voldoende stabiel te zijn voor de daar gebruikte  machines. Zij moeten zodanig aangelegd en onderhouden worden dat de machines zonder risico verplaatst kunnen  worden. 2.3. Vóór het begin of de hervatting van de werkzaamheden moeten de afgravings- en  ontginningsfronten boven de werkterreinen of de verkeerswegen geïnspecteerd worden, om na te gaan  of er geen instabiele massa's of rotsblokken zijn. Zo nodig moeten losse steenblokken uit de wanden worden verwijderd. 2.4. Bij het ontginnen van fronten of steenhopen moet gewaakt worden voor het ontstaan van  instabiliteit. AFDELING C SPECIALE MINIMUMVOORSCHRIFTEN VOOR ONDERGRONDSE WINNINGSINDUSTRIEËN 1. Algemeen 1.1.  Onverminderd artikel 3, lid 2, dient de werkgever die overeenkomstig de nationale wettelijke  regelingen en/of praktijken verantwoordelijk is voor de arbeidsplaats welke onder deze afdeling C  valt, ervoor te zorgen dat uit het veiligheids- en gezondheidsdocument blijkt dat alle relevante  maatregelen zijn genomen om de veiligheid en gezondheid van de werknemers zowel in normale  situaties als in noodsituaties te beschermen. 1.2. Het veiligheids- en gezondheidsdocument dient geregeld te worden bijgewerkt en op de  arbeidsplaats beschikbaar te zijn. De werkzaamheden moeten overeenkomstig de bepalingen van het veiligheids- en gezondheidsdocument  worden uitgevoerd. 2. Plattegronden van de ondergrondse werken 2.1. Er dienen plattegronden van de ondergrondse werken  te worden gemaakt, op een schaal die een duidelijke voorstelling mogelijk maakt. Behalve de galerijen en de ontginningswerkzaamheden moeten alle bekende factoren die van invloed  kunnen zijn op de ontginning en de veiligheid daarvan worden aangegeven. De plattegronden moeten gemakkelijk toegankelijk zijn en zolang bewaard worden als met het oog op  de veiligheid noodzakelijk is. 2.2. De plattegronden van de ondergrondse werken moeten geregeld worden bijgewerkt en beschikbaar  zijn op de arbeidsplaats. 3. Uitgangen Iedere ondergrondse ontginning moet via ten minste twee afzonderlijke uitgangen met de  oppervlakte in verbinding staan; deze uitgangen moeten degelijk geconstrueerd zijn en gemakkelijk  toegankelijk voor de ondergrondse werknemers. Wanneer voor het gebruik van deze uitgangen een bijzondere krachtsinspanning van de werknemers  nodig is, dienen zij uitgerust te zijn met mechanische transportmiddelen voor de werknemers. 4. Werken Werken waar ondergrondse werkzaamheden worden verricht, moeten zodanig worden aangelegd,  gebruikt, uitgerust en onderhouden dat de werknemers er met een minimum aan risico kunnen werken en  zich bewegen. In de galerijen moet een bewegwijzering worden aangebracht, zodat de werknemers zich gemakkelijk  kunnen oriënteren. 5. Transport 5.1. De transportinstallaties moeten zodanig worden aangelegd, gebruikt en  onderhouden, dat de veiligheid en de gezondheid van de werknemers die ze besturen of gebruiken, of  zich in de nabijheid ervan ophouden, gewaarborgd is. 5.2. Wanneer werknemers met mechanische transportmiddelen worden vervoerd, dient te worden gezorgd  voor passende voorzieningen en speciale schriftelijke instructies. 6. Ondersteuning en stabiliteit Zo snel mogelijk na het delven moeten er ondersteuningen worden  aangebracht, behalve wanneer dit vanwege de stabiliteit van het terrein niet noodzakelijk is voor  de veiligheid van de werknemers. Deze ondersteuningen moeten volgens schema's en schriftelijke  instructies worden aangebracht. Alle voor werknemers toegankelijke werkplekken moeten regelmatig op de stabiliteit van het terrein  worden onderzocht, en bij het onderhoud van de ondersteuningen moet rekening worden gehouden met de  uitkomsten van dat onderzoek. 7. Ventilatie 7.1. Alle normaal toegankelijke ondergrondse werkterreinen dienen behoorlijk  geventileerd te worden. Door middel van een permanente ventilatie moet, met een voldoende veiligheidsmarge, gezorgd worden  voor: -   een gezonde atmosfeer; - een atmosfeer waarin het explosiegevaar en het gevaar voor stofdeeltjes die ingeademd kunnen  worden, onder controle worden gehouden; - een atmosfeer waarin de arbeidsomstandigheden tijdens de werktijd adequaat zijn, gelet op de  gebruikte werkmethoden en de fysieke belasting van de werknemers. 7.2. Wanneer de natuurlijke ventilatie niet voldoet aan de eisen van punt 7.1, moet de  hoofdventilatie door een of meer mechanische ventilatoren verzorgd worden. Er moeten maatregelen worden getroffen om een constante en continue ventilatie te garanderen. De onderdruk van de hoofdventilatoren moet voortdurend gecontroleerd worden, en er dient een  automatisch alarm te zijn voor het geval deze onverwacht uitvallen. 7.3. De parameters van de ventilatie dienen regelmatig te worden gemeten en de resultaten van deze  metingen dienen geregistreerd te worden. Er dient een plattegrond met alle nuttige gegevens van het ventilatiesysteem te worden opgesteld en  regelmatig bijgewerkt; deze plattegrond dient op de arbeidsplaats beschikbaar te zijn. 8. Mijngashoudende mijnen of groeven 8.1. Onder een mijngashoudende mijn of groeve wordt verstaan:  iedere mijn of ondergrondse groeve waar mijngas in zulke hoeveelheden kan vrijkomen dat het risico  van het ontstaan van een explosieve atmosfeer niet kan worden uitgesloten. 8.2. Een of meer mechanische ventilatoren dienen voor de hoofdventilatie te zorgen. 8.3. Bij de ontginning moet rekening worden gehouden met het vrijkomen van mijngas. Er dienen maatregelen te worden genomen om de risico's in verband met mijngas zoveel mogelijk te  elimineren. 8.4. De secundaire luchtverversing dient beperkt te blijven tot de ontsluitingswerkzaamheden, de  voorbereidende werken en de terugwinningswerken, en tot ruimten die rechtstreeks in verbinding  staan met de hoofdluchtstroom. De ontginningsvelden mogen alleen door secundaire luchtverversing geventileerd worden, wanneer er  passende aanvullende maatregelen genomen zijn om de veiligheid en de gezondheid van de werknemers  te waarborgen. 8.5. Naast de onder punt 7.3 genoemde ventilatiemaatregelen dienen ook mijngasmetingen te worden  verricht. Wanneer het veiligheids- en gezondheidsdocument dit vereist, moet het mijngasgehalte in de  luchtkeren van gemechaniseerde winplaatsen en van ontginningsvelden waar de kamer-breukbouwmethode  wordt toegepast, evenals in de zone van het front van de werkpunten waar mechanisch gedolven wordt  in slopgangen, voortdurend gecontroleerd worden. 8.6. Alleen explosieven en ontstekingsmiddelen die speciaal bedoeld zijn voor mijngashoudende  mijnen mogen worden gebruikt. 8.7. De bepalingen van punt 4.1.2 van afdeling A worden voor de volgende tekst vervangen: -   Het is verboden te roken, of rooktabak of enig voorwerp waarmee vuur kan worden gemaakt bij  zich te hebben. - Het werken met lasbranders, het lassen of andere vergelijkbare werkzaamheden zijn slechts bij  uitzondering toegestaan, en alleen wanneer er specifieke maatregelen ter bescherming van de  gezondheid en de veiligheid van de werknemers zijn genomen. 9. Mijnen of groeven met ontvlambaar stof 9.1. Steenkolenmijnen worden beschouwd als mijnen met  ontvlambaar stof, behalve wanneer het veiligheids- en gezondheidsdocument aangeeft dat geen enkele  van de ontgonnen aders stof bevat dat een explosie zou kunnen voortplanten. 9.2. In mijnen met ontvlambaar stof zijn de bepalingen van de punten 8.6 en 8.7 van deze afdeling C  van overeenkomstige toepassing. 9.3. Er dienen maatregelen te worden getroffen om de aanladingen van ontvlambaar stof te  verminderen en te verwijderen, te neutraliseren of te fixeren. 9.4. De voortplanting van explosies van ontvlambaar stof en/of van mijngas, die verdere explosies  van ontvlambaar stof zouden kunnen veroorzaken, moet worden tegengegaan door middel van een systeem  van ontploffingsgrendels. De plaatsing van deze grendels dient te worden aangegeven in een regelmatig bijgewerkt document,  dat op de arbeidsplaats beschikbaar dient te zijn. 10. Plotselinge gasuitbarstingen, instortingen en waterdoorbraken 10.1. In zones waar zich  gasuitbarstingen (waarbij eventueel gesteente of delfstoffen kunnen worden weggeslingerd),  instortingen of waterdoorbraken kunnen voordoen, moet een winningsprogramma worden opgesteld en  uitgevoerd dat zoveel mogelijk gericht is op een veilig werksysteem en op de bescherming van de  werknemers. 10.2. Er dienen maatregelen te worden genomen om de gevarenzones te kunnen herkennen, om de  werknemers die in of in de richting van die zones werken te beschermen, en om de risico's te  beheersen. 11. Branden, zelfontbrandingen en temperatuurstijgingen 11.1. Er dienen maatregelen te worden  genomen om temperatuurstijgingen te voorkomen of althans vroegtijdig te constateren. 11.2. Wanneer bij ondergrondse werkzaamheden brandbare materialen worden gebruikt, dienen de  aangevoerde hoeveelheden tot het strikt noodzakelijke minimum beperkt te blijven. 11.3. Indien van hydraulische vloeistoffen (vloeistoffen voor de mechanisch-hydrostatische en/of  hydrokinetische overbrenging van energie) gebruik moet worden gemaakt, dienen met het oog op het  voorkomen van brand en het uitbreiden daarvan, voor zover mogelijk, moeilijk ontvlambare  vloeistoffen te worden gebruikt. De hydraulische vloeistoffen moeten voldoen aan specificaties en beproevingsvoorwaarden betreffende  de brandbaarheid ervan alsmede aan hygiënecriteria. Indien gebruik wordt gemaakt van hydraulische vloeistoffen die niet aan de in de tweede alinea  bedoelde specificaties, voorwaarden en criteria beantwoorden, dienen aanvullende  voorzorgsmaatregelen te worden genomen om het toegenomen risico van brand en de uitbreiding daarvan  te vermijden. 12. Voorzorgsmaatregelen met betrekking tot de evacuatie van de werknemers Om zich bij gevaar  veilig te kunnen terugtrekken, dienen de werknemers, afhankelijk van het risico, te beschikken over  een zelfreddingsapparaat dat de ademhaling beschermt en dat zij voortdurend binnen handbereik  dienen te houden. Zij moeten in het gebruik daarvan worden geïnstrueerd. Dit apparaat moet bij de betrokken installatie worden bewaard en de werking ervan dient regelmatig  te worden gecontroleerd. 13. Verlichting De bepalingen van punt 13 van afdeling A worden door de volgende tekst vervangen: -   De werknemers dienen over een individuele, voor het werk geschikte lamp te beschikken. - De werkplekken dienen voor zover mogelijk voorzien te zijn van voldoende kunstmatige verlichting  voor de bescherming van de veiligheid en de gezondheid van de werknemers. - De verlichtingsinstallaties dienen zodanig te zijn aangebracht dat het type verlichting geen  ongevallenrisico voor de werknemers oplevert. 14. Controle van de aanwezigheid ondergronds Het werk dient zodanig georganiseerd te zijn dat op  ieder gegeven moment kan worden vastgesteld wie er ondergronds is. 15. Reddingsdienst Om bij elke grote ramp snel en doeltreffend de nodige actie te kunnen  ondernemen, moet er een adequate reddingsdienst zijn. Om in iedere ondergrondse winplaats of verkenningsgalerij te kunnen ingrijpen, moet deze dienst  over een voldoende aantal getrainde reddingswerkers en over passend materieel beschikken. (1)  PB nr. L 183 van 29. 6. 1989, blz. 9. Richtlijn gewijzigd bij Richtlijn  91/368/EEG (PB nr. L 198 van 22. 7. 1991, blz. 16). (2)PB nr. L 393 van 30. 12. 1989, blz. 13. (1)  PB nr. L 393 van 30. 12. 1989, blz. 18. (1)  PB nr. L 245 van 26. 8. 1992, blz. 23.",
  "source": "EUR LEX"
}