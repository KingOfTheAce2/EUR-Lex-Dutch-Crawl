{
  "url": "http://www.w3.org/1999/xhtml\">",
  "content": "L_2021219NL.01003701.xml 21.6.2021 NL Publicatieblad van de Europese Unie L 219/37 UITVOERINGSBESLUIT (EU) 2021/995 VAN DE COMMISSIE van 18 juni 2021 tot vaststelling van de startdatum voor de toepassing van Besluit (EU) 2017/1908 van de Raad betreffende de inwerkingstelling van bepaalde bepalingen van het Schengenacquis inzake het Visuminformatiesysteem in de Republiek Bulgarije en in Roemenië DE EUROPESE COMMISSIE, Gezien het Verdrag betreffende de toetreding van de Republiek Bulgarije en Roemenië, Gezien Besluit (EU) 2017/1908 van de Raad van 12 oktober 2017 betreffende de inwerkingstelling van bepaalde bepalingen van het Schengenacquis inzake het Visuminformatiesysteem in de Republiek Bulgarije en in Roemenië ( 1 ) , en met name artikel 2, tweede alinea, Overwegende hetgeen volgt: (1) Krachtens Besluit (EU) 2017/1908 zijn de in de bijlage bij dat besluit genoemde bepalingen van het Schengenacquis met betrekking tot het Visuminformatiesysteem van toepassing op Bulgarije en Roemenië nadat alle alomvattende tests die het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA) in dat verband heeft uitgevoerd, met succes zijn afgesloten en Bulgarije, Roemenië en de Commissie daarvan in kennis zijn gesteld. (2) De toepassing van Besluit (EU) 2017/1908 moet ingaan op een door de Commissie vast te stellen datum nadat Bulgarije en Roemenië de Commissie ervan in kennis hebben gesteld dat de alomvattende tests met succes zijn afgesloten. (3) Overeenkomstig artikel 1, lid 1, van Besluit (EU) 2017/1908 heeft eu-LISA zich ervan vergewist dat de nationale VIS-systemen van Bulgarije en Roemenië uit technisch oogpunt klaar zijn om in het Visuminformatiesysteem te worden geïntegreerd. (4) Bij brief van 15 december 2020 heeft Roemenië de Commissie ervan in kennis gesteld dat de in artikel 1, lid 1, van Besluit (EU) 2017/1908 bedoelde alomvattende tests met betrekking tot de in de bijlage bij dat besluit genoemde bepalingen met succes zijn afgesloten. (5) Bij brief van 19 januari 2021 heeft Bulgarije de Commissie ervan in kennis gesteld dat de in artikel 1, lid 1, van Besluit (EU) 2017/1908 bedoelde alomvattende tests met betrekking tot de in de bijlage bij dat besluit genoemde bepalingen met succes zijn afgesloten. (6) Aangezien Bulgarije en Roemenië de nodige technische regelingen hebben afgerond en de Commissie daarvan naar behoren in kennis hebben gesteld, moet de datum worden vastgesteld waarop Besluit (EU) 2017/1908 van toepassing wordt. (7) Wat IJsland en Noorwegen betreft, vormt dit besluit een ontwikkeling van de bepalingen van het Schengenacquis in de zin van de Overeenkomst tussen de Raad van de Europese Unie en de Republiek IJsland en het Koninkrijk Noorwegen inzake de wijze waarop IJsland en Noorwegen worden betrokken bij de uitvoering, de toepassing en de ontwikkeling van het Schengenacquis ( 2 ) die vallen onder het gebied bedoeld in artikel 1, punten B en G, van Besluit 1999/437/EG van de Raad ( 3 ) . (8) Wat Zwitserland betreft, vormt dit besluit een ontwikkeling van de bepalingen van het Schengenacquis in de zin van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 4 ) die vallen onder het gebied bedoeld in artikel 1, punten B en G, van Besluit 1999/437/EG van de Raad, in samenhang met artikel 3 van Besluit 2008/146/EG van de Raad ( 5 ) . (9) Wat Liechtenstein betreft, vormt dit besluit een ontwikkeling van de bepalingen van het Schengenacquis in de zin van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 6 ) die vallen onder het gebied bedoeld in artikel 1, punten B en G, van Besluit 1999/437/EG, in samenhang met artikel 3 van Besluit 2011/350/EU van de Raad ( 7 ) , HEEFT HET VOLGENDE BESLUIT VASTGESTELD: Artikel 1 Besluit (EU) 2017/1908 is van toepassing met ingang van 25 juli 2021. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 18 juni 2021. Voor de Commissie De voorzitter Ursula VON DER LEYEN ( 1 ) PB L 269 van 19.10.2017, blz. 39 . ( 2 ) PB L 176 van 10.7.1999, blz. 36 . ( 3 ) Besluit 1999/437/EG van de Raad van 17 mei 1999 inzake bepaalde toepassingsbepalingen van de door de Raad van de Europese Unie, de Republiek IJsland en het Koninkrijk Noorwegen gesloten overeenkomst inzake de wijze waarop deze twee staten worden betrokken bij de uitvoering, de toepassing en de ontwikkeling van het Schengenacquis ( PB L 176 van 10.7.1999, blz. 31 ). ( 4 ) PB L 53 van 27.2.2008, blz. 52 . ( 5 ) Besluit 2008/146/EG van de Raad van 28 januari 2008 betreffende de sluiting namens de Europese Gemeenschap van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( PB L 53 van 27.2.2008, blz. 1 ). ( 6 ) PB L 160 van 18.6.2011, blz. 21 . ( 7 ) Besluit 2011/350/EU van de Raad van 7 maart 2011 betreffende de sluiting namens de Europese Unie van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis betreffende de afschaffing van controles aan de binnengrenzen en het verkeer van personen ( PB L 160 van 18.6.2011, blz. 19 ).",
  "source": "EUR LEX"
}