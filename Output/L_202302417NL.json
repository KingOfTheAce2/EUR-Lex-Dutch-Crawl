{
  "url": "http://www.w3.org/1999/xhtml\">",
  "content": "L_202302417NL.000101.fmx.xml Publicatieblad van de Europese Unie NL Serie L 2023/2417 6.11.2023 BESLUIT (EU) 2023/2417 VAN DE RAAD van 23 oktober 2023 betreffende het namens de Europese Unie in te nemen standpunt op de vijfde vergadering van de Conferentie van de partijen bij het Verdrag van Minamata inzake kwik in verband met de vaststelling van een besluit tot wijziging van de bijlagen A en B bij dat verdrag DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 192, lid 1, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Verdrag van Minamata inzake kwik (het “verdrag”) is door de Unie gesloten bij Besluit (EU) 2017/939 van de Raad ( 1 ) en is op 16 augustus 2017 in werking getreden. (2) Op grond van Besluit MC-1/1 betreffende het reglement van orde, dat de Conferentie van de partijen bij het verdrag (“COP”) op haar eerste vergadering op 24-29 september 2017 heeft vastgesteld, moeten de partijen bij het verdrag (de “partijen”) alles in het werk stellen om over alle inhoudelijke aangelegenheden bij consensus overeenstemming te bereiken. (3) Op grond van artikel 4, leden 8 en 9, en artikel 5, leden 10 en 11, van het verdrag moet de COP uiterlijk op 16 augustus 2022 de bijlagen A en B bij het verdrag bezien en kan zij wijzigingen van deze bijlagen overwegen, op basis van voorstellen die door de partijen zijn ingediend op grond van artikel 4, lid 7, en artikel 5, lid 9, van het verdrag, de informatie die door het secretariaat van het verdrag op grond van artikel 4, lid 4, en artikel 5, lid 4, van het verdrag ter beschikking is gesteld, en de beschikbaarheid van technisch en economisch haalbare kwikvrije alternatieven, daarbij rekening houdend met de daarmee samenhangende risico’s en baten voor het milieu en de menselijke gezondheid. (4) Op 30 april 2021 heeft de Unie bij Besluit (EU) 2021/727 van de Raad ( 2 ) bij het secretariaat van het verdrag een voorstel ingediend tot wijziging van de bijlagen A en B bij het verdrag overeenkomstig artikel 4, lid 7, en artikel 5, lid 9, van het verdrag. Het voorstel van de Unie tot wijziging van bijlage A bij het verdrag heeft tot doel het toepassingsgebied ervan uit te breiden door er een aantal kwikhoudende producten aan toe te voegen. Bij elke uitbreiding horen een of meer uitfaseringsdata of kwikregulerende maatregelen. Het voorstel van de Unie tot wijziging van bijlage B bij het verdrag heeft tot doel een uitfaseringsdatum voor de productie van polyurethaan met kwikhoudende katalysatoren in te voeren. (5) Tijdens het tweede deel van haar vierde vergadering op 21-25 maart 2022 heeft de COP in haar besluit MC-4/3 besloten acht nieuwe kwikhoudende producten op te nemen in deel I van bijlage A bij het verdrag. (6) Voor vier kwikhoudende producten werd echter geen overeenstemming bereikt over uitfaseringsdata. Besluit MC-4/3 heeft het besluit over deze uitfaseringsdata uitgesteld tot de vijfde vergadering van de COP, die van 30 oktober tot en met 3 november 2023 wordt gehouden. (7) Besluit MC-4/3 heeft ook het besluit om de productie van polyurethaan met behulp van kwikhoudende katalysatoren toe te voegen aan deel I van bijlage B bij het verdrag tot de vijfde vergadering van de COP uitgesteld. (8) Overeenkomstig artikel 4, lid 7, van het verdrag heeft de regio Afrika nieuwe voorstellen tot wijziging van bijlage A bij het verdrag ingediend. De voorstellen betreffen kwikhoudende lampen, tandheelkundig amalgaam en cosmetica, en stellen voor de delen I en II van bijlage A bij het verdrag een nieuwe tekst voor. (9) De Unie moet wijzigingen van de bijlagen A en B bij het verdrag steunen, voor zover deze in overeenstemming zijn met het acquis van de Unie of met het door de Unie ingediende voorstel in Besluit (EU) 2021/727. (10) Als hiernaar wordt verwezen in het voorstel van de regio Afrika, moet de Unie wijzigingen van bijlage A bij het verdrag steunen voor zover deze betrekking hebben op lampen, tandheelkundig amalgaam en cosmetica. (11) Tijdens de vijfde vergadering van de COP zullen de partijen de vaststelling van een besluit tot wijziging van bijlage A bij het verdrag in overweging nemen. (12) Het is passend het standpunt te bepalen dat namens de Unie moet worden ingenomen tijdens de vijfde vergadering van de COP, aangezien het voorgestelde besluit tot wijziging van bijlage A bij het verdrag, indien het wordt vastgesteld, rechtsgevolgen zal hebben, aangezien de partijen maatregelen zullen moeten nemen om het op nationaal of regionaal niveau uit te voeren, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen op de vijfde vergadering van de COP bij het Verdrag van Minamata inzake kwik (het “verdrag”), houdt in dat steun wordt verleend aan de vaststelling van een besluit tot wijziging van bijlage A bij het verdrag, dat: — in overeenstemming is met het acquis van de Unie, of — in overeenstemming is met Besluit (EU) 2021/727, of — tot doel heeft steun te verlenen aan een uitfasering van kwikhoudende lampen waarnaar de regio Afrika in haar overeenkomstig artikel 4, lid 7, van het verdrag ingediende voorstel verwijst en waarvoor de verzoeken om verlenging van de vrijstellingen voor het gebruik van kwik overeenkomstig Richtlijn 2011/65/EU van het Europees Parlement en de Raad ( 3 ) zijn afgewezen, of — tot doel heeft steun te verlenen aan een uitfasering van het gebruik van tandheelkundig amalgaam. Artikel 2 Indien de ontwikkelingen tijdens de vijfde vergadering van de COP dit vereisen, kunnen de vertegenwoordigers van de Unie zonder nader besluit van de Raad instemmen met een verfijning van het in artikel 1 bedoelde standpunt, in overleg met de lidstaten tijdens coördinatievergaderingen ter plaatse. Artikel 3 Dit besluit treedt in werking op de datum van de vaststelling ervan. Gedaan te Luxemburg, 23 oktober 2023. Voor de Raad De voorzitter L. PLANAS PUCHADES ( 1 ) Besluit (EU) 2017/939 van de Raad van 11 mei 2017 betreffende de sluiting namens de Europese Unie van het Verdrag van Minamata inzake kwik ( PB L 142 van 2.6.2017, blz. 4 ). ( 2 ) Besluit (EU) 2021/727 van de Raad van 29 april 2021 betreffende de indiening, namens de Europese Unie, van voorstellen tot wijziging van bijlagen A en B bij het Verdrag van Minamata inzake kwik, betreffende kwikhoudende producten en productieprocessen waarin kwik of kwikverbindingen worden gebruikt ( PB L 155 van 5.5.2021, blz. 23 ). ( 3 ) Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( PB L 174 van 1.7.2011, blz. 88 ). ELI: http://data.europa.eu/eli/dec/2023/2417/oj ISSN 1977-0758 (electronic edition)",
  "source": "EUR LEX"
}