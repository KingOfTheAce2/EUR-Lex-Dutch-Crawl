{
  "url": "http://www.w3.org/1999/xhtml\">",
  "content": "L_2018251NL.01002501.xml 5.10.2018 NL Publicatieblad van de Europese Unie L 251/25 BESLUIT (EU) 2018/1485 VAN DE RAAD van 28 september 2018 tot vaststelling van het standpunt dat namens de Europese Unie moet worden ingenomen met betrekking tot de wijzigingen van de bijlagen bij de Europese Overeenkomst betreffende het internationale vervoer van gevaarlijke goederen over de weg (ADR) en van de bijlagen bij het Europees Verdrag inzake het internationale vervoer van gevaarlijke goederen over de binnenwateren (ADN) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Europese Overeenkomst betreffende het internationale vervoer van gevaarlijke goederen over de weg (ADR) is op 29 januari 1968 in werking getreden. Het Europees Verdrag inzake het internationale vervoer van gevaarlijke goederen over de binnenwateren (ADN) is op 29 februari 2008 in werking getreden. (2) De Unie is geen overeenkomstsluitende partij bij de ADR noch bij het ADN. Alle lidstaten zijn partij bij de ADR en 13 lidstaten zijn partij bij het ADN. (3) Krachtens artikel 14 van de ADR kan elke overeenkomstsluitende partij één of meer wijzigingen van de bijlagen bij de ADR voorstellen. De werkgroep inzake het vervoer van gevaarlijke goederen (WP.15) kan wijzigingsvoorstellen van deze bijlagen vaststellen. Krachtens artikel 20 van het ADN kan het administratief comité van het ADN wijzigingsvoorstellen van de bijlagen bij het ADN vaststellen. Deze wijzigingsvoorstellen moeten worden geacht te zijn aanvaard tenzij binnen drie maanden vanaf de datum waarop de secretaris-generaal van de Verenigde Naties ze heeft verspreid, ten minste een derde van de overeenkomstsluitende partijen, of vijf van hen als eenderde dat aantal overstijgt, de secretaris-generaal schriftelijk in kennis hebben gesteld van hun bezwaar tegen de voorgestelde wijziging. (4) De voorgestelde wijzigingen die tijdens het biennium 2016-2018 door de WP.15 en het administratief comité van het ADN zijn vastgesteld zijn op 1 juli 2018 aan de overeenkomstsluitende partijen van de ADR en het ADN meegedeeld. (5) De voorgestelde wijzigingen kunnen een beslissende invloed hebben op de inhoud van het Unierecht, namelijk Richtlijn 2008/68/EG van het Europees Parlement en de Raad ( 1 ) . Bij die richtlijn zijn vereisten vastgesteld voor het vervoer van gevaarlijke goederen over de weg, het spoor en de binnenwateren in of tussen de lidstaten, onder verwijzing naar de ADR, het Reglement betreffende het internationaal vervoer van gevaarlijke goederen per spoor, dat als aanhangsel C bij het het Verdrag betreffende het internationale spoorwegvervoer (COTIF) is gevoegd (het RID), en het ADN. In artikel 4 van Richtlijn 2008/68/EG is bepaald dat vervoer van gevaarlijke goederen tussen lidstaten en derde landen moet worden toegestaan indien wordt voldaan aan de eisen van de ADR, het RID of het ADN, tenzij in de bijlagen bij die richtlijn anders is vermeld. Bovendien is de Commissie volgens artikel 8 van Richtlijn 2008/68/EG bevoegd om de bijlagen aan te passen overeenkomstig de wetenschappelijke en technologische vooruitgang, met name om rekening te houden met wijzigingen van de ADR, het RID en het ADN. (6) De voorgestelde wijzigingen hebben betrekking op technische normen of uniforme technische voorschriften en hebben tot doel het veilig en efficiënt vervoer van gevaarlijke goederen te garanderen, rekening houdend met de technische en wetenschappelijke vooruitgang in de sector en de ontwikkeling van nieuwe stoffen en artikelen die gevaar kunnen opleveren tijdens het vervoer ervan. De ontwikkeling van het vervoer van gevaarlijke goederen over de weg en over de binnenwateren, zowel binnen de Unie als tussen de Unie en de buurlanden, is een essentieel element van het gemeenschappelijk vervoersbeleid en garandeert de goede werking van alle industrietakken die goederen produceren of gebruiken die volgens de ADR en het ADN als gevaarlijk zijn ingedeeld. (7) Alle voorgestelde wijzigingen zijn gerechtvaardigd en nuttig, en moeten derhalve door de Unie worden gesteund. Het namens de Unie in te nemen standpunt met betrekking tot de voorgestelde wijzigingen van de bijlagen bij de ADR en van de bijlagen bij het ADN moet derhalve worden gebaseerd op het aanhangsel bij dit besluit, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen met betrekking tot de voorgestelde wijzigingen van de bijlagen bij de ADR en van de bijlagen bij het ADN, is gebaseerd op het aanhangsel bij dit besluit. Kleine wijzigingen van de voorgestelde wijzigingen van de bijlagen bij de ADR en van de bijlagen bij het ADN kunnen overeenkomstig artikel 2 worden overeengekomen zonder verder besluit van de Raad. Artikel 2 Het namens de Unie in te nemen standpunt met betrekking tot de voorgestelde wijzigingen van de bijlagen bij de ADR, als bepaald in artikel 1, wordt uitgedrukt door de lidstaten die overeenkomstsluitende partij zijn bij de ADR en die gezamenlijk optreden in het belang van de Unie. Het namens de Unie in te nemen standpunt met betrekking tot de voorgestelde wijzigingen van de bijlagen bij het ADN, als bepaald in artikel 1, wordt uitgedrukt door de lidstaten die overeenkomstsluitende partij zijn bij het ADN en die gezamenlijk optreden in het belang van de Unie. Artikel 3 Een verwijzing naar de aangenomen wijzigingen van de bijlagen bij de ADR en van de bijlagen bij het ADN, alsook de data van hun inwerkingtreding, worden bekendgemaakt in het Publicatieblad van de Europese Unie . Artikel 4 Dit besluit treedt in werking op de datum waarop het wordt vastgesteld. Gedaan te Brussel, 28 september 2018. Voor de Raad De voorzitter M. SCHRAMBÖCK ( 1 ) Richtlijn 2008/68/EG van het Europees Parlement en de Raad van 24 september 2008 betreffende het vervoer van gevaarlijke goederen over land ( PB L 260 van 30.9.2008, blz. 13 ). AANHANGSEL Voorstel Referentiedocument Kennisgeving Versie Opmerkingen Standpunt van de EU 1 ECE/TRANS/WP.15/240 C.N.304.2018. TREATIES-XI.B.14 Ontwerp voor een wijziging van de bijlagen A en B bij de ADR Technische consensus binnen de werkgroep inzake het vervoer van gevaarlijke goederen – WP.15. Instemming met de wijzigingen. 2 ECE/TRANS/WP.15/240/Add.1 C.N.304.2018. TREATIES-XI.B.14 Ontwerp voor een wijziging van de bijlagen A en B bij de ADR - Addendum ( heruitgegeven op 8 juni 2018 ) Technische consensus binnen de werkgroep inzake het vervoer van gevaarlijke goederen – WP.15. Instemming met de wijzigingen. 3 ECE/TRANS/WP.15/240/Corr.1 C.N.304.2018. TREATIES-XI.B.14 Ontwerp voor een wijziging van de bijlagen A en B bij de ADR - Corrigendum ( heruitgegeven op 8 juni 2018 ) Technische consensus binnen de werkgroep inzake het vervoer van gevaarlijke goederen – WP.15. Instemming met de wijzigingen. 4 ECE/ADN/45 C.N.297.2018. TREATIES-XI.D.6 Ontwerp voor een wijziging van de regelingen die als bijlage bij het ADN zijn gevoegd Technische consensus binnen het administratief comité van het ADN. Instemming met de wijzigingen.",
  "source": "EUR LEX"
}