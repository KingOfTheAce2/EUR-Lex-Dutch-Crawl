{
  "url": "http://www.w3.org/1999/xhtml\">",
  "content": "LI2018016NL.01000601.xml 22.1.2018 NL Publicatieblad van de Europese Unie LI 16/6 UITVOERINGSVERORDENING (EU) 2018/88 VAN DE RAAD van 22 januari 2018 tot uitvoering van Uitvoeringsverordening (EU) 2017/2063 betreffende beperkende maatregelen in het licht van de situatie in Venezuela DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2017/2063 van de Raad van 13 november 2017 betreffende beperkende maatregelen in het licht van de situatie in Venezuela ( 1 ) , en met name artikel 17, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 13 november 2017 Verordening (EU) 2017/2063 vastgesteld. (2) De Raad heeft op 13 november 2017 conclusies over Venezuela aangenomen waarin hij bevestigt dat een constructieve dialoog en onderhandelingen de enige duurzame manier zijn om de huidige crisis aan te pakken en tegemoet te komen aan de dringende behoeften van de Venezolaanse bevolking. (3) De Raad heeft, wijzend op zijn bezorgdheid over de situatie in het land, beperkende maatregelen aangenomen en opgemerkt dat deze maatregelen geleidelijk en flexibel zullen worden ingezet en kunnen worden uitgebreid, waarbij ze gericht worden tegen degenen die betrokken zijn bij het niet eerbiedigen van de democratische beginselen of de rechtsstaat en bij schendingen van de mensenrechten. (4) Gelet op de aanhoudende verslechtering van de situatie in Venezuela moeten zeven personen worden opgenomen op de lijst van natuurlijke personen en rechtspersonen, entiteiten en lichamen die onderworpen zijn aan de beperkende maatregelen in bijlage IV bij Verordening (EU) 2017/2063. (5) Bijlage IV bij Verordening (EU) 2017/2063 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage IV bij Verordening (EU) 2017/2063 wordt gewijzigd overeenkomstig de bijlage bij onderhavige verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 januari 2018. Voor de Raad De voorzitter F. MOGHERINI ( 1 ) PB L 295 van 14.11.2017, blz. 21 . BIJLAGE De onderstaande personen worden toegevoegd aan de lijst van personen en entiteiten in bijlage IV bij Verordening (EU) 2017/2063. Naam Identificatiegegevens Motivering Datum van opneming op de lijst „1. Néstor Luis Reverol Torres Geboortedatum: 28 oktober 1964. Minister van Binnenlandse Zaken, Justitie en Vrede; voormalig commandant-generaal van de Bolivariaanse Nationale Garde. Verantwoordelijk voor ernstige schendingen van de mensenrechten en repressie van de democratische oppositie in Venezuela, waaronder het verbieden en onderdrukken van politieke demonstraties. 22.1.2018 2. Gustavo Enrique González Lóopez Geboortedatum: 2 november 1960. Hoofd van de Bolivariaanse nationale inlichtingendienst (Sebin). Verantwoordelijk voor ernstige schendingen van de mensenrechten (waaronder willekeurige detentie, onmenselijke en vernederende behandeling, en foltering) en repressie van het maatschappelijk middenveld en de democratische oppositie in Venezuela. 22.1.2018 3. Tibisay Lucena Ramírez Geboortedatum: 26 april 1959. Voorzitter van de Nationale Kiesraad ( Consejo Nacional Electoral — CNE). Haar optreden en beleid hebben de democratie en de rechtsstaat in Venezuela ondermijnd, onder meer omdat zij de instelling van de Grondwetgevende Vergadering heeft gefaciliteerd door er niet voor te zorgen dat de CNE wordt gehandhaafd als een onpartijdige en onafhankelijke instantie die in overeenstemming is met de Venezolaanse grondwet. 22.1.2018 4. Antonio José Benavides Torres Geboortedatum: 13 juni 1961. Hoofd van de regering van het Hoofdstedelijk District ( Distrito Capital ). Commandant-generaal van de Bolivariaanse Nationale Garde tot en met 21 juni 2017. Betrokken bij de repressie van het maatschappelijk middenveld en de democratische oppositie in Venezuela, en verantwoordelijk voor ernstige schendingen van de mensenrechten door de Bolivariaanse Nationale Garde toen die onder zijn bevel stond. Zijn optreden en beleid als commandant-generaal van de Bolivariaanse Nationale Garde hebben de rechtsstaat in Venezuela ondermijnd, onder meer omdat de Bolivariaanse Nationale Garde de leiding had bij de ordehandhaving tijdens civiele demonstraties en hij publiekelijk bepleitte dat militaire rechtbanken bevoegdheid moeten hebben ten aanzien van burgers. 22.1.2018 5. Maikel José Moreno Pérez Geboortedatum: 12 december 1965. Voorzitter en voormalig vicevoorzitter van het Hooggerechtshof van Venezuela ( Tribunal Supremo de Justicia ). In deze functies heeft hij steun verleend voor het optreden en het beleid van de regering die de democratie en de rechtsstaat in Venezuela hebben ondermijnd, en is hij verantwoordelijk voor acties en verklaringen die de autoriteit van de Nationale Vergadering hebben ondergraven. 22.1.2018 6. Tarek William Saab Halabi Geboortedatum: 10 september 1963. Procureur-generaal van Venezuela, benoemd door de Grondwetgevende Vergadering. In deze functie en eerdere functies als ombudsman en voorzitter van de Republikeinse Morele Raad ( Consejo Moral Republicano ) heeft hij de democratie en de rechtsstaat in Venezuela ondermijnd door publiekelijk zijn steun uit te spreken voor acties tegen tegenstanders van de regering en voor de intrekking van de bevoegdheden van de Nationale Vergadering. 22.1.2018 7. Diosdado Cabello Rondón Geboortedatum: 15 april 1963. Lid van de Grondwetgevende Vergadering en eerste vicevoorzitter van de Verenigde Socialistische Partij van Venezuela (PSUV). Betrokken bij het ondermijnen van de democratie en de rechtsstaat in Venezuela, onder meer door de media te gebruiken om de politieke oppositie, andere media en het maatschappelijk middenveld publiekelijk aan te vallen en te bedreigen. 22.1.2018”",
  "source": "EUR LEX"
}