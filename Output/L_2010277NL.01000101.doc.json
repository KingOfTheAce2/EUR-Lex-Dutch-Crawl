{
  "url": "http://www.w3.org/1999/xhtml\">",
  "content": "L_2010277NL.01000101.xml 21.10.2010 NL Publicatieblad van de Europese Unie L 277/1 BESLUIT Nr. 938/2010/EU VAN HET EUROPEES PARLEMENT EN DE RAAD van 20 oktober 2010 tot toekenning van macrofinanciële bijstand aan de Republiek Moldavië HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 212, Gezien het voorstel van de Commissie, Na toezending van het ontwerp van wetgevingshandeling aan de nationale parlementen, Handelend volgens de gewone wetgevingsprocedure ( 1 ) , Overwegende hetgeen volgt: (1) De betrekkingen tussen Moldavië en de Europese Unie ontwikkelen zich in het kader van het Europees Nabuurschapsbeleid. In 2005 hebben de Gemeenschap en Moldavië overeenstemming bereikt over een actieplan in het kader van het Europees nabuurschapsbeleid waarin prioriteiten op middellange termijn voor de betrekkingen tussen de Europese Unie en Moldavië werden vastgesteld. Het kader van die bilaterale betrekkingen wordt verder versterkt door het recentelijk ingezette oostelijke partnerschap. In januari 2010 hebben de Europese Unie en Moldavië onderhandelingen aangeknoopt over een associatieovereenkomst, die naar verwachting in de plaats zal komen van de bestaande partnerschaps- en samenwerkingsovereenkomst. (2) De economie van Moldavië is zwaar getroffen door de internationale financiële crisis: de productie laat een dramatische daling zien, de begrotingssituatie verslechtert en de externe financieringsbehoefte neemt toe. (3) De economische stabilisatie en het herstel van Moldavië worden ondersteund door de financiële bijstand van het Internationaal Monetair Fonds (IMF). Op 29 januari 2010 is de IMF-financieringsovereenkomst voor Moldavië goedgekeurd. (4) In het licht van de verslechterende economische situatie en economische vooruitzichten heeft Moldavië om macrofinanciële bijstand van de Unie verzocht. (5) Aangezien er in 2010-2011 sprake is van een resterend financieringstekort op de betalingsbalans van Moldavië, wordt de toekenning van macrofinanciële bijstand aangemerkt als een passende reactie op het verzoek van Moldavië om in samenhang met het lopende IMF-programma de economische stabilisatie te ondersteunen. Tevens wordt verwacht dat deze macrofinanciële bijstand de externe financieringsbehoefte van de overheidsbegroting zal helpen verminderen. (6) De macrofinanciële bijstand van de Unie is niet alleen bedoeld als aanvulling op de programma’s en middelen van het IMF en de Wereldbank, maar moet een toegevoegde waarde van de betrokkenheid van de Unie waarborgen. (7) De Commissie moet ervoor zorgen dat de macrofinanciële bijstand van de Unie juridisch en materieel verenigbaar is met de in het kader van de verschillende onderdelen van het extern optreden genomen maatregelen en met het relevante beleid van de Unie op andere terreinen. (8) De specifieke doelstellingen van de macrofinanciële bijstand van de Unie dienen de doelmatigheid, de transparantie en de verantwoordingsplicht te bevorderen. Deze doelstellingen dienen regelmatig door de Commissie te worden gecontroleerd. (9) De aan de toekenning van de macrofinanciële bijstand van de Unie verbonden voorwaarden moeten stroken met hoofdbeginselen en -doelstellingen van het beleid van de Unie ten aanzien van Moldavië. (10) Met het oog op een efficiënte bescherming van de financiële belangen van de Unie in het kader van deze macrofinanciële bijstand moet Moldavië passende maatregelen nemen voor de preventie en bestrijding van fraude, corruptie en andere onregelmatigheden met betrekking tot deze bijstand. De Commissie moet tevens zorgen voor passende controles en erop toezien dat de Rekenkamer passende audits uitvoert. (11) De uitbetaling van de macrofinanciële bijstand van de Unie laat de bevoegdheden van de begrotingsautoriteit onverlet. (12) De macrofinanciële bijstand van de Unie moet door de Commissie worden beheerd. Om ervoor te zorgen dat het Europees Parlement en het Economisch en Financieel Comité op de tenuitvoerlegging van dit besluit kunnen toezien, dient de Commissie hen regelmatig in te lichten over de ontwikkelingen betreffende de bijstand en hen daarbij de relevante documenten te verstrekken. (13) Volgens artikel 291 van het Verdrag betreffende de werking van de Europese Unie moeten de algemene voorschriften en beginselen die van toepassing zijn op de wijze waarop de lidstaten de uitoefening van de uitvoeringsbevoegdheden door de Commissie controleren, vooraf vastgelegd worden bij een verordening die wordt vastgesteld volgens de gewone wetgevingsprocedure. In afwachting van de vaststelling van die nieuwe verordening blijft Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 2 ) van toepassing, met uitzondering van de regelgevingsprocedure met toetsing, die niet van toepassing is, HEBBEN HET VOLGENDE BESLUIT VASTGESTELD: Artikel 1 1.   De Unie stelt Moldavië macrofinanciële bijstand beschikbaar in de vorm van een gift ten belope van ten hoogste 90 miljoen EUR om de economische stabilisatie van Moldavië te ondersteunen en de in het kader van het lopende IMF-programma vastgestelde betalingsbalans- en budgettaire behoefte te lenigen. 2.   De uitbetaling van de macrofinanciële bijstand van de Unie wordt door de Commissie beheerd op een wijze die verenigbaar is met de overeenkomsten of afspraken tussen het IMF en Moldavië en met de hoofdbeginselen en -doelstellingen van de economische hervorming zoals die worden uiteengezet in de partnerschaps- en samenwerkingsovereenkomst tussen de Europese Unie en Moldavië en het actieplan EU-Moldavië. De Commissie licht het Europees Parlement en het Economisch en Financieel Comité regelmatig in over de ontwikkelingen in het beheer van de bijstand en verstrekt daarbij de relevante documenten. 3.   De macrofinanciële bijstand van de Unie wordt voor twee jaar en zes maanden beschikbaar gesteld, met ingang van de eerste dag na de inwerkingtreding van het in artikel 2, lid 1, bedoelde memorandum van overeenstemming. Artikel 2 1.   De Commissie, handelend volgens de in artikel 5, lid 2, bedoelde raadplegingsprocedure, wordt gemachtigd om met de autoriteiten van Moldavië overeenstemming te bereiken over de aan de macrofinanciële bijstand van de Unie te verbinden economische beleidsvoorwaarden, die in een memorandum van overeenstemming moeten worden vastgelegd dat een tijdschema omvat voor de verwezenlijking ervan (hierna „memorandum van overeenstemming” genoemd). De voorwaarden stroken met de overeenkomsten of afspraken tussen het IMF en Moldavië en met de hoofdbeginselen en -doelstellingen van de economische hervorming zoals die worden uiteengezet in de partnerschaps- en samenwerkingsovereenkomst tussen de Europese Unie en Moldavië en het actieplan EU-Moldavië. Deze beginselen en doelstellingen beogen de doelmatigheid, transparantie en verantwoording van de bijstand te bevorderen, waaronder met name de systemen voor het beheer van de overheidsfinanciën in Moldavië. De vooruitgang behaald bij het verwezenlijken van die doelstellingen wordt regelmatig door de Commissie gecontroleerd. De gedetailleerde financiële voorwaarden van de bijstand worden vastgelegd in een tussen de Commissie en de autoriteiten van Moldavië te sluiten giftovereenkomst. 2.   Tijdens de tenuitvoerlegging van de macrofinanciële bijstand van de Unie controleert de Commissie de deugdelijkheid van de voor deze bijstand relevante financiële en administratieve procedures, interne en externe controlemechanismen in Moldavië, en de naleving van het overeengekomen tijdschema. 3.   De Commissie onderzoekt periodiek of het economische beleid van Moldavië verenigbaar is met de doelstellingen van de macrofinanciële bijstand van de Unie en of op bevredigende wijze aan de daaraan verbonden economische beleidsvoorwaarden wordt voldaan. De Commissie werkt daarbij nauw samen met het IMF en de Wereldbank en, wanneer nodig, met het Economisch en Financieel Comité. Artikel 3 1.   Mits aan de voorwaarden van lid 2 is voldaan, wordt de macrofinanciële bijstand van de Unie aan Moldavië door de Commissie in ten minste drie gifttranches beschikbaar gesteld. De omvang van elke tranche wordt in het memorandum van overeenstemming vastgelegd. 2.   De Commissie besluit tot de uitbetaling van de tranches bij een bevredigende naleving van de economische beleidsvoorwaarden die in het memorandum van overeenstemming zijn overeengekomen. De tweede en de daaropvolgende tranche of tranches worden niet eerder dan drie maanden na de vorige tranche uitbetaald. 3.   De middelen van de Unie worden betaald aan de Schatkist van Moldavië. Met inachtneming van de in het memorandum van overeenstemming vast te leggen bepalingen, onder andere betreffende een bevestiging van de resterende budgettaire financieringsbehoefte, kunnen de middelen van de Unie aan de Schatkist van Moldavië als eindbegunstigde worden overgemaakt. Artikel 4 De macrofinanciële bijstand van de Unie wordt ten uitvoer gelegd overeenkomstig de bepalingen van Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 3 ) en de uitvoeringsvoorschriften daarvan ( 4 ) . In het bijzonder worden in het memorandum van overeenstemming en in de giftovereenkomst die met de autoriteiten van Moldavië moeten worden gesloten, specifieke maatregelen vastgesteld die Moldavië moet uitvoeren met het oog op de preventie en bestrijding van fraude, corruptie en andere onregelmatigheden in verband met de bijstand. Om een grotere transparantie bij het beheer en de uitbetaling van middelen van de Unie te verzekeren, wordt in het memorandum van overeenstemming en de giftovereenkomst tevens bepaald dat de Commissie, met inbegrip van het Europees Bureau voor Fraudebestrijding, het recht heeft controles te verrichten, waaronder controles ter plaatse en inspecties. Tevens wordt daarin bepaald dat de Rekenkamer audits kan uitvoeren, waaronder audits ter plaatse. Artikel 5 1.   De Commissie wordt bijgestaan door een comité. 2.   Wanneer naar dit lid wordt verwezen, zijn de artikelen 3 en 7 van Besluit 1999/468/EG van toepassing, met inachtneming van artikel 8 van dat besluit. Artikel 6 1.   Uiterlijk op 31 augustus van elk jaar doet de Commissie aan het Europees Parlement en de Raad een verslag toekomen over de uitvoering van dit besluit in het voorgaande jaar, waarin een evaluatie daarvan is opgenomen. In dit verslag wordt het verband gespecificeerd tussen de in het memorandum van overeenstemming vastgelegde beleidsvoorwaarden, de actuele economische en budgettaire prestaties van Moldavië en het besluit van de Commissie om de bijstandstranches uit te betalen. 2.   Uiterlijk twee jaar na het verstrijken van de in artikel 1, lid 3, bedoelde beschikbaarheidsperiode dient de Commissie bij het Europees Parlement en de Raad een ex post-evaluatieverslag in. Artikel 7 Dit besluit treedt in werking op de dag na die van de bekendmaking ervan in het Publicatieblad van de Europese Unie. Gedaan te Straatsburg, 20 oktober 2010. Voor het Europees Parlement De voorzitter J. BUZEK Voor de Raad De voorzitter O. CHASTEL ( 1 ) Standpunt van het Europees Parlement van 7 september 2010, [nog niet bekendgemaakt in het Publicatieblad] en besluit van de Raad van 11 oktober 2010. ( 2 ) PB L 184 van 17.7.1999, blz. 23 . ( 3 ) PB L 248 van 16.9.2002, blz. 1 . ( 4 ) Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het Financieel Reglement van toepassing op de algemene begroting van de Europese Gemeenschappen ( PB L 357 van 31.12.2002, blz. 1 ).",
  "source": "EUR LEX"
}