{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001Y0111(02):NL:HTML\">",
  "content": "EUR-Lex - 32001Y0111(02) - NL Avis juridique important | 32001Y0111(02) Conclusies van de Raad van 14 december 2000 — Uitvoering van de resolutie van de Raad van 24 juni 1999 betreffende het beheer van overeenkomsten inzake wederzĳdse erkenning Publicatieblad Nr. C 008 van 11/01/2001 blz. 0004 - 0004 Conclusies van de Raad van 14 december 2000 Uitvoering van de resolutie van de Raad van 24 juni 1999 betreffende het beheer van overeenkomsten inzake wederzijdse erkenning (2001/C 8/02) 1. De Raad is ingenomen met de belangrijke verwezenlijkingen met het oog op de uitvoering van de resolutie van de Raad van 24 juni 1999(1) betreffende het beheer van overeenkomsten inzake wederzijdse erkenning. Hij neemt akte van de hiertoe opgestelde documenten: richtsnoeren voor de voorbereiding van en de onderhandelingen over de overeenkomsten inzake wederzijdse erkenning van de overeenstemmingsbeoordeling en vademecum over de overeenkomsten inzake wederzijdse erkenning. 2. De Raad benadrukt dat deze documenten nuttig zijn ter verduidelijking van de externe strategie van de Gemeenschap voor alle soorten overeenkomsten inzake wederzijdse erkenning. Hij meent dat deze documenten in het licht van de opgedane ervaring zullen moeten worden aangevuld en aangepast om bij te dragen tot de verbetering van de intracommunautaire organisatie en de transparantie voor de voorbereiding van, de onderhandelingen over en het beheer van overeenkomsten inzake wederzijdse erkenning. 3. De Raad benadrukt de verwachtingen van de communautaire instellingen, de bevoegde instanties van de lidstaten en de economische actoren op het vlak van voorlichting en rechtszekerheid. Hij roept de Commissie op ernaar te blijven streven aan deze eisen te voldoen. De Raad wijst in het bijzonder op de essentiële functie van de communautaire waarschuwingsmechanismen ter garantie van de veiligheid van alle producten die op de communautaire markt in de handel worden gebracht, met inbegrip van de producten die ressorteren onder de overeenkomsten inzake wederzijdse erkenning, met name in de farmaceutische sector. 4. De Raad onderstreept het belang dat hij hecht aan de beoordeling a priori en a posteriori van de overeenkomsten inzake wederzijdse erkenning, meer bepaald via de raadpleging van de verschillende betrokken actoren (bevoegde instanties van de lidstaten, ondernemingen, organen voor de overeenstemmingsbeoordeling) en aan de analyse van het effect van deze overeenkomsten op de interne markt. 5. De Raad benadrukt ten slotte de noodzaak om er, met name door informatie-uitwisseling tussen de in de overeenkomsten inzake wederzijdse erkenning bedoelde comités en de bevoegde comités en groepen in het kader van de interne markt, op toe te zien dat de overeenkomsten inzake wederzijdse erkenning de goede werking van de interne markt niet verstoren. (1) PB C 190 van 7.7.1999, blz. 2.",
  "source": "EUR LEX"
}