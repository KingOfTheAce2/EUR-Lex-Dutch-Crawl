{
  "url": "http://www.w3.org/1999/xhtml\">",
  "content": "L_2016065NL.01006101.xml 11.3.2016 NL Publicatieblad van de Europese Unie L 65/61 BESLUIT (EU) 2016/350 VAN DE RAAD van 25 februari 2016 inzake de sluiting van de Regeling tussen de Europese Unie en de Zwitserse Bondsstaat betreffende de nadere bijzonderheden van de deelname van de Zwitserse Bondsstaat aan het Europees Ondersteuningsbureau voor asielzaken DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 74 en artikel 78, leden 1 en 2, in samenhang met artikel 218, lid 6, onder a), Gezien het voorstel van de Europese Commissie, Gezien de goedkeuring van het Europees Parlement, Overwegende hetgeen volgt: (1) Overeenkomstig Besluit nr. 185/2014/EU van de Raad ( 1 ) is de Regeling tussen de Europese Unie en de Zwitserse Bondsstaat betreffende de nadere bijzonderheden van de deelname van de Zwitserse Bondsstaat aan het Europees Ondersteuningsbureau voor asielzaken (de „regeling”) op 11 februari 2014 ondertekend, onder voorbehoud van de sluiting ervan. (2) De regeling dient te worden goedgekeurd. (3) Zoals wordt toegelicht in overweging 21 van Verordening (EU) nr. 439/2010 van het Europees Parlement en de Raad ( 2 ) , nemen het Verenigd Koninkrijk en Ierland deel aan die verordening en is deze bindend voor beide landen. Zij dienen dan ook uitvoering te geven aan artikel 49, lid 1, van Verordening (EU) nr. 439/2010 door deel te nemen aan dit besluit. Het Verenigd Koninkrijk en Ierland nemen daarom deel aan dit besluit. (4) Zoals wordt toegelicht in overweging 22 van Verordening (EU) nr. 439/2010, neemt Denemarken niet deel aan de aanneming en toepassing van die verordening en is deze niet bindend voor dat land. Denemarken neemt dan ook niet deel aan dit besluit, HEEFT HET VOLGENDE BESLUIT VASTGESTELD: Artikel 1 De Regeling tussen de Europese Unie en de Zwitserse Bondsstaat betreffende de nadere bijzonderheden van de deelname van de Zwitserse Bondsstaat aan het Europees Ondersteuningsbureau voor asielzaken wordt namens de Unie goedgekeurd. De tekst van de regeling is aan dit besluit gehecht. Artikel 2 De voorzitter van de Raad verricht namens de Europese Unie de in artikel 13, lid 1, van de regeling bedoelde kennisgeving ( 3 ) . Artikel 3 Dit besluit treedt in werking op de dag waarop het wordt vastgesteld. Gedaan te Brussel, 25 februari 2016. Voor de Raad De voorzitter K.H.D.M. DIJKHOFF ( 1 ) Besluit nr. 185/2014/EU van de Raad van 11 februari 2014 inzake de ondertekening, namens de Unie, van de Regeling tussen de Europese Unie en de Zwitserse Bondsstaat betreffende de nadere bijzonderheden van de deelname van de Zwitserse Bondsstaat aan het Europees Ondersteuningsbureau voor asielzaken ( PB L 102 van 5.4.2014, blz. 1 ). ( 2 ) Verordening (EU) nr. 439/2010 van het Europees Parlement en de Raad van 19 mei 2010 tot oprichting van een Europees Ondersteuningsbureau voor asielzaken ( PB L 132 van 29.5.2010, blz. 11 ). ( 3 ) De datum van inwerkingtreding van de regeling zal in het Publicatieblad van de Europese Unie worden bekendgemaakt door het secretariaat-generaal van de Raad.",
  "source": "EUR LEX"
}