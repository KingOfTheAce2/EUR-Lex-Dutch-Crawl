{
  "url": "http://www.w3.org/1999/xhtml\">",
  "content": "C_2010106NL.01002101.xml 24.4.2010 NL Publicatieblad van de Europese Unie C 106/21 BESLUIT Nr. P1 van 12 juni 2009 betreffende de interpretatie van artikel 50, lid 4, artikel 58, en artikel 87, lid 5, van Verordening (EG) nr. 883/2004 van het Europees Parlement en de Raad voor de toekenning van invaliditeitsuitkeringen en ouderdoms- en nabestaandenpensioenen (Voor de EER en voor de overeenkomst Europese Gemeenschap/Zwitserland relevante tekst) 2010/C 106/07 DE ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS, Gelet op artikel 72, onder a), van Verordening (EG) nr. 883/2004 van het Europees Parlement en de Raad van 29 april 2004 betreffende de coördinatie van de socialezekerheidsstelsels ( 1 ) , uit hoofde waarvan de Administratieve Commissie tot taak heeft alle vraagstukken van administratieve of interpretatieve aard die voortvloeien uit de bepalingen van Verordening (EG) nr. 883/2004 en Verordening (EG) nr. 987/2009 van het Europees Parlement en de Raad van 16 september 2009 tot vaststelling van de wijze van toepassing van Verordening (EG) nr. 883/2004 betreffende de coördinatie van de socialezekerheidsstelsels ( 2 ) , te behandelen, Gelet op artikel 50, lid 4, artikel 58, en artikel 87, lid 5, van Verordening (EG) nr. 883/2004, Overwegende dat het noodzakelijk is de toepassing van artikel 50, lid 4, artikel 58, en artikel 87, lid 5, van Verordening (EG) nr. 883/2004 te verduidelijken en de organen die belast zijn met de uitvoering van deze bepalingen de noodzakelijke aanwijzingen te geven, Handelend overeenkomstig artikel 71, lid 2, van Verordening (EG) nr. 883/2004, BESLUIT: I. Toepassing van artikel 50, lid 4, van Verordening (EG) nr. 883/2004 1. Een orgaan dat een uitkering uitbetaalt, maakt automatisch een nieuwe berekening wanneer het informatie ontvangt dat de begunstigde voldoet aan de voorwaarden voor toekenning van een uitkering onder de wetgeving van een andere lidstaat. Er wordt geen nieuwe berekening gemaakt in de situatie waar de onder de wetgeving van andere lidstaten vervulde tijdvakken al zijn meegerekend voor te toekenning van de uitkering, en er geen tijdvakken zijn vervuld sinds de toekenning van de uitkering. Indien echter aanvullende voorwaarden van toepassing zijn (afgezien van het vervuld zijn van tijdvakken van verzekering), zoals het bereiken van de vereiste leeftijd voor toekenning van de uitkering of een wijziging van het aantal kinderen dat in aanmerking moet worden genomen, wordt het automatisch noodzakelijk een nieuwe berekening te maken. 2. Een orgaan dat een nieuwe berekening maakt voor een uitkering die het eerder heeft toegekend, houdt bij die berekening rekening met alle tijdvakken van verzekering en/of van wonen, en met alle andere voorwaarden waaraan de begunstigde voldoet volgens de wetgeving van het orgaan en volgens de wetgeving van de andere lidstaten op de datum van toekenning van de herberekende uitkering. 3. De relevante datum is de dag waarop het risico zich voordeed in de lidstaat waar laatstelijk aan de voorwaarden voor het recht op een uitkering is voldaan. II. Toepassing van artikel 58 van Verordening (EG) nr. 883/2004 4. Een orgaan dat een aanvulling toekent overeenkomstig artikel 58 van Verordening (EG) nr. 883/2004 stelt het bevoegde orgaan van enige andere lidstaat, volgens de wetgeving waarvan de begunstigde recht heeft op een overeenkomstig de bepalingen van hoofdstuk 5 van de verordening toegekende uitkering, daarvan in kennis. 5. Het bevoegde orgaan van iedere andere lidstaat dat de begunstigde uitkeringen verstrekt uit hoofde van hoofdstuk 5 van Verordening (EG) nr. 883/2004 stelt ieder jaar in januari het orgaan dat de aanvulling betaalt, op de hoogte van het bedrag van de uitkering dat het de begunstigde per 1 januari van dat jaar verstrekt. III. Toepassing van artikel 87, lid 5, van Verordening (EG) nr. 883/2004 6. Wanneer een verzekerde een verzoek indient tot herziening van een invaliditeitspensioen overeenkomstig de bepalingen van artikel 87, lid 5, van Verordening (EG) nr. 883/2004, is het niet noodzakelijk een nieuw geneeskundig onderzoek te laten verrichten, wanneer de informatie in het dossier van de betrokkene als voldoende beschouwd kan worden. Indien dat niet het geval is, kan het betrokken orgaan verlangen dat er een nieuw geneeskundig onderzoek wordt verricht. IV. Bekendmaking en inwerkingtreding 7. Dit besluit wordt bekendgemaakt in het Publicatieblad van de Europese Unie . Het is van toepassing vanaf de datum van inwerkingtreding van Verordening (EG) nr. 987/2009. De voorzitster van de Administratieve Commissie Gabriela PIKOROVÁ ( 1 ) PB L 166 van 30.4.2004, blz. 1 . ( 2 ) PB L 284 van 30.10.2009, blz. 1 .",
  "source": "EUR LEX"
}