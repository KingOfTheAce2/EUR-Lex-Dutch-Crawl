{
  "url": "http://www.w3.org/1999/xhtml\"><!--",
  "content": "L_202500141NL.000101.fmx.xml Publicatieblad van de Europese Unie NL L-serie 2025/141 30.1.2025 UITVOERINGSVERORDENING (EU) 2025/141 VAN DE COMMISSIE van 29 januari 2025 tot onderwerping van de invoer van schroeven zonder kop van oorsprong uit de Volksrepubliek China aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”) en met name artikel 14, lid 5, Na kennisgeving aan de lidstaten, Overwegende hetgeen volgt: (1) Op 17 oktober 2024 heeft de Europese Commissie (“de Commissie”) met een bericht ( 2 ) in het Publicatieblad van de Europese Unie de inleiding van een antidumpingprocedure betreffende de invoer in de Unie van schroeven zonder kop van oorsprong uit de Volksrepubliek China aangekondigd. (2) Deze inleiding volgde op een klacht die op 2 september 2024 werd ingediend door het European Industrial Fasteners Institute (“de klager”) namens producenten die meer dan 25 % van de totale productie van schroeven zonder kop in de Unie voor hun rekening nemen. 1. PRODUCTEN WAARVAN DE INVOER AAN REGISTRATIE WORDT ONDERWORPEN (3) Het aan registratie onderworpen product (“het betrokken product”) betreft schroeven en bouten, al dan niet met bijbehorende moeren en sluitringen, zonder kop, van ijzer of van ander staal dan roestvrij staal, ongeacht de treksterkte, met uitzondering van kraagschroeven en andere houtschroeven, oogschroeven en schroefhaken, zelftappende schroeven en schroeven en bouten voor het bevestigen van materiaal voor de bouw van spoorbanen, momenteel ingedeeld onder de GN-codes 7318 15 42  en 7318 15 48 , van oorsprong uit de Volksrepubliek China (“het onderzochte product”). 2. REGISTRATIE (4) Overeenkomstig artikel 14, lid 5, van de basisverordening kan de invoer van het betrokken product worden geregistreerd zodat, indien het onderzoek leidt tot de instelling van antidumpingrechten, deze rechten overeenkomstig de geldende wettelijke bepalingen met terugwerkende kracht op de geregistreerde invoer kunnen worden geheven indien aan de vereiste voorwaarden is voldaan. (5) De Commissie heeft besloten de invoer van het betrokken product op eigen initiatief aan registratie te onderwerpen overeenkomstig artikel 14, lid 5, van de basisverordening. De voorwaarden voor de inning met terugwerkende kracht van rechten zullen in voorkomend geval worden beoordeeld in de verordening tot instelling van definitieve rechten. (6) Eventuele toekomstig verschuldigde rechten zullen voortvloeien uit de bevindingen van het antidumpingonderzoek. (7) Op basis van de berekeningen in de klacht waarin om de opening van een antidumpingonderzoek werd verzocht, worden voor de periode van 1 januari 2020 tot en met 31 december 2023 de dumpingmarges voor het betrokken product tussen 100 % en 150 % en de schademarge tussen 150 % en 214 % geraamd. De mogelijk in de toekomst verschuldigde rechten zouden overeenkomstig artikel 7, lid 2, van de basisverordening normaliter worden vastgesteld op het laagste van die twee niveaus. (8) In dit stadium is de Commissie echter niet in staat het bedrag van de mogelijk in de toekomst verschuldigde rechten te ramen. De in de klacht vermelde cijfers dienen dus slechts ter informatie en kunnen geen verwachtingen doen ontstaan ten aanzien van de hoogte van de rechten die op grond van het onderzoek zullen worden vastgesteld. 3. VERWERKING VAN PERSOONSGEGEVENS (9) Persoonsgegevens die in het kader van deze registratie worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 3 ) betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 14, lid 5, van Verordening (EU) 2016/1036 wordt de douaneautoriteiten opgedragen passende maatregelen te nemen voor de registratie van de invoer in de Unie van schroeven en bouten, al dan niet met bijbehorende moeren en sluitringen, zonder kop, van ijzer of van ander staal dan roestvrij staal, ongeacht de treksterkte, met uitzondering van kraagschroeven en andere houtschroeven, oogschroeven en schroefhaken, zelftappende schroeven en schroeven en bouten voor het bevestigen van materiaal voor de bouw van spoorbanen, momenteel ingedeeld onder de GN-codes 7318 15 42  en 7318 15 48 , van oorsprong uit de Volksrepubliek China. 2.   De registratie wordt negen maanden na de datum van inwerkingtreding van de onderhavige verordening beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 januari 2025. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) PB C, C/2024/6209, 17.10.2024, ELI: http://data.europa.eu/eli/C/2024/6209/oj . ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj . ELI: http://data.europa.eu/eli/reg_impl/2025/141/oj ISSN 1977-0758 (electronic edition)",
  "source": "EUR LEX"
}