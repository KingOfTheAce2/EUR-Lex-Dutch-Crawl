{
  "url": "http://www.w3.org/1999/xhtml\">",
  "content": "L_2009322NL.01001201.xml 9.12.2009 NL Publicatieblad van de Europese Unie L 322/12 BESCHIKKING VAN DE RAAD van 26 november 2009 met betrekking tot het standpunt dat de Europese Gemeenschap zal innemen bij de heronderhandeling van de monetaire overeenkomst met de Republiek San Marino (2009/904/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 111, lid 3, Gezien de aanbeveling van de Commissie, Na raadpleging van de Europese Centrale Bank, Overwegende hetgeen volgt: (1) Met ingang van de datum van de invoering van de euro is de Gemeenschap bevoegd voor monetaire en wisselkoersaangelegenheden. (2) Het is aan de Raad om besluiten te nemen over de regelingen voor de onderhandelingen over en de sluiting van overeenkomsten inzake aangelegenheden betreffende het monetaire of wisselkoersregime. (3) Op 29 november 2000 heeft de Italiaanse Republiek, namens de Gemeenschap, een monetaire overeenkomst met de Republiek San Marino gesloten. (4) Op 10 februari 2009 heeft de Raad in zijn conclusies de Commissie verzocht de werking van de bestaande monetaire overeenkomsten te evalueren en te bezien of de maxima voor de uitgifte van munten kunnen worden verhoogd. (5) In de mededeling over de werking van de monetaire overeenkomsten met Monaco, San Marino en Vaticaanstad heeft de Commissie geconcludeerd dat de monetaire overeenkomst met de Republiek San Marino in zijn huidige vorm dient te worden gewijzigd om tot een consequentere benadering te komen van de betrekkingen tussen de Gemeenschap en de landen die een monetaire overeenkomst hebben ondertekend. (6) Er dient bijgevolg zo spoedig mogelijk opnieuw over de monetaire overeenkomst met de Republiek San Marino te worden onderhandeld, zodat de nieuwe regeling op 1 januari 2010 in werking treedt, samen met de nieuwe regels voor het in omloop brengen van euromunten die zijn neergelegd in de op 10 februari 2009 door de Raad in zijn conclusies onderschreven aanbeveling van de Commissie van 19 december 2008 betreffende gemeenschappelijke richtsnoeren voor de nationale zijde en de uitgifte van voor circulatie bestemde euromuntstukken ( 1 ) , HEEFT DE VOLGENDE BESCHIKKING VASTGESTELD: Artikel 1 De Italiaanse Republiek stelt de Republiek San Marino ervan in kennis dat het noodzakelijk is de bestaande monetaire overeenkomst tussen de Italiaanse Republiek, namens de Europese Gemeenschap, en de Republiek San Marino (hierna: „de overeenkomst” genoemd) zo spoedig mogelijk te wijzigen en biedt aan te heronderhandelen over de desbetreffende bepalingen van de overeenkomst. Artikel 2 Bij de heronderhandeling van de overeenkomst met de Republiek San Marino streeft de Gemeenschap de volgende wijzigingen na: a) De overeenkomst wordt gesloten tussen de Gemeenschap en de Republiek San Marino. De tekst van de overeenkomst is een gecodificeerde tekst van de huidige overeenkomst en de wijzigingen. b) De Republiek San Marino verbindt zich ertoe door middel van directe omzettingen of eventuele gelijkwaardige instrumenten alle passende maatregelen te nemen: — voor de toepassing van alle relevante communautaire bancaire en financiële wetgeving, met name die welke betrekking heeft op de werkzaamheden van en het toezicht op de betrokken instellingen; — voor de toepassing van alle relevante Gemeenschapswetgeving betreffende de voorkoming van witwassen van geld, de preventie van fraude en vervalsing van contante en girale betaalmiddelen, medailles en penningen, en de statistische rapportageverplichtingen. De Republiek San Marino ziet erop toe dat alle relevante communautaire bancaire en financiële wetgeving uiterlijk op 1 januari 2015 op haar grondgebied ten uitvoer is gelegd. De overeenkomst bevat een bijlage met de termijnen voor de aanneming van dergelijke maatregelen. c) De methode voor de berekening van de plafonds voor de uitgifte van euromunten door de Republiek San Marino wordt herzien. Voor de berekening van het nieuwe uitgifteplafond wordt een methode gehanteerd waarbij een vast en een variabel deel worden gecombineerd: met het vaste deel wordt beoogd buitensporige speculatie door muntverzamelaars met muntstukken van de Republiek San Marino te vermijden door aan de vraag van de verzamelaarsmarkt te voldoen, terwijl het variabele deel wordt berekend op basis van de gemiddelde muntuitgifte per hoofd van de bevolking van de Republiek Italië in het jaar n-1, vermenigvuldigd met het aantal inwoners van San Marino. d) Er wordt een gemengd comité ingesteld om de bij de tenuitvoerlegging van de overeenkomst gemaakte vorderingen te monitoren. Het comité is samengesteld uit vertegenwoordigers van de Republiek San Marino, de Italiaanse Republiek, de Commissie en de ECB. Het beschikt over de mogelijkheid jaarlijks het vaste deel te herzien om met de inflatie en de ontwikkeling van de verzamelaarsmarkt rekening te houden. Het neemt zijn besluiten met eenparigheid van stemmen. Het gemengd comité stelt zijn reglement van orde vast. e) De euromunten van de Republiek San Marino worden geslagen door het Instituto Poligrafico e Zecca dello Stato. De Republiek San Marino beschikt echter over de mogelijkheid een andere contractant aan te wijzen onder de Munten van de Europese Unie die euromunten slaan, mits het gemengd comité daarmee instemt. Met het oog op de goedkeuring door de Europese Centrale Bank van de totale omvang van de uitgifte wordt de hoeveelheid munten die de Republiek San Marino uitgeeft, opgeteld bij de hoeveelheid munten die wordt uitgegeven door de Republiek Italië. f) Het Hof van Justitie van de Europese Gemeenschappen wordt aangewezen als de instantie die verantwoordelijk is voor het beslechten van geschillen die uit de toepassing van de overeenkomst kunnen rijzen. Indien de Gemeenschap of de Republiek San Marino van mening is dat de andere partij een uit de monetaire overeenkomst voortvloeiende verplichting niet is nagekomen, kan de zaak aanhangig worden gemaakt bij het Hof van Justitie. Het arrest van het Hof is bindend voor de partijen, die gehouden zijn de maatregelen te nemen die nodig zijn ter uitvoering van het arrest binnen de termijn die het Hof van Justitie in zijn arrest heeft vastgesteld. Ingeval de Gemeenschap of de Republiek San Marino nalaat om binnen de gestelde termijn de maatregelen te nemen die nodig zijn ter uitvoering van het arrest, kan de andere partij de overeenkomst onmiddellijk opzeggen. Artikel 3 De onderhandelingen met de Republiek San Marino worden namens de Gemeenschap gevoerd door de Italiaanse Republiek en de Commissie. De Italiaanse Republiek en de Commissie zijn bevoegd, de overeenkomst in naam van de Gemeenschap te paraferen. De ECB wordt volledig betrokken bij de onderhandelingen en haar instemming is vereist voor de onderwerpen die binnen haar bevoegdheidssfeer vallen. De Italiaanse Republiek en de Commissie leggen de ontwerpovereenkomst ter advies voor aan het Economisch en Financieel Comité (hierna: „EFC” genoemd). Artikel 4 Bij de parafering van de overeenkomst verwerft de Commissie de bevoegdheid om namens de Gemeenschap de overeenkomst te sluiten, tenzij het EFC of de ECB van mening is dat de overeenkomst aan de Raad moet worden voorgelegd. Artikel 5 Deze beschikking is gericht tot de Italiaanse Republiek, de Commissie en de ECB. Gedaan te Brussel, 26 november 2009. Voor de Raad De voorzitter J. BJÖRKLUND ( 1 ) PB L 9 van 14.1.2009, blz. 52 .",
  "source": "EUR LEX"
}