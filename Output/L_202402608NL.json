{
  "url": "http://www.w3.org/1999/xhtml\">",
  "content": "L_202402608NL.000101.fmx.xml Publicatieblad van de Europese Unie NL L-serie 2024/2608 8.10.2024 VERORDENING (EU) 2024/2608 VAN DE COMMISSIE van 7 oktober 2024 tot wijziging van bijlage II bij Verordening (EG) nr. 1333/2008 van het Europees Parlement en de Raad wat het gebruik van cellulose in poedervorm (E 460(ii)) en glucono-delta-lacton (E 575) in ongerijpte zachte smeerbare kaasproducten betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) , en met name artikel 7, lid 5, Overwegende hetgeen volgt: (1) In bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de desbetreffende gebruiksvoorwaarden. (2) De EU-lijst van levensmiddelenadditieven kan worden bijgewerkt overeenkomstig de uniforme procedure van artikel 3, lid 1, van Verordening (EG) nr. 1331/2008, hetzij op initiatief van de Commissie, hetzij op aanvraag van een lidstaat of een belanghebbende partij. (3) Het gebruik van cellulose in poedervorm (E 460(ii)) en van glucono-delta-lacton (E 575) als levensmiddelenadditieven in tal van levensmiddelen is krachtens bijlage II bij Verordening (EG) nr. 1333/2008 toegestaan. (4) Op 28 juli 2022 zijn bij de Commissie twee aanvragen ingediend voor een vergunning voor het gebruik van cellulose in poedervorm (E 460(ii)) en glucono-delta-lacton (E 575) in ongerijpte zachte smeerbare kaasproducten, in levensmiddelencategorie 01.7.6 “Kaasproducten (met uitzondering van producten die onder categorie 16 vallen)”. Die aanvragen zijn vervolgens overeenkomstig artikel 4 van Verordening (EG) nr. 1331/2008 toegankelijk gemaakt voor de lidstaten. (5) Cellulose in poedervorm (E 460(ii)) en glucono-delta-lacton (E 575) zijn bestemd voor gebruik bij de productie van ongerijpte zachte smeerbare kaasproducten. Glucono-delta-lacton (E 575) zorgt ervoor dat in korte tijd melkmengsels worden verzuurd en caseïne wordt gestremd door een gecontroleerde pH-verlaging zonder gebruikmaking van melkzuurbacteriën. Cellulose in poedervorm (E 460(ii)) zorgt ervoor dat melkwei wordt gebonden en dat zij niet uit de wrongel vrijkomt zodat er een product ontstaat dat gedurende de levensduur ervan stabiel blijft. Het beoogde gebruik van cellulose in poedervorm (E 460(ii)) en glucono-delta-lacton (E 575) leidt dus tot een efficiënter productieproces waarvoor minder grondstoffen, minder energie en minder tijd nodig zijn. (6) Krachtens artikel 3, lid 2, van Verordening (EG) nr. 1331/2008 moet de Commissie voor het bijwerken van de EU-lijst van levensmiddelenadditieven in bijlage II bij Verordening (EG) nr. 1333/2008 het advies van de Europese Autoriteit voor voedselveiligheid (EFSA) inwinnen, tenzij die bijwerking naar verwachting geen gevolgen voor de gezondheid van de mens zal hebben. (7) Op 16 januari 2018 heeft de EFSA een wetenschappelijk advies ( 3 ) uitgebracht waarin zij onder meer de veiligheid van cellulose in poedervorm (E 460(ii)) als levensmiddelenadditief opnieuw heeft beoordeeld. De EFSA heeft geconcludeerd dat er geen behoefte was aan een in cijfers uitgedrukte “aanvaardbare dagelijkse inname” (ADI) en dat er bij de gerapporteerde gebruiksvormen en gebruiksniveaus voor de ongemodificeerde en gemodificeerde cellulosesoorten (E 460(i), E 460(ii), E 461-466, E 468 en E 469) geen sprake zou zijn van een gevaar voor de gezondheid. Een dergelijke conclusie wordt getrokken voor stoffen met een zeer gering veiligheidsrisico en alleen indien er betrouwbare informatie beschikbaar is over zowel blootstelling als toxiciteit en indien de kans op schadelijke effecten op de gezondheid van mensen bij dosissen die niet leiden tot onevenwichtigheden in de voeding bij dieren, gering is ( 4 ) . (8) De veiligheid van glucono-delta-lacton (E 575) is in 1990 beoordeeld door het Wetenschappelijk Comité voor de menselijke voeding, dat de ADI als “niet gespecificeerd” heeft vastgesteld ( 5 ) . Onder de formulering “niet gespecificeerd” wordt verstaan dat op grond van de beschikbare toxicologische, biochemische en klinische gegevens de totale dagelijkse inname van de stof door het natuurlijke voorkomen daarvan en het huidige gebruik ervan in levensmiddelen in hoeveelheden die nodig zijn om het gewenste technologische effect te bereiken, geen gevaar voor de gezondheid oplevert. In Verordening (EU) nr. 257/2010 van de Commissie ( 6 ) was de Commissie van oordeel dat glucono-delta-lacton (E 575) weinig zorgwekkend was en dat de herbeoordeling ervan geen hoge prioriteit had gezien het ontbreken van nieuw inhoudelijk bewijsmateriaal waarin vraagtekens worden geplaatst bij de evaluatie, en gezien het verslag van de Commissie over de inname van levensmiddelenadditieven via de voeding in de EU van 2001 ( 7 ) en het verslag “Food additives in Europe 2000” ( 8 ) dat door de Noordse Raad van Ministers bij de Commissie is ingediend en dat aanvullende informatie voor de prioritering van additieven voor herbeoordeling bevat. In afwachting van de herbeoordeling van glucono-delta-lacton (E 575) in het kader van dat programma, is de Commissie om dezelfde redenen van oordeel dat de conclusie van het Wetenschappelijk Comité voor de menselijke voeding nog steeds geldig is. (9) Aangezien het gebruik van cellulose in poedervorm (E 460(ii)) als stabilisator en van glucono-delta-lacton (E 575) als zuurteregelaar in ongerijpte zachte smeerbare kaasproducten waarschijnlijk geen effecten heeft op de gezondheid van de mens, hoeft er geen advies van de EFSA te worden ingewonnen. (10) Bijlage II bij Verordening (EG) nr. 1333/2008 moet daarom dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 oktober 2024. Voor de Commissie De voorzitter Ursula VON DER LEYEN ( 1 ) PB L 354 van 31.12.2008, blz. 16 , ELI: http://data.europa.eu/eli/reg/2008/1333/oj . ( 2 ) PB L 354 van 31.12.2008, blz. 1 , ELI: http://data.europa.eu/eli/reg/2008/1331/oj . ( 3 ) Scientific Opinion on the re-evaluation of celluloses E 460(i), E 460(ii), E 461, E 462, E 463, E 464, E 465, E 466, E 468 and E 469 as food additives ( EFSA Journal 2018;16(1):5047, 104 blz., https://doi.org/10.2903/j.efsa.2018;5047 ). ( 4 ) Statement on a conceptual framework for the risk assessment of certain food additives re-evaluated under Commission Regulation (EU) No 257/2010 ( EFSA Journal 2014;12(6):3697, 11 blz., https://www.efsa.europa.eu/en/efsajournal/pub/3697 ). ( 5 ) Verslagen van het Wetenschappelijk Comité voor de menselijke voeding, vijfentwintigste reeks, 1991, ( https://ec.europa.eu/food/system/files/2020-12/sci-com_scf_reports_25.pdf ). ( 6 ) Verordening (EU) nr. 257/2010 van de Commissie van 25 maart 2010 tot vaststelling van een programma voor de herbeoordeling van goedgekeurde levensmiddelenadditieven overeenkomstig Verordening (EG) nr. 1333/2008 van het Europees Parlement en de Raad inzake levensmiddelenadditieven ( PB L 80 van 26.3.2010, blz. 19 , ELI: http://data.europa.eu/eli/reg/2010/257/oj ). ( 7 ) COM(2001) 542 definitief`. ( 8 ) Food Additives in Europe 2000, Status of safety assessments of food additives presently permitted in the EU, Nordic Council of Ministers, TemaNord 2002:560. BIJLAGE In deel E van bijlage II bij Verordening (EG) nr. 1333/2008 wordt levensmiddelencategorie 01.7.6 “Kaasproducten (met uitzondering van producten van categorie 16)” als volgt gewijzigd: a) de vermelding voor cellulose in poedervorm (E 460) wordt vervangen door: “E 460(ii) Cellulose in poedervorm quantum satis alleen gesneden of geraspte, gerijpte en ongerijpte producten; ongerijpte zachte smeerbare kaasproducten” b) de vermelding voor glucono-delta-lacton (E 575) wordt vervangen door: “E 575 Glucono-delta-lacton quantum satis alleen gerijpte producten; ongerijpte zachte smeerbare kaasproducten” ELI: http://data.europa.eu/eli/reg/2024/2608/oj ISSN 1977-0758 (electronic edition)",
  "source": "EUR LEX"
}