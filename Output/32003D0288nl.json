{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0288:NL:HTML\">",
  "content": "EUR-Lex - 32003D0288 - NL Avis juridique important | 32003D0288 2003/288/EG: Beschikking van de Commissie van 23 april 2003 betreffende een door Denemarken ingediend verzoek om vrĳstelling van de belastingen op voertuigen overeenkomstig artikel 6, lid 2, onder b), van Richtlĳn 1999/62/EG van de Raad betreffende het in rekening brengen van het gebruik van bepaalde infrastructuurvoorzieningen aan zware vrachtvoertuigen (kennisgeving geschied onder nummer C(2003) 1263) Publicatieblad Nr. L 104 van 25/04/2003 blz. 0040 - 0041 Beschikking van de Commissie van 23 april 2003 betreffende een door Denemarken ingediend verzoek om vrijstelling van de belastingen op voertuigen overeenkomstig artikel 6, lid 2, onder b), van Richtlijn 1999/62/EG van de Raad betreffende het in rekening brengen van het gebruik van bepaalde infrastructuurvoorzieningen aan zware vrachtvoertuigen (kennisgeving geschied onder nummer C(2003) 1263) (Slechts de tekst in de Deense taal is authentiek) (2003/288/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 1999/62/EG van het Europees Parlement en de Raad van 17 juni 1999 betreffende het in rekening brengen van het gebruik van bepaalde infrastructuurvoorzieningen aan zware vrachtvoertuigen(1), en met name op artikel 6, Overwegende hetgeen volgt: (1) Overeenkomstig artikel 6, lid 2, onder b), van Richtlijn 1999/62/EG kunnen de lidstaten verlaagde tarieven of vrijstellingen toepassen voor voertuigen die slechts af en toe deelnemen aan het verkeer op de openbare weg in de lidstaat van registratie en die door natuurlijke of rechtspersonen worden gebruikt die het goederenvervoer niet als hoofdactiviteit hebben, mits het vervoer door deze voertuigen niet leidt tot vervalsing van de mededinging. Voor deze tariefverlaging of vrijstelling moet toestemming van de Commissie worden verkregen. (2) Denemarken heeft de toestemming van de Commissie gevraagd voor de vrijstelling van belastingen op voertuigen overeenkomstig Richtlijn 1999/62/EG voor voertuigen van 12 ton of meer die uitsluitend worden gebruikt in verband met activiteiten van pretparken en circussen in Denemarken. (3) De voorwaarden als bedoeld in artikel 6, lid 2, onder b), van Richtlijn 1999/62/EG zijn vervuld, aangezien deze voertuigen slechts af en toe deelnemen aan het verkeer op de openbare weg, gelet op het feit dat deze activiteiten vooral in de zomerperiode plaatshebben en het vervoer bovendien alleen dient om het circus of de pretparkuitrusting van de ene stad naar de andere te brengen, met verscheidene weken tussen de reizen; aangezien deze voertuigen geregistreerd staan op de naam van een pretpark of circus, die het goederenvervoer niet als hoofdactiviteit hebben; aangezien deze voertuigen geen vervalsing van de mededinging veroorzaken doordat zij niet kunnen worden gebruikt voor het vervoer van andere goederen dan welke de pretparken of circussen voor hun eigen activiteiten gebruiken en deze voertuigen bovendien duidelijke kentekenen dragen dat zij voor dit doel worden gebruikt. (4) De toestemming moet voor een beperkte tijd worden gegeven. (5) De door Denemarken gevraagde toestemming dient derhalve te worden goedgekeurd, HEEFT DE VOLGENDE BESCHIKKING GEGEVEN: Artikel 1 De Commissie geeft hierbij toestemming om tot 31 december 2009, in overeenstemming met artikel 6, lid 2, onder b), van Richtlijn 1999/62/EG vrijstelling van de belastingen op voertuigen te verlenen aan voertuigen van 12 ton of meer die uitsluitend worden gebruikt in verband met activiteiten van pretparken en circussen in Denemarken. Artikel 2 Deze beschikking is gericht tot het Koninkrijk Denemarken. Gedaan te Brussel, 23 april 2003. Voor de Commissie Loyola De Palacio Vice-voorzitter (1) PB L 187 van 20.7.1999, blz. 42.",
  "source": "EUR LEX"
}