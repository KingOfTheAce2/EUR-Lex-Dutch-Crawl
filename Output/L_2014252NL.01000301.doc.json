{
  "url": "http://www.w3.org/1999/xhtml\">",
  "content": "L_2014252NL.01000301.xml 26.8.2014 NL Publicatieblad van de Europese Unie L 252/3 UITVOERINGSVERORDENING (EU) Nr. 921/2014 VAN DE COMMISSIE van 25 augustus 2014 tot wijziging van Uitvoeringsverordening (EU) nr. 540/2011 wat betreft de voorwaarden voor de goedkeuring van de werkzame stof tebuconazool (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, onder c), Overwegende hetgeen volgt: (1) Tebuconazool is bij Richtlijn 2008/125/EG van de Commissie ( 2 ) als werkzame stof voor gebruik als fungicide opgenomen in bijlage I bij Richtlijn 91/414/EEG van de Raad ( 3 ) , onder de voorwaarde dat de betrokken lidstaten er zorg voor dragen dat de kennisgevers die om opneming van tebuconazool in die bijlage hebben verzocht, verdere bevestigende informatie indienen in de vorm van studies naar het risico voor vogels en zoogdieren. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) Op 8 april 2010 heeft een van de kennisgevers die om opneming van tebuconazool in bijlage I bij Richtlijn 91/414/EEG hebben verzocht, een aanvraag ingediend tot wijziging van de goedkeuringsvoorwaarden van de werkzame stof tebuconazool om gebruik ervan als plantengroeiregulator zonder beperkingen toe te staan. Bij het wijzigingsverzoek was informatie betreffende het aangevraagde extra ondersteunde gebruik als groeiregulator in koolzaad gevoegd. De aanvraag werd ingediend bij Denemarken, dat bij Verordening (EG) nr. 1490/2002 van de Commissie ( 5 ) als lidstaat-rapporteur was aangewezen. (4) Denemarken heeft de door de kennisgever ingediende informatie beoordeeld. Op 23 juli 2012 heeft Denemarken zijn beoordeling, in de vorm van een addendum bij het ontwerpbeoordelingsverslag, aan de andere lidstaten, de Commissie en de Europese Autoriteit voor voedselveiligheid (EFSA) overgelegd. (5) De Commissie heeft de EFSA geraadpleegd en die heeft haar advies over de risicobeoordeling voor tebuconazool op 9 december 2013 gepresenteerd ( 6 ) . Het ontwerpbeoordelingsverslag, het addendum en het advies van de EFSA zijn door de lidstaten en de Commissie in het kader van het Permanent Comité voor de voedselketen en de diergezondheid onderzocht en het ontwerpbeoordelingsverslag is op 11 juli 2014 in het kader van het Permanent Comité voor planten, dieren, levensmiddelen en diervoeders afgerond in de vorm van het evaluatieverslag van de Commissie voor tebuconazool. (6) De Commissie heeft de kennisgever verzocht zijn opmerkingen over het evaluatieverslag voor tebuconazool in te dienen. (7) De Commissie is tot de conclusie gekomen dat het zonder beperkingen toestaan van het gebruik als planengroeiregulator geen andere risico's oplevert dan die waarmee reeds rekening is gehouden bij de goedkeuring van tebuconazool en in het evaluatieverslag van de Commissie voor die stof. (8) Het is wenselijk om de goedkeuring van tebuconazool uit te breiden tot gebruik als plantengroeiregulator zonder beperking. Om echter rekening te houden met de resterende onzekerheid over de mogelijke blootstelling van grondwater aan de metaboliet 1,2,4-triazool voor het representatieve gebruik van middelen voor het bespuiten van granen, zoals de behandeling van gerstzaad en het bespuiten van druiven, moeten de lidstaten bijzondere aandacht besteden aan de mogelijke verontreiniging van het grondwater, wanneer de werkzame stof in qua bodemgesteldheid of klimatologische omstandigheden kwetsbare gebieden wordt gebruikt, met name wat betreft de aanwezigheid van de metaboliet 1,2,4-triazool in het grondwater. (9) In januari 2014 heeft Denemarken de beoordeling van de bevestigende informatie over het risico voor vogels en zoogdieren afgerond. Het Permanent Comité voor planten, dieren, levensmiddelen en diervoeders is het ermee eens dat, op basis van het huidige resultaat, het risico voor vogels en zoogdieren aanvaardbaar is. De conclusies van de oorspronkelijke risicobeoordeling worden derhalve niet wezenlijk aangetast door de beoordeling van de ingediende bevestigende gegevens. Verdere evaluatie door de EFSA wordt niet noodzakelijk geacht. (10) De bijlage bij Uitvoeringsverordening (EU) nr. 540/2011 moet daarom dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) nr. 540/2011 Deel A van de bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 augustus 2014. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) Richtlijn 2008/125/EG van de Commissie van 19 december 2008 tot wijziging van Richtlijn 91/414/EEG om aluminiumfosfide, calciumfosfide, magnesiumfosfide, cymoxanil, dodemorf, 2,5-dichloorbenzoëzuurmethylester, metamitron, sulcotrione, tebuconazool en triadimenol op te nemen als werkzame stoffen ( PB L 344 van 20.12.2008, blz. 78 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Verordening (EG) nr. 1490/2002 van de Commissie van 14 augustus 2002 houdende bepalingen voor de uitvoering van de derde fase van het werkprogramma zoals bedoeld in artikel 8, lid 2, van Richtlijn 91/414/EEG van de Raad en tot wijziging van Verordening (EG) nr. 451/2000 ( PB L 224 van 21.8.2002, blz. 23 ). ( 6 ) EFSA (Europese Autoriteit voor voedselveiligheid), 2013. Conclusion on the peer review of the pesticide risk assessment of the active substance tebuconazole. EFSA Journal 2014, 12(1):3485, 98 blz., doi:10.2903/j.efsa.2014.3485. BIJLAGE De kolom „Specifieke bepalingen” van rij 268, tebuconazool, van deel A van de bijlage bij Uitvoeringsverordening (EU) nr. 540/2011 wordt vervangen door: „DEEL A Alleen gebruik als fungicide en plantengroeiregulator mag worden toegestaan. DEEL B Voor de toepassing van de in artikel 29, lid 6, van Verordening (EG) nr. 1107/2009 bedoelde uniforme beginselen wordt rekening gehouden met de conclusies van het evaluatieverslag over tebuconazool, dat op 28 oktober 2008 door het Permanent Comité voor de voedselketen en de diergezondheid is goedgekeurd, en met name met de aanhangsels I en II. Bij deze algemene beoordeling moeten de lidstaten bijzondere aandacht besteden aan: — de veiligheid van de toedieners en de werknemers en ervoor zorgen dat in de gebruiksvoorwaarden de toepassing van geschikte persoonlijke beschermingsmiddelen wordt voorgeschreven; — de blootstelling van de consument via de voeding aan de metabolieten van tebuconazool (triazool); — de mogelijke verontreiniging van het grondwater, wanneer de werkzame stof wordt gebruikt in qua bodemgesteldheid of klimatologische omstandigheden kwetsbare gebieden, met name wat betreft de aanwezigheid van de metaboliet 1,2,4-triazool in grondwater; — de bescherming van graanetende vogels en zoogdieren en herbivore zoogdieren en ervoor zorgen dat de toelatingsvoorwaarden indien nodig risicobeperkende maatregelen omvatten; — de bescherming van in het water levende organismen en ervoor zorgen dat de toelatingsvoorwaarden indien nodig risicobeperkende maatregelen omvatten, zoals bufferzones. De betrokken lidstaten moeten ervoor zorgen dat de kennisgever binnen twee jaar na de goedkeuring van de OESO-richtsnoeren voor hormoonontregelingstests of, bij wijze van alternatief, van de op communautair niveau overeengekomen testrichtsnoeren bij de Commissie nadere informatie over de mogelijke hormoonontregelende eigenschappen van tebuconazool indient.”",
  "source": "EUR LEX"
}