{
  "url": "http://www.w3.org/1999/xhtml\">",
  "content": "L_2021060NL.01002101.xml 22.2.2021 NL Publicatieblad van de Europese Unie L 60/21 GEDELEGEERDE VERORDENING (EU) 2021/268 VAN DE COMMISSIE van 28 oktober 2020 tot wijziging van bijlage IV bij Verordening (EU) 2018/841 van het Europees Parlement en de Raad wat betreft de referentieniveaus voor bossen die door de lidstaten moeten worden toegepast voor de periode van 2021 tot en met 2025 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/841 van het Europees Parlement en de Raad van 30 mei 2018 inzake de opname van broeikasgasemissies en -verwijderingen door landgebruik, verandering in landgebruik en bosbouw in het klimaat- en energiekader 2030, en tot wijziging van Verordening (EU) nr. 525/2013 en Besluit nr. 529/2013/EU ( 1 ) , en met name artikel 8, lid 8, Overwegende hetgeen volgt: (1) De lidstaten hebben bij de Commissie nationale boekhoudplannen voor bosbouw ingediend, met inbegrip van de voorgestelde referentieniveaus voor bossen voor de periode van 2021 tot en met 2025. (2) Overeenkomstig artikel 8, lid 6, van Verordening (EU) 2018/841 heeft de Commissie een technische beoordeling uitgevoerd van de door de lidstaten ingediende nationale boekhoudplannen voor bosbouw om te beoordelen in hoeverre de voorgestelde referentieniveaus voor bossen zijn vastgesteld in overeenstemming met de beginselen en vereisten van artikel 8, leden 4 en 5, en artikel 5, lid 1, van die verordening. (3) Overeenkomstig artikel 8, lid 6, van Verordening (EU) 2018/841 en overeenkomstig de verbintenis die is aangegaan tijdens de onderhandelingen over die verordening, zoals vastgelegd in de verklaring over de betrokkenheid van deskundigen die aan het Europees Parlement is gericht, heeft de Commissie op 30 oktober 2018 een deskundigengroep van de Commissie ( 2 ) (“de deskundigengroep”) opgericht die tot taak heeft de Commissie bij te staan bij de uitvoering van de technische beoordeling. De deskundigengroep bestond onder meer uit door de lidstaten aangewezen deskundigen, op persoonlijke titel benoemde personen die onafhankelijk en in het algemeen belang handelden, vertegenwoordigers van onderzoeksorganisaties en niet-gouvernementele organisaties, en belanghebbenden. (4) Op basis van de standpunten van de deskundigengroep en de technische beoordeling heeft de Commissie technische aanbevelingen aan de lidstaten gedaan om de technische herziening van de voorgestelde referentieniveaus voor bossen te vergemakkelijken. De Commissie heeft de technische aanbevelingen op 18 juni 2019 bekendgemaakt ( 3 ) . (5) Overeenkomstig artikel 8, lid 7, van Verordening (EU) 2018/841 hebben de lidstaten op basis van de technische beoordeling en de technische aanbevelingen hun nationale boekhoudplannen voor bosbouw herzien en in sommige gevallen een referentieniveau voor bossen voorgesteld, en hebben zij de informatie aan de Commissie meegedeeld. De Commissie heeft op 25 februari 2020 de voorgestelde en, in voorkomend geval, herziene referentieniveaus voor bossen bekendgemaakt. (6) De deskundigengroep was het erover eens dat de referentieniveaus voor bossen die de Commissie voorstelt op te nemen in bijlage IV bij Verordening (EU) 2018/841, zijn bepaald in overeenstemming met de beginselen en vereisten van artikel 8, leden 4 en 5, en artikel 5, lid 1, van Verordening (EU) 2018/841. (7) De Commissie moet daarom de referentieniveaus voor bossen vaststellen die door de lidstaten moeten worden toegepast voor de periode van 2021 tot en met 2025. (8) Deze verordening is in overeenstemming met het advies van de deskundigengroep van de Commissie inzake landgebruik, verandering in landgebruik en bosbouw, HEEFT DE VOLGENDE VERORDENING VASTGESTELD: Artikel 1 Bijlage IV bij Verordening (EU) 2018/841 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 oktober 2020. Voor de Commissie De voorzitter Ursula VON DER LEYEN ( 1 ) PB L 156 van 19.6.2018, blz. 1 . ( 2 ) Deskundigengroep landgebruik, verandering in landgebruik en bosbouw van de Commissie (LULUCF) (E03638). ( 3 ) Werkdocument van de diensten van de Commissie, getiteld “Commission Staff Working Document — Assessment of the National Forestry Accounting plans”, SWD(2019) 213 final van 18 juni 2019 (alleen in het Engels beschikbaar). BIJLAGE Aan bijlage IV bij Verordening (EU) 2018/841 wordt het volgende deel C toegevoegd: “C. De referentieniveaus voor bossen die door de lidstaten moeten worden toegepast voor de periode van 2021 tot en met 2025 Lidstaat Het referentieniveau voor bossen voor de periode van 2021 tot en met 2025 in ton CO 2 -equivalent per jaar België – 1 369 009 Bulgarije – 5 105 986 Tsjechië – 6 137 189 Denemarken + 354 000 Duitsland – 34 366 906 Estland – 1 750 000 Ierland + 112 670 Griekenland – 2 337 640 Spanje – 32 833 000 Frankrijk – 55 399 290 Kroatië – 4 368 000 Italië – 19 656 100 Cyprus – 155 779 Letland – 1 709 000 Litouwen – 5 164 640 Luxemburg – 426 000 Hongarije – 48 000 Malta – 38 Nederland – 1 531 397 Oostenrijk – 4 533 000 Polen – 28 400 000 Portugal – 11 165 000 Roemenië – 24 068 200 Slovenië – 3 270 200 Slowakije – 4 827 630 Finland – 29 386 695 Zweden – 38 721 000 Verenigd Koninkrijk – 20 701 550 ”",
  "source": "EUR LEX"
}