{
  "url": "http://www.w3.org/1999/xhtml\">",
  "content": "L_2016337NL.01001501.xml 13.12.2016 NL Publicatieblad van de Europese Unie L 337/15 BESLUIT (GBVB) 2016/2238 VAN DE RAAD van 12 december 2016 tot wijziging van Besluit 2010/452/GBVB inzake de waarnemingsmissie van de Europese Unie in Georgië, EUMM Georgia DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 12 augustus 2010 Besluit 2010/452/GBVB ( 1 ) vastgesteld, waarbij de waarnemingsmissie van de Europese Unie in Georgië („EUMM Georgia” of „de missie”), die was ingesteld bij Gemeenschappelijk Optreden 2008/736/GBVB van de Raad ( 2 ) , werd verlengd. Besluit 2010/452/GBVB verstrijkt op 14 december 2016. (2) Naar aanleiding van de strategische evaluatie van 2016 dient EUMM Georgia te worden verlengd met een nieuwe periode van twee jaar. (3) Besluit 2010/452/GBVB dient dienovereenkomstig te worden gewijzigd. (4) De missie zal worden uitgevoerd in een mogelijk verslechterende situatie die de verwezenlijking van de in artikel 21 van het Verdrag genoemde doelstellingen van het externe optreden van de Unie kan hinderen, HEEFT HET VOLGENDE BESLUIT VASTGESTELD: Artikel 1 Besluit 2010/452/GBVB wordt als volgt gewijzigd: 1) Aan artikel 14, lid 1, wordt de volgende alinea toegevoegd: „Het financiële referentiebedrag ter dekking van de uitgaven voor de missie van 15 december 2016 tot en met 14 december 2017 bedraagt 18 000 000 EUR.”. 2) In artikel 18 wordt de tweede alinea vervangen door: „Het verstrijkt op 14 december 2018.”. Artikel 2 Dit besluit treedt in werking op de dag waarop het wordt vastgesteld. Het is van toepassing met ingang van 15 december 2016. Gedaan te Brussel, 12 december 2016. Voor de Raad De voorzitter F. MOGHERINI ( 1 ) Besluit 2010/452/GBVB van de Raad van 12 augustus 2010 inzake de waarnemingsmissie van de Europese Unie in Georgië, EUMM Georgia ( PB L 213 van 13.8.2010, blz. 43 ). ( 2 ) Gemeenschappelijk Optreden 2008/736/GBVB van de Raad van 15 september 2008 inzake de waarnemingsmissie van de Europese Unie in Georgië, EUMM Georgia ( PB L 248 van 17.9.2008, blz. 26 ).",
  "source": "EUR LEX"
}