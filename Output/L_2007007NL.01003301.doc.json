{
  "url": "http://www.w3.org/1999/xhtml\">",
  "content": "L_2007007NL.01003301.xml 12.1.2007 NL Publicatieblad van de Europese Unie L 7/33 BESCHIKKING VAN DE COMMISSIE van 22 december 2006 tot goedkeuring van plannen voor de erkenning van inrichtingen voor het intracommunautaire handelsverkeer in pluimvee en broedeieren overeenkomstig Richtlijn 90/539/EEG van de Raad (Kennisgeving geschied onder nummer C(2006) 6842) (Voor de EER relevante tekst) (2007/17/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op het Verdrag betreffende de toetreding van Bulgarije en Roemenië, en met name op artikel 4, lid 3, Gelet op de Akte van toetreding van Bulgarije en Roemenië, en met name op artikel 56, Gelet op Richtlijn 90/539/EEG van de Raad van 15 oktober 1990 tot vaststelling van veterinairrechtelijke voorschriften voor het intracommunautaire handelsverkeer en de invoer uit derde landen van pluimvee en broedeieren ( 1 ) , en met name op artikel 3, leden 2) en 3), Overwegende hetgeen volgt: (1) Richtlijn 90/539/EEG stelt veterinairrechtelijke voorschriften voor het intracommunautaire handelsverkeer en de invoer uit derde landen van pluimvee en broedeieren vast. Overeenkomstig die richtlijn moeten de plannen van de lidstaten voor de erkenning van inrichtingen voor het intracommunautaire handelsverkeer in pluimvee en broedeieren door de Commissie worden goedgekeurd. (2) Bij Beschikking 2004/835/EG van de Commissie van 3 december 2004 tot goedkeuring van plannen voor de erkenning van inrichtingen voor het intracommunautaire handelsverkeer in pluimvee en broedeieren ( 2 ) zijn die plannen voor de huidige lidstaten, met uitzondering van Luxemburg, goedgekeurd. In de bijlage bij die beschikking zijn de lidstaten opgenomen waarvan de plannen zijn goedgekeurd. (3) Bulgarije en Roemenië treden op 1 januari 2007 tot de Gemeenschap toe. Bijgevolg hebben zij hun plannen voor de erkenning van inrichtingen voor het intracommunautaire handelsverkeer in pluimvee en broedeieren ter goedkeuring aan de Commissie voorgelegd. (4) De door Bulgarije en Roemenië ingediende plannen, als gewijzigd ingevolge de tijdens de evaluatie daarvan gedane suggesties, voldoen aan de criteria van Richtlijn 90/539/EEG en, als zij effectief ten uitvoer worden gelegd, maken zij het mogelijk dat de doelstellingen van die richtlijn worden verwezenlijkt. Daarom moeten zij worden goedgekeurd. (5) Voor de duidelijkheid van de communautaire wetgeving moet Beschikking 2004/835/EG worden ingetrokken en door deze beschikking worden vervangen. (6) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Het door Bulgarije op 9 oktober 2006 bij de Commissie ingediende plan voor de erkenning van inrichtingen voor het intracommunautaire handelsverkeer in pluimvee en broedeieren wordt goedgekeurd. Artikel 2 Het door Roemenië op 5 oktober 2006 bij de Commissie ingediende plan voor de erkenning van inrichtingen voor het intracommunautaire handelsverkeer in pluimvee en broedeieren wordt goedgekeurd. Artikel 3 In de bijlage wordt de lijst vastgesteld van de lidstaten waarvan de plannen voor de erkenning van inrichtingen voor het intracommunautaire handelsverkeer in pluimvee en broedeieren zijn goedgekeurd. Artikel 4 Beschikking 2004/835/EG wordt ingetrokken. Artikel 5 Deze beschikking is van toepassing onder voorbehoud en vanaf de datum van inwerkingtreding van het Verdrag betreffende de toetreding van Bulgarije en Roemenië. Artikel 6 Deze beschikking is gericht tot de lidstaten. Gedaan te Brussel, 22 december 2006. Voor de Commissie Markos KYPRIANOU Lid van de Commissie ( 1 ) PB L 303 van 31.10.1990, blz. 6 . Richtlijn laatstelijk gewijzigd bij de Toetredingsakte van 2003. ( 2 ) PB L 360 van 7.12.2004, blz. 28 . BIJLAGE „BIJLAGE Lijst van de in artikel 3 bedoelde lidstaten Code Lidstaat AT Oostenrijk BE België BG Bulgarije CY Cyprus CZ Tsjechië DE Duitsland DK Denemarken EE Estland EL Griekenland ES Spanje FI Finland FR Frankrijk HU Hongarije IE Ierland IT Italië LV Letland LT Litouwen MT Malta NL Nederland PL Polen PT Portugal RO Roemenië SE Zweden SI Slovenië SK Slowakije UK Verenigd Koninkrijk”",
  "source": "EUR LEX"
}