{
  "url": "http://www.w3.org/1999/xhtml\">",
  "content": "L_2007119NL.01000101.xml 9.5.2007 NL Publicatieblad van de Europese Unie L 119/1 VERORDENING (EG) N r. 501/2007 VAN DE RAAD van 7 mei 2007 tot wijziging van bijlage I bij Verordening (EEG) nr. 2658/87 met betrekking tot de tarief- en statistieknomenclatuur en het gemeenschappelijk douanetarief DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 26, Gezien het voorstel van de Commissie, Overwegende hetgeen volgt: (1) Met de uitbreiding van de Europese Unie is het aantal middelgrote en kleine bedrijven dat ruw, niet-gelegeerd aluminium gebruikt voor de vervaardiging van halffabricaten en eindproducten aanmerkelijk toegenomen. Voorts is de marktsituatie in de Europese Unie aanmerkelijk gewijzigd door de overnamen van bedrijven in de Europese Unie door wereldwijd opererende industriële concerns en een verdere concentratie van de productie van aluminium op de wereldmarkt. Tezelfdertijd zijn de elektriciteitsprijzen, een belangrijke kostenpost bij de productie van niet-gelegeerd aluminium, fors gestegen, terwijl de ontwikkeling van de wereldeconomie tot een te krap aanbod van ruw aluminium heeft geleid. (2) Deze factoren hebben tot een aanmerkelijke stijging van de prijzen van ruw aluminium geleid, terwijl onafhankelijke middelgrote en kleine bedrijven die niet-gelegeerd aluminium verwerken in hoge mate van de rechtenvrije aankoop van dit product zijn uitgesloten. Het douanerecht ten bedrage van 6 % op de basisgrondstof heeft daarom tot gevolg dat het concurrentievermogen van deze bedrijven gevaar loopt en dat het merendeel van deze bedrijven in zijn voortbestaan wordt bedreigd. (3) Indien deze bedrijven van de gemeenschappelijke markt verdwijnen, zal dit zeker leiden tot een vermindering van de concurrentie op de markt voor halffabricaten van aluminium. Ook zou dit nadelige gevolgen hebben voor de werkgelegenheid in de Europese Unie, met name in sommige landelijke gebieden van de nieuwe lidstaten. De gedeeltelijke schorsing van het douanerecht op niet-gelegeerd aluminium zal in zekere mate leiden tot een verbetering van het concurrentievermogen van de middelgrote en kleine bedrijven, waardoor ook de concurrentie op de gemeenschappelijke markt voor halffabricaten en eindproducten van aluminium zal worden versterkt. (4) Deze situatie moet worden afgewogen tegen de gevolgen van de schorsing van het douanerecht voor de fabrikanten van niet-gelegeerd aluminium die nog in de Europese Unie aanwezig zijn en in landen met een preferentiële tariefovereenkomst met de Europese Unie. Bijna al deze fabrikanten behoren rechtstreek of onrechtstreeks tot grote industriële concerns buiten de Europese Unie. Het in deze fabrieken geproduceerde en rechtenvrij aangeleverde aluminium wordt voornamelijk gebruikt voor verdere verwerking in fabrieken die banden hebben met deze concerns. Onafhankelijke middelgrote en kleine bedrijven hebben slechts in betrekkelijk geringe mate toegang tot het rechtenvrije niet-gelegeerde aluminium. Desalniettemin, gezien het betrekkelijk hoge niveau van het conventionele douanerecht, namelijk 6 %, zal de autonome gedeeltelijke schorsing van dit recht gevolgen hebben voor de winsten van deze bedrijven op de productie en verwerking, daar er een grotere prijsdruk zal zijn op door verwerking verkregen producten en op het ruwe aluminium dat op de open markt aan onafhankelijke ondernemingen wordt verkocht. (5) Het verdient daarom aanbeveling het autonome douanerecht gedeeltelijk te schorsen. Hierdoor zullen de onafhankelijke middelgrote en kleine bedrijven hun kosten zien afnemen, waardoor hun concurrentievermogen aanmerkelijk zal verbeteren. (6) Deze gedeeltelijke schorsing van het autonome douanerecht op ruw, niet-gelegeerd aluminium is passend voor het evenwicht tussen de economische belangen van de betrokken bedrijven. (7) Rekening houdend met mogelijke toekomstige wijzigingen in de marktsituatie van ruw, niet-gelegeerd aluminium dient drie jaar na de inwerkingtreding van de verordening een evaluatie plaats te vinden. (8) Daar de gedeeltelijke schorsing betrekking dient te hebben op alle producten die zijn ingedeeld onder GN-code 7601 10 00 en omdat deze niet van tijdelijke aard is, moet bijlage I bij Verordening (EEG) nr. 2658/87 van de Raad ( 1 ) dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 In het tweede deel (Tabel der rechten), afdeling XV, hoofdstuk 76, van bijlage I bij Verordening (EEG) nr. 2658/87 wordt de vermelding in kolom 3, voor GN-code 7601 10 00, vervangen door: „6 ( 2 ) Artikel 2 Drie jaar na de inwerkingtreding van deze verordening kan de Raad, op voorstel van de Commissie, het autonome douanerecht van 3 % op in GN-code 7601 10 00 ingedeeld ruw, niet-gelegeerd aluminium aanpassen. Artikel 3 Deze verordening treedt in werking op de derde dag volgende op haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 7 mei 2007. Voor de Raad De voorzitter H. SEEHOFER ( 1 ) PB L 256 van 7.9.1987, blz. 1 . Verordening laatstelijk gewijzigd bij Verordening (EG) nr. 301/2007 ( PB L 81 van 22.3.2007, blz. 11 ). ( 2 ) Autonoom recht: 3.”.",
  "source": "EUR LEX"
}