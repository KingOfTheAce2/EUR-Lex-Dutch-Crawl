{
  "url": "http://www.w3.org/1999/xhtml\">",
  "content": "L_202500215NL.000101.fmx.xml Publicatieblad van de Europese Unie NL L-serie 2025/215 31.1.2025 UITVOERINGSBESLUIT (EU) 2025/215 VAN DE COMMISSIE van 30 januari 2025 waarbij voor een beperkte periode wordt bepaald dat het regelgevingskader voor centrale tegenpartijen in het Verenigd Koninkrijk van Groot-Brittannië en Noord-Ierland gelijkwaardig is, in overeenstemming met Verordening (EU) nr. 648/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 25, lid 6, Overwegende hetgeen volgt: (1) De procedure voor de erkenning van in derde landen gevestigde centrale tegenpartijen (“CTP’s”), die in artikel 25 van Verordening (EU) nr. 648/2012 is vastgesteld, is bedoeld om CTP’s die zijn gevestigd en een vergunning hebben gekregen in derde landen waarvan de reguleringsnormen gelijkwaardig zijn aan die welke in genoemde verordening zijn vastgesteld, de mogelijkheid te bieden clearingdiensten te verrichten voor clearingleden of handelsplatformen die in de Unie zijn gevestigd. Die erkenningsprocedure en de gelijkwaardigheidsbesluiten waarin wordt voorzien, dragen zodoende bij tot het bereiken van de overkoepelende doelstelling van Verordening (EU) nr. 648/2012 om het systeemrisico te verminderen door meer gebruik te maken van veilige en solide CTP’s voor de clearing van over-the-counter (“otc”-) derivatencontracten, ook als die CTP’s in een derde land zijn gevestigd en daar een vergunning hebben gekregen. (2) Om een rechtsstelsel van een derde land als gelijkwaardig aan het rechtsstelsel van de Unie aan te merken op het gebied van CTP’s, moet het concrete resultaat van het toepasselijke juridische en toezichthoudende kader gelijkwaardig zijn aan dat van de Unievereisten wat de bereikte toezicht- en regelgevingsdoelstellingen betreft. Doel van een dergelijke gelijkwaardigheidstoetsing is daarom na te gaan of het juridische en toezichthoudende kader van het betrokken derde land waarborgt dat CTP’s die daar zijn gevestigd en een vergunning hebben gekregen, in de Unie gevestigde clearingleden en handelsplatformen niet blootstellen aan een hoger risiconiveau dan de CTP’s die in de Unie een vergunning hebben gekregen, en of zij bijgevolg geen onaanvaardbare niveaus van systeemrisico in de Unie opleveren. (3) De toetsing van de gelijkwaardigheid van het juridische en toezichthoudende kader van het Verenigd Koninkrijk van Groot-Brittannië en Noord-Ierland (het “Verenigd Koninkrijk”) aan dat van de Unie moet daarom niet alleen worden gebaseerd op een vergelijkende analyse van de juridisch bindende vereisten die van toepassing zijn op CTP’s in het Verenigd Koninkrijk, maar ook op een beoordeling van het resultaat van die vereisten en van de toereikendheid ervan om de risico’s te limiteren waaraan in de Unie gevestigde clearingleden en handelsplatformen mogelijk zijn blootgesteld. (4) Centrale clearing vergroot de markttransparantie, beperkt de kredietrisico’s en vermindert het risico op besmetting in het geval van wanbetaling van een of meer deelnemers aan een CTP. Het verrichten van dergelijke diensten is dus van cruciaal belang om de financiële stabiliteit veilig te stellen. Bovendien zijn door CTP’s geclearde financiële instrumenten ook van essentieel belang voor financiële intermediairs en hun cliënten, om bijvoorbeeld renterisico’s af te dekken, met gevolgen voor het functioneren van de reële economie van de Unie. (5) Per 31 december 2023 bedroeg het uitstaande nominale bedrag aan otc-derivaten volgens de Bank voor Internationale Betalingen (BIS) wereldwijd rond 603 biljoen EUR, waarvan rond 80 % aan rentederivaten en bijna 18 % aan valutaderivaten. Ongeveer 30 % van alle otc-derivaten luiden in euro en andere valuta van de lidstaten. De markt voor centrale clearing van otc-derivaten is sterk geconcentreerd, met name de markt voor centrale clearing van in euro luidende otc-rentederivaten, waarvan meer dan 90 % wordt gecleard bij één in het Verenigd Koninkrijk gevestigde CTP (“CTP uit het VK”). (6) In een context waarin een aanzienlijk volume in euro en andere valuta van de lidstaten luidende financiële transacties werd gecleard via CTP’s uit het VK, heeft de terugtrekking van het Verenigd Koninkrijk uit de interne markt en uit het daarmee samenhangende Unieraamwerk inzake regelgeving, toezicht en handhaving in de financiële sector de autoriteiten van de Unie en de lidstaten voor grote uitdagingen gesteld wat betreft het veilig stellen van de financiële stabiliteit. (7) Om de mogelijke risico’s voor de financiële stabiliteit tegen te gaan die zich kunnen voordoen als gevolg van een abrupte verstoring van de clearing van derivaten die CTP’s uit het VK aanbieden aan clearingleden en cliënten in de Unie, heeft de Commissie op 21 september 2020 Uitvoeringsbesluit (EU) 2020/1308 vastgesteld ( 2 ) . Dat besluit bepaalde dat het regelgevingskader voor CTP’s uit het VK als gelijkwaardig aan de in Verordening (EU) nr. 648/2012 neergelegde vereisten wordt beschouwd. Dat besluit was slechts voor een beperkte periode van toepassing en liep op 30 juni 2022 af. (8) In de loop van 2021 heeft de Commissie een werkgroep opgericht (samen met de Europese Centrale Bank, de Europese toezichthoudende autoriteiten en het Europees Comité voor systeemrisico’s) om de kansen en uitdagingen te onderzoeken die het overbrengen van derivaten van het Verenigd Koninkrijk naar de Unie meebrengt. Uit het overleg in de werkgroep bleek dat een combinatie van verschillende maatregelen nodig was om clearing aantrekkelijker te maken, de ontwikkeling van infrastructuur aan te moedigen en de toezichtregelingen te hervormen, om de komende jaren in de Unie een sterke en aantrekkelijke centrale clearingcapaciteit op te bouwen. De deadline van juni 2022 was te kort om dat doel te verwezenlijken. Daarom heeft de Commissie op 8 februari 2022 Uitvoeringsbesluit (EU) 2022/174 vastgesteld ( 3 ) . Dat besluit loopt op 30 juni 2025 af. (9) Overeenkomstig artikel 25, lid 6, van Verordening (EU) nr. 648/2012 moeten drie voorwaarden vervuld zijn om te kunnen verklaren dat het juridische en toezichthoudende kader van een derde land dat geldt voor CTP’s die in dat land over een vergunning beschikken, gelijkwaardig is aan de vereisten die in die verordening zijn vastgelegd. (10) In de eerste plaats moet het juridische en toezichtskader van een derde land waarborgen dat CTP’s in dat derde land voldoen aan juridisch bindende vereisten die gelijkwaardig zijn aan de in titel IV van Verordening (EU) nr. 648/2012 neergelegde vereisten. Het Verenigd Koninkrijk heeft de desbetreffende bepalingen van Verordening (EU) nr. 648/2012 omgezet in nationaal recht met ingang van de datum van de terugtrekking van het Verenigd Koninkrijk uit de Unie ( 4 ) waardoor het nationale recht van het Verenigd Koninkrijk kan worden beschouwd als gelijkwaardig aan de in titel IV van Verordening (EU) nr. 648/2012 neergelegde vereisten. (11) In de tweede plaats moet het juridische en toezichtskader van het derde land ervoor zorgen dat in het derde land gevestigde CTP’s doorlopend zijn onderworpen aan doeltreffend toezicht en doeltreffende handhaving. Tot en met 31 december 2020 stonden CTP’s uit het VK onder toezicht van de Bank of England, zoals in het nationale recht van het Verenigd Koninkrijk is bepaald overeenkomstig Verordening (EU) nr. 648/2012 ( 5 ) . In het kader van de opneming van Verordening (EU) nr. 648/2012 in het nationale recht van het Verenigd Koninkrijk blijft de Bank of England na die datum belast met het toezicht op CTP’s en er zijn geen belangrijke wijzigingen in dat toezicht gepland of te verwachten. (12) In de derde plaats moet het juridische kader van het derde land voorzien in een doeltreffend gelijkwaardig systeem voor de erkenning van CTP’s waaraan krachtens het rechtskader van dat derde land een vergunning is verleend. Het Verenigd Koninkrijk heeft de belangrijkste onderdelen van het gelijkwaardigheidsstelsel van artikel 25 van Verordening (EU) nr. 648/2012 in zijn nationale recht opgenomen. Het Verenigd Koninkrijk heeft echter een Temporary Recognition Regime ingesteld waarmee cruciale wijzigingen van Verordening (EU) nr. 648/2012 voor een periode van ten minste drie jaar worden opgeschort. Dat Temporary Recognition Regime geeft de Bank of England ook discretionaire bevoegdheden om de “temporary deemed recognition” (tijdelijk geachte erkenning) in te trekken, hetgeen rechtsonzekerheid doet ontstaan voor CTP’s die in het kader van die regeling zijn erkend. Ondanks die onzekerheid kan de derde voorwaarde op dit moment als vervuld worden beschouwd. (13) Aangezien de drie voorwaarden als vervuld worden beschouwd, moeten het juridische en toezichtskader van het Verenigd Koninkrijk voor CTP’s uit het VK die daar op 31 december 2020 reeds waren gevestigd en over een vergunning beschikten, worden beschouwd als gelijkwaardig aan de in Verordening (EU) nr. 648/2012 neergelegde vereisten. (14) Dit besluit is gebaseerd op de informatie die momenteel voor de Commissie beschikbaar is over het juridische en toezichtskader voor CTP’s uit het VK. Dat kader moet alleen als gelijkwaardig worden beschouwd voor zover de in het nationaal recht van het Verenigd Koninkrijk op CTP’s toepasselijke vereisten in stand worden gehouden, toegepast en gehandhaafd. De erkenning van gelijkwaardigheid kan alleen behouden blijven indien toekomstige veranderingen in het juridische en toezichtskader van het Verenigd Koninkrijk niet ongunstig uitwerken op de gelijkwaardigheid in termen van regelgeving of toezicht, hetgeen zou leiden tot een ongelijk speelveld tussen CTP’s uit het VK en in de Unie gevestigde CTP’s of tot risico’s voor de financiële stabiliteit van de Unie. Aangezien de Commissie dit besluit te allen tijde mag wijzigen, opschorten, herzien of herroepen, met name indien zich ontwikkelingen voordoen die op de gelijkwaardigheidsstatus van invloed zijn, zijn een daadwerkelijke informatie-uitwisseling en coördinatie van toezichtsactiviteiten tussen de Europese Autoriteit voor effecten en markten (“ESMA”) en de Bank of England een essentiële voorwaarde om de gelijkwaardigheidsstatus te behouden tot de vervaldatum van dit besluit. (15) Voor de informatie-uitwisseling tussen de ESMA en de Bank of England moeten uitvoerige en doeltreffende samenwerkingsovereenkomsten worden gesloten in overeenstemming met artikel 25, lid 7, van Verordening (EU) nr. 648/2012. Die samenwerkingsovereenkomsten moeten garanderen dat alle relevante informatie proactief wordt gedeeld met de in artikel 25, lid 3, van Verordening (EU) nr. 648/2012 bedoelde autoriteiten, waaronder de Europese Centrale Bank en de overige leden van het Europees Stelsel van centrale banken, teneinde die autoriteiten te raadplegen over de erkende status van CTP’s uit het VK of wanneer die autoriteiten die informatie nodig hebben om hun toezichtstaken uit te voeren. (16) De samenwerkingsovereenkomsten die overeenkomstig artikel 25, lid 7, van Verordening (EU) nr. 648/2012 worden gesloten, moeten ervoor zorgen dat de ESMA onmiddellijk en doorlopend toegang heeft tot alle informatie, met inbegrip van informatie waarmee kan worden beoordeeld welke materiële risico’s CTP’s uit het VK direct of indirect voor de Unie of haar lidstaten meebrengen. In die samenwerkingsovereenkomsten moet dus worden voorzien in mechanismen en procedures voor de snelle uitwisseling van informatie over de clearingactiviteiten van CTP’s uit het VK ten aanzien van in Unievaluta luidende financiële instrumenten, van handelsplatforms, van clearingdeelnemers en dochterondernemingen van in de Unie gevestigde kredietinstellingen en beleggingsondernemingen, van interoperabiliteitsregelingen met andere CTP’s, van eigen middelen, van samenstelling en kalibratie van wanbetalingsfondsen, van margins, van liquide middelen, van onderpandportefeuilles, inclusief kalibraties van reductiefactoren, en van stresstests. In die samenwerkingsovereenkomsten moet ook worden voorzien in de mechanismen en procedures voor snelle kennisgeving aan de ESMA van wijzigingen die van invloed zijn op de CTP’s uit het VK of op het voor CTP’s uit het VK geldende juridische en toezichtskader van het Verenigd Koninkrijk, en voor de snelle kennisgeving aan de ESMA van ontwikkelingen met betrekking tot CTP’s uit het VK die op het monetaire beleid in de Unie van invloed zijn. De Bank of England moet overeenkomstig artikel 25, lid 7, van Verordening (EU) nr. 648/2012 ook nauw met Unieautoriteiten samenwerken. Met name is het van belang dat er doeltreffende samenwerkingsovereenkomsten tussen de ESMA en de bevoegde autoriteiten van het Verenigd Koninkrijk zijn met betrekking tot de coördinatie van hun toezichtsactiviteiten, met inbegrip van met name procedures voor noodsituaties met betrekking tot de erkende CTP’s uit het VK die negatief uitwerken of kunnen uitwerken op de marktliquiditeit of de stabiliteit van het financiële bestel van de Unie. (17) Van de autoriteiten van het Verenigd Koninkrijk wordt verwacht dat zij de Unie in kennis stellen van alle wijzigingen in het regelgevings- of toezichtskader van het Verenigd Koninkrijk die van invloed zijn op het verrichten van clearingdiensten in het Verenigd Koninkrijk. De Commissie zal in samenwerking met de ESMA alle in het juridische en toezichtskader aangebrachte wijzigingen die van invloed zijn op de verrichting van clearingdiensten in het Verenigd Koninkrijk monitoren, evenals de marktontwikkelingen en de effectiviteit van de samenwerking tussen toezichthouders, met inbegrip van snelle uitwisseling van informatie tussen de ESMA en de Bank of England. De Commissie kan te allen tijde overgaan tot een herziening wanneer de betrokken ontwikkelingen het noodzakelijk maken de bij dit besluit toegekende gelijkwaardigheid opnieuw te beoordelen, onder meer wanneer de autoriteiten van het Verenigd Koninkrijk niet daadwerkelijk samenwerken, geen doeltreffende beoordeling mogelijk maken van het risico dat CTP’s uit het VK voor de Unie of haar lidstaten inhouden, of de door CTP’s uit het VK of de Bank of England genomen maatregelen buitensporige en oneerlijke concurrentie bevorderen. (18) Het effect van de terugtrekking van het Verenigd Koninkrijk uit de Unie kwam aan bod in diverse mededelingen van de Commissie aan het Europees Parlement, de Raad en de Europese Centrale Bank, onder meer in een mededeling over het stimuleren van openheid, kracht en veerkracht ( 6 ) . In die mededeling was de verwachting duidelijk dat clearingleden uit de Unie hun blootstellingen aan en hun beroep op CTP’s uit het VK die systeemrelevant zijn voor de Unie, met name wat betreft otc-derivatenblootstellingen die in euro en andere valuta van lidstaten luiden, zouden afbouwen. Vervolgens heeft de Commissie heeft marktdeelnemers uit de Unie opgeroepen hun buitensporige blootstelling aan systemische CTP’s van buiten de Unie op middellange termijn te verminderen. De Commissie heeft deze oproep herhaald in haar mededeling van januari 2021 getiteld “Het Europese economisch-financieel bestel: openheid, kracht en veerkracht stimuleren” ( 7 ) . (19) Op 7 december 2022 heeft de Commissie een voorstel tot wijziging van Verordening (EU) nr. 648/2012 aangenomen om clearingdiensten van de Unie aantrekkelijker en veerkrachtiger te maken, de open strategische autonomie van de Unie te ondersteunen en de financiële stabiliteit te handhaven. Dat voorstel had tot doel de clearingmarkten van de Unie aantrekkelijker te maken en het aanbod van clearingdiensten in de Unie te ontwikkelen, onder meer door het proces voor het op de markt brengen van nieuwe producten te stroomlijnen. Het voorstel had eveneens tot doel de risico’s voor de financiële stabiliteit aan te pakken die samenhangen met buitensporige blootstellingen van clearingleden en cliënten uit de Unie aan systeemrelevante CTP’s uit derde landen (“tier 2-CTP’s”) die clearingdiensten verrichten die door de ESMA, overeenkomstig artikel 25, lid 2 quater, van Verordening (EU) nr. 648/2012, zijn aangemerkt als clearingdiensten van wezenlijk systemisch belang. (20) Verordening (EU) 2024/2987 van het Europees Parlement en de Raad ( 8 ) waarbij die nieuwe regels zijn opgenomen in Verordening (EU) nr. 648/2012, is op 4 december bekendgemaakt in het Publicatieblad van de Europese Unie en op 24 december 2024 in werking getreden. Die nieuwe regels zullen ertoe bijdragen dat clearingdiensten in de Unie aantrekkelijker en robuuster worden, de financiële stabiliteit wordt behouden en een goed functionerende kapitaalmarktenunie wordt ondersteund. De nieuwe regels zullen CTP’s uit de Unie in staat stellen nieuwe producten sneller op de markt van de Unie te brengen, waardoor marktdeelnemers worden gestimuleerd om bij CTP’s uit de Unie te clearen en liquiditeit op te bouwen. De nieuwe regels zullen ook een veiliger en veerkrachtiger clearingsysteem mogelijk maken door het toezichtkader van de Unie voor CTP’s te verbeteren en de rol van de ESMA te versterken. Het nieuwe kader zal ook bijdragen tot een vermindering van de buitensporige afhankelijkheid van systeemrelevante CTP’s in derde landen door alle betrokken marktdeelnemers te verplichten actieve rekeningen bij CTP’s uit de Unie aan te houden en een representatief deel van bepaalde systeemrelevante derivatencontracten binnen de eengemaakte markt te clearen. (21) Overeenkomstig Verordening (EU) nr. 648/2012, zoals gewijzigd bij Verordening (EU) 2024/2987, zijn de vereisten inzake actieve rekeningen van toepassing met ingang van 24 december 2024, terwijl de verplichting om een bepaald aantal transacties in die actieve rekeningen te clearen pas vanaf 24 juni 2025 van toepassing is. Uiterlijk op 25 juni 2026 beoordeelt de ESMA, in nauwe samenwerking met het Europees Stelsel van centrale banken en het Europees Comité voor systeemrisico’s en na raadpleging van het mechanisme voor gezamenlijk toezicht, de doeltreffendheid van die verordening bij het beperken van de risico’s voor de financiële stabiliteit voor de Unie die worden gevormd door de blootstellingen van EU-tegenpartijen aan tier 2-CTP’s die diensten van aanzienlijk systeembelang aanbieden. Op grond van die verordening moet de Commissie daarna binnen zes maanden haar eigen verslag opstellen. (22) Het is dan ook passend een besluit vast te stellen waarin wordt erkend dat het regelgevingskader dat van toepassing is op centrale tegenpartijen in het Verenigd Koninkrijk gelijkwaardig is aan het bij Verordening (EU) nr. 648/2012 ingestelde kader, en daarbij de toepassing van dat besluit te beperken tot een termijn drie jaar vanaf de datum van toepassing ervan. Dit zou genoeg tijd geven voor de inwerkingtreding van de vereisten inzake actieve rekening en voor de ESMA en de Commissie om het effect ervan op de blootstelling van EU-tegenpartijen aan tier 2-CTP’s te beoordelen. (23) Om disrupties te vermijden bij de erkenning van CTP’s uit het VK door de ESMA, moet dit besluit van toepassing zijn op de dag waarop Uitvoeringsbesluit (EU) 2022/174 afloopt. (24) De in dit besluit vervatte maatregelen zijn in overeenstemming met het advies van het Europees Comité voor het effectenbedrijf, HEEFT HET VOLGENDE BESLUIT VASTGESTELD: Artikel 1 Voor de toepassing van artikel 25 van Verordening (EU) nr. 648/2012 wordt het juridische en toezichtskader van het Verenigd Koninkrijk van Groot-Brittannië en Noord-Ierland dat op 31 december 2020 van toepassing was op centrale tegenpartijen die reeds in het Verenigd Koninkrijk van Groot-Brittannië en Noord-Ierland waren gevestigd en over een vergunning beschikten, als gelijkwaardig aan de in Verordening (EU) nr. 648/2012 vervatte vereisten beschouwd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Het is van toepassing met ingang van 1 juli 2025. Het loopt af op 30 juni 2028. Gedaan te Brussel, 30 januari 2025. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 , ELI: http://data.europa.eu/eli/reg/2012/648/oj . ( 2 ) Uitvoeringsbesluit (EU) 2020/1308 van de Commissie van 21 september 2020 waarbij voor een beperkte periode wordt bepaald dat het regelgevingskader voor centrale tegenpartijen in het Verenigd Koninkrijk van Groot-Brittannië en Noord-Ierland gelijkwaardig is, in overeenstemming met Verordening (EU) nr. 648/2012 van het Europees Parlement en de Raad ( PB L 306 van 21.9.2020, blz. 1 , ELI: http://data.europa.eu/eli/dec_impl/2020/1308/oj ). ( 3 ) Uitvoeringsbesluit (EU) 2022/174 van de Commissie van 8 februari 2022 waarbij voor een beperkte periode wordt bepaald dat het regelgevingskader voor centrale tegenpartijen in het Verenigd Koninkrijk van Groot-Brittannië en Noord-Ierland gelijkwaardig is, in overeenstemming met Verordening (EU) nr. 648/2012 van het Europees Parlement en de Raad ( PB L 28 van 9.2.2022, blz. 40 , ELI: http://data.europa.eu/eli/dec_impl/2022/174/oj ). ( 4 ) Na het einde van de overgangsperiode vormen diverse onderdelen van de wetgeving van het Verenigd Koninkrijk het juridische en toezichtskader voor clearingdiensten in het Verenigd Koninkrijk. Daarbij gaat het onder meer om de European Union (Withdrawal) Act 2018, de Over the Counter Derivatives, Central Counterparties and Trade Repositories (Amendment etc., and Transitional Provision) (EU Exit) Regulations 2020, de Financial Services (Consequential Amendments) Regulations 2020 en de Financial Services Contracts (Transitional and Saving Provision) (EU Exit) Regulations 2019. ( 5 ) Deel 5 van de Financial Services and Markets Act 2000 (Over the Counter Derivatives, Central Counterparties and Trade Repositories) Regulations 2013. ( 6 ) Mededeling van de Commissie aan het Europees Parlement, de Raad en de Europese Centrale Bank “Een antwoord bieden op uitdagingen voor kritieke financiëlemarktinfrastructuren en de kapitaalmarktenunie verder ontwikkelen” (COM(2017) 225 final van 4 mei 2017); mededeling van de Commissie aan het Europees Parlement, de Europese Raad, de Raad, de Europese Centrale Bank, het Europees Economisch en Sociaal Comité, het Comité van de Regio’s en de Europese Investeringsbank “Voorbereidingen treffen voor de terugtrekking van het Verenigd Koninkrijk uit de Europese Unie op 30 maart 2019\n            ” (COM(2018) 556 final van 19 juli 2018); mededeling van de Commissie aan het Europees Parlement, de Europese Raad, de Raad, de Europese Centrale Bank, het Europees Economisch en Sociaal Comité, het Comité van de Regio’s en de Europese Investeringsbank “Voorbereidingen voor de terugtrekking van het Verenigd Koninkrijk uit de Europese Unie op 30 maart 2019: een noodplan” (COM(2018) 880 final van 13 november 2018) en mededeling van de Commissie aan het Europees Parlement, de Raad, de Europese Centrale Bank, het Europees Economisch en Sociaal Comité en het Comité van de Regio’s “Het Europese economisch-financieel bestel: openheid, kracht en veerkracht stimuleren” (COM(2021) 32 final van 19 januari 2021). ( 7 ) Mededeling van de Commissie aan het Europees Parlement, de Raad, de Europese Centrale Bank, het Europees Economisch en Sociaal Comité, het Comité van de Regio’s “Het Europese economisch-financieel bestel: openheid, kracht en veerkracht stimuleren” (COM(2021) 32 final van 19 januari 2021). ( 8 ) Verordening (EU) 2024/2987 van het Europees Parlement en de Raad van 27 november 2024 tot wijziging van de Verordeningen (EU) nr. 648/2012, (EU) nr. 575/2013 en (EU) 2017/1131 voor wat betreft maatregelen ter beperking van buitensporige blootstellingen aan centrale tegenpartijen uit derde landen en ter verbetering van de efficiëntie van de clearingmarkten in de Unie ( PB L, 2024/2987, 4.12.2024, ELI: http://data.europa.eu/eli/reg/2024/2987/oj ). ELI: http://data.europa.eu/eli/dec_impl/2025/215/oj ISSN 1977-0758 (electronic edition)",
  "source": "EUR LEX"
}