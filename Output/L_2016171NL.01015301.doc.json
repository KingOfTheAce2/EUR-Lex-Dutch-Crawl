{
  "url": "http://www.w3.org/1999/xhtml\">",
  "content": "L_2016171NL.01015301.xml 29.6.2016 NL Publicatieblad van de Europese Unie L 171/153 VERORDENING (EU) 2016/1014 VAN HET EUROPEES PARLEMENT EN DE RAAD van 8 juni 2016 tot wijziging van Verordening (EU) nr. 575/2013 wat vrijstellingen voor grondstoffenhandelaren betreft (Voor de EER relevante tekst) HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 114, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van de Europese Centrale Bank ( 1 ) , Gezien het advies van het Europees Economisch en Sociaal Comité ( 2 ) , Handelend volgens de gewone wetgevingsprocedure ( 3 ) , Overwegende hetgeen volgt: (1) Bij Verordening (EU) nr. 575/2013 van het Europees Parlement en de Raad ( 4 ) zijn beleggingsondernemingen waarvan het hoofdbedrijf uitsluitend bestaat in het aanbieden van beleggingsdiensten of -activiteiten in verband met de financiële instrumenten die worden beschreven in bijlage I, deel C, punten 5, 6, 7, 9 en 10, van Richtlijn 2004/39/EG van het Europees Parlement en de Raad ( 5 ) en waarop Richtlijn 93/22/EEG van de Raad ( 6 ) op 31 december 2006 niet van toepassing was (hierna „grondstoffenhandelaren” genoemd), vrijgesteld van de vereisten betreffende grote risicoblootstellingen en de eigenvermogensvereisten. Deze vrijstellingen zijn van toepassing tot en met 31 december 2017. (2) Verordening (EU) nr. 575/2013 vereist eveneens dat de Commissie uiterlijk 31 december 2015 een verslag indient over een geschikte regeling voor het prudentieel toezicht op grondstoffenhandelaren. Bovendien moet de Commissie krachtens die verordening tegen dezelfde datum een verslag opstellen over een geschikte regeling voor het prudentieel toezicht op beleggingsondernemingen in het algemeen. Deze verslagen moeten in voorkomend geval worden gevolgd door wetgevingsvoorstellen. (3) Een evaluatie van de prudentiële behandeling van beleggingsondernemingen (hierna de „op beleggingsondernemingen betrekking hebbende evaluatie” genoemd), met inbegrip van grondstoffenhandelaren, is momenteel aan de gang maar is nog niet afgerond. De afronding van die evaluatie en de vaststelling van de eventueel in het licht van die evaluatie vereiste nieuwe wetgeving zullen echter pas na 31 december 2017 zijn voltooid. (4) Volgens de bestaande regeling zullen grondstoffenhandelaren vanaf 31 december 2017 aan de vereisten betreffende grote risicoblootstellingen en aan de eigenvermogensvereisten onderworpen zijn. Dit kan hen ertoe dwingen het voor de voortzetting van hun activiteiten benodigde bedrag aan eigen vermogen significant te verhogen, hetgeen derhalve tot een toename kan leiden van de kosten die verbonden zijn aan de uitoefening van dergelijke activiteiten. (5) Een beslissing om de vereisten betreffende grote risicoblootstellingen en de eigenvermogensvereisten op grondstoffenhandelaren toe te passen, mag niet voortvloeien uit een vervallen vrijstelling. Die beslissing moet daarentegen weloverwogen worden genomen op basis van de conclusies van de op beleggingsondernemingen betrekking hebbende evaluatie, en moet duidelijk in wetgeving worden vastgelegd. (6) Derhalve moet een nieuwe datum worden vastgesteld tot dewelke de vrijstellingen van toepassing moeten blijven op grondstoffenhandelaren. Verordening (EU) nr. 575/2013 moet derhalve dienovereenkomstig worden gewijzigd, HEBBEN DE VOLGENDE VERORDENING VASTGESTELD: Artikel 1 Verordening (EU) nr. 575/2013 wordt als volgt gewijzigd: 1) In artikel 493, lid 1, wordt de tweede zin vervangen door: „Deze vrijstelling is beschikbaar tot en met 31 december 2020 of tot de datum van inwerkingtreding van enige wijziging uit hoofde van lid 2 van dit artikel, waarbij de vroegste datum van toepassing is.”. 2) In artikel 498, lid 1, wordt de tweede alinea vervangen door: „Deze vrijstelling geldt tot en met 31 december 2020 of tot de datum van inwerkingtreding van enige wijziging uit hoofde van de leden 2 en 3, waarbij de vroegste datum van toepassing is.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Straatsburg, 8 juni 2016. Voor het Europees Parlement De voorzitter M. SCHULZ Voor de Raad De voorzitter A.G. KOENDERS ( 1 ) PB C 130 van 13.4.2016, blz. 1 . ( 2 ) Advies van 27 april 2016 (nog niet bekendgemaakt in het Publicatieblad). ( 3 ) Standpunt van het Europees Parlement van 11 mei 2016 (nog niet bekendgemaakt in het Publicatieblad) en besluit van de Raad van 30 mei 2016. ( 4 ) Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 ( PB L 176 van 27.6.2013, blz. 1 ). ( 5 ) Richtlijn 2004/39/EG van het Europees Parlement en de Raad van 21 april 2004 betreffende markten voor financiële instrumenten, tot wijziging van de Richtlijnen 85/611/EEG en 93/6/EEG van de Raad en van Richtlijn 2000/12/EG van het Europees Parlement en de Raad en houdende intrekking van Richtlijn 93/22/EEG van de Raad ( PB L 145 van 30.4.2004, blz. 1 ). ( 6 ) Richtlijn 93/22/EEG van de Raad van 10 mei 1993 betreffende het verrichten van diensten op het gebied van beleggingen in effecten ( PB L 141 van 11.6.1993, blz. 27 ).",
  "source": "EUR LEX"
}