{
  "url": "http://www.w3.org/1999/xhtml\">",
  "content": "L_2013075NL.01003501.xml 19.3.2013 NL Publicatieblad van de Europese Unie L 75/35 UITVOERINGSBESLUIT VAN DE COMMISSIE van 15 maart 2013 tot beëindiging van het bij Uitvoeringsbesluit 2012/161/EU geopende onderzoek inzake de effectieve tenuitvoerlegging van het Enkelvoudig Verdrag van de Verenigde Naties inzake verdovende middelen in Bolivia (Kennisgeving geschied onder nummer C(2013) 1422) (Slechts de tekst in de Spaanse taal is authentiek) (2013/136/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 732/2008 van de Raad van 22 juli 2008 betreffende de toepassing van een schema van algemene tariefpreferenties voor de periode vanaf 1 januari 2009 en tot wijziging van de Verordeningen (EG) nr. 552/97 en (EG) nr. 1933/2006 en de Verordeningen (EG) nr. 1100/2006 en (EG) nr. 964/2007 van de Commissie ( 1 ) , en met name artikel 19, lid 2, Na raadpleging van het Comité algemene preferenties, Overwegende hetgeen volgt: (1) Op 20 maart 2012 heeft de Commissie een onderzoek op grond van artikel 17, lid 2, van Verordening (EG) nr. 732/2008 (de „SAP-verordening”) geopend inzake de effectieve tenuitvoerlegging van het Enkelvoudig Verdrag van de Verenigde Naties inzake verdovende middelen in de Plurinationale Staat Bolivia („Bolivia”), door middel van de bekendmaking van Uitvoeringsbesluit 2012/161/EU van de Commissie ( 2 ) . (2) Het onderzoek had tot doel te bepalen of de aan Bolivia toegekende bijzondere stimuleringsregeling voor duurzame ontwikkeling en goed bestuur overeenkomstig de bepalingen van artikel 15, lid 2, van de huidige SAP-verordening moet worden ingetrokken. (3) Op grond van artikel 18, lid 1, van de SAP-verordening is een aankondiging van de opening van het onderzoek bekendgemaakt in het Publicatieblad van de Europese Unie van 20 maart 2012 ( 3 ) . (4) Op 3 april 2012 heeft de Europese Commissie de regering van Bolivia verzocht alle voor het doel van het onderzoek relevante informatie en opmerkingen binnen vier maanden na de datum van bekendmaking van de aankondiging in het Publicatieblad van de Europese Unie in te dienen. De Commissie heeft de regering van Bolivia tevens een vragenlijst toegezonden inzake de tenuitvoerlegging van het Enkelvoudig Verdrag van de Verenigde Naties inzake verdovende middelen („het Enkelvoudig VN-Verdrag”). (5) De regering van Bolivia heeft haar opmerkingen in de vorm van een antwoord op de vragenlijst binnen de daarvoor geldende termijn ingediend. (6) De Commissie heeft de inhoud van het antwoord op de vragenlijst geanalyseerd en de regering van Bolivia een verzoek om verdere verduidelijking van bepaalde elementen toegezonden. Van Boliviaanse zijde is tijdig op dit verzoek gereageerd en zijn de gevraagde verduidelijkingen verstrekt. (7) De Commissie heeft ook alle gegevens verzameld die zij nodig achtte, met inbegrip van de resultaten van het rapport van het Bureau van de Verenigde Naties voor drugs- en misdaadbestrijding (UNODC) van 2012 over de cocateelt in Bolivia. (8) Bij de analyse van het antwoord op de vragenlijst en de beschikbare informatie heeft de Commissie geconstateerd dat geen belangrijke wijzigingen van de relevante wetgeving van Bolivia hebben plaatsgevonden sinds de opzegging door Bolivia van het Enkelvoudig VN-Verdrag, die op 1 januari 2012 in werking trad. (9) Op grond van de analyse van het antwoord op de vragenlijst en de beschikbare informatie is geconstateerd dat de regering van Bolivia haar aanpak van de productie van, de handel in en het gebruik van illegale drugs niet heeft gewijzigd in de periode na haar opzegging van het Enkelvoudig VN-Verdrag. (10) Uit de in het antwoord op de vragenlijst opgenomen gegevens en alle informatie die de Commissie ter beschikking staat, blijkt dat Bolivia beschikt over een reeks wetgevingsinstrumenten en instanties voor de bestrijding van de productie van, de handel in en het gebruik van illegale drugs. Bolivia is partij bij internationale overeenkomsten ter bestrijding van de productie en het aanbod van illegale drugs. (11) Daarom wordt geconcludeerd dat de Commissie niet over elementen beschikt, waaruit afgeleid zou kunnen worden dat de wetgeving en de praktijk in Bolivia de Boliviaanse autoriteiten zouden verhinderen de regels van het Enkelvoudig VN-Verdrag toe te passen. (12) De Commissie heeft informatie ontvangen dat op 10 januari 2013 meer dan twee derde van de landen die partij zijn bij het Enkelvoudig VN-Verdrag geen bezwaar hadden gemaakt tegen het door Bolivia neergelegde verzoek tot hertoetreding tot het Enkelvoudig VN-Verdrag met een voorbehoud ten aanzien van het traditionele gebruik van cocabladeren (met name om te kauwen en in de geneeskunde). Bolivia is derhalve met ingang van 10 februari 2013 opnieuw toegetreden tot het Enkelvoudig VN-Verdrag. (13) De Commissie is van oordeel dat het Enkelvoudig VN-Verdrag in de nationale wetgeving van Bolivia is opgenomen en dat de regering van Bolivia de nationale wetgeving inzake illegale drugs effectief ten uitvoer legt. (14) Derhalve heeft de Commissie in overeenstemming met de bepalingen van artikel 15, lid 2, van de SAP-verordening geconcludeerd dat tijdelijke intrekking van de bijzondere stimuleringsregeling voor duurzame ontwikkeling en goed bestuur niet gerechtvaardigd is en dat het onderzoek wordt beëindigd. (15) De in deze beschikking vervatte maatregelen zijn in overeenstemming met het advies van het Comité algemene preferenties, HEEFT HET VOLGENDE BESLUIT VASTGESTELD: Artikel 1 Het bij Uitvoeringsbesluit 2012/161/EU geopende onderzoek inzake de effectieve tenuitvoerlegging van het Enkelvoudig Verdrag van de Verenigde Naties inzake verdovende middelen in Bolivia wordt hierbij beëindigd. Artikel 2 Dit besluit is gericht tot de Plurinationale Staat Bolivia. Gedaan te Brussel, 15 maart 2013. Voor de Commissie Karel DE GUCHT Lid van de Commissie ( 1 ) PB L 211 van 6.8.2008, blz. 1 . ( 2 ) PB L 80 van 20.3.2012, blz. 30 . ( 3 ) PB C 81 van 20.3.2012, blz. 5 .",
  "source": "EUR LEX"
}