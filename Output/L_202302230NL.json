{
  "url": "http://www.w3.org/1999/xhtml\">",
  "content": "L_202302230NL.000101.fmx.xml Publicatieblad van de Europese Unie NL Serie L 2023/2230 26.10.2023 UITVOERINGSVERORDENING (EU) 2023/2230 VAN DE COMMISSIE van 25 oktober 2023 tot verlenging van de afwijking van Verordening (EG) nr. 1967/2006 van de Raad wat betreft de minimumafstand van de kust en de minimumdiepte voor bootzegens voor de visserij op glasgrondel ( Aphia minuta ) in de Spaanse territoriale wateren van de autonome gemeenschap Murcia DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1967/2006 van de Raad van 21 december 2006 inzake beheersmaatregelen voor de duurzame exploitatie van visbestanden in de Middellandse Zee, tot wijziging van Verordening (EEG) nr. 2847/93 en tot intrekking van Verordening (EG) nr. 1626/94 ( 1 ) , en met name artikel 13, lid 5, Overwegende hetgeen volgt: (1) Op grond van artikel 13, lid 1, van Verordening (EG) nr. 1967/2006 is het verboden gesleept vistuig te gebruiken binnen drie zeemijl uit de kust of, waar deze diepte op kortere afstand van de kust wordt bereikt, binnen het gebied bepaald door de dieptelijn van 50 m. (2) Op verzoek van een lidstaat kan de Commissie een afwijking van artikel 13, lid 1, eerste alinea, van Verordening (EG) nr. 1967/2006 toestaan mits wordt voldaan aan de voorwaarden van artikel 13, leden 5 en 9, van die verordening. (3) De Commissie heeft voor het gebruik van bootzegens voor de visserij op glasgrondel ( Aphia minuta ) in de Spaanse territoriale wateren van de autonome gemeenschap Murcia een afwijking van artikel 13, lid 1, eerste alinea, toegestaan, die voor het eerst tot en met 31 december 2016 werd verleend bij Uitvoeringsverordening (EU) nr. 773/2013 van de Commissie ( 2 ) . Bij Uitvoeringsverordening (EU) 2017/677 van de Commissie ( 3 ) werd een verlenging van die afwijking toegekend, die op 31 december 2019 afliep. De afwijking werd nogmaals verlengd bij Uitvoeringsverordening (EU) 2020/1242 van de Commissie ( 4 ) , die op 1 maart 2023 afliep. (4) Spanje heeft in 2020, 2021 en 2022 monitoringverslagen ingediend over de uitvoering van het Spaanse beheersplan dat op 19 december 2019 door Spanje was aangenomen ( 5 ) . (5) Op 4 oktober 2022 ontving de Commissie van Spanje een verzoek om de bij Uitvoeringsverordening (EU) 2020/1242 verleende afwijking te verlengen. Spanje heeft een nieuw beheersplan overgelegd voor een periode die ingaat in 2023, en heeft in de monitoringverslagen actuele informatie verstrekt die de verlenging van de afwijking rechtvaardigt. (6) Tijdens zijn 72e plenaire zitting in maart 2023 ( 6 ) heeft het Wetenschappelijk, Technisch en Economisch Comité voor de visserij (WTECV) zich gebogen over het verzoek tot verlenging van de afwijking, de ondersteunende gegevens, de monitoringverslagen en het desbetreffende ontwerp van beheersplan ( 7 ) . Het WTECV constateerde dat de uitvoering van het beheersplan voldoet aan de voorwaarden op grond waarvan de afwijking werd verleend, en dat het beheersplan de elementen bevat die nodig zijn om de exploitatie van glasgrondel in de regio Murcia te beperken. (7) Op 21 september 2023 heeft Spanje overeenkomstig artikel 19 van Verordening (EG) nr. 1967/2006 een beheersplan voor de visserij op glasgrondel ( Aphia minuta ) in de interne wateren van de regio Murcia aangenomen ( 8 ) . (8) De door Spanje gevraagde afwijking voldoet aan de voorwaarden van artikel 13, leden 5 en 9, van Verordening (EG) nr. 1967/2006. (9) Met name de beperkte afmetingen van het continentaal plat ter plaatse en de beperkte omvang van de visgronden waar trawlvisserij mogelijk is, doordat de doelsoorten zich uitsluitend ophouden in bepaalde zones in de kustgebieden op diepten van minder dan vijftig meter, vormen specifieke geografische restricties. (10) Bovendien waarborgt het beheersplan conform artikel 13, lid 9, van Verordening (EG) nr. 1967/2006 dat de visserijinspanning in de toekomst niet zal toenemen. Er zullen enkel vismachtigingen worden afgegeven voor 27 specifieke vaartuigen die reeds gemachtigd zijn om te vissen, met een maximale capaciteit van 116 HP per vaartuig. (11) De visserij heeft geen significante impact op het mariene milieu, aangezien de trek van de bootzegens in de waterkolom plaatsvindt en de zeebodem daarbij niet wordt geraakt. Door het gebruik van echoloden is de visserij zeer selectief, met weinig bijvangsten. Daarnaast worden ongewenste vangsten onmiddellijk levend vrijgelaten, met een zeer hoge overlevingskans. (12) De visserij kan niet met ander vistuig worden verricht, aangezien bootzegens het enige gereglementeerde vistuig zijn waarmee zulke kleine soorten als glasgrondels, met scholingsgedrag in ondiepe kustwateren, mogen worden gevangen. (13) Het verzoek heeft betrekking op visserijactiviteiten die reeds door Spanje zijn toegestaan, en betreft vaartuigen die zijn geregistreerd in de Spaanse nationale inventaris van de operationele visserijvloot, met een geregistreerde visserijactiviteit van meer dan vijf jaar conform artikel 13, lid 9, van Verordening (EG) nr. 1967/2006. (14) Spanje heeft reeds eerder een afwijking van de in artikel 9 van Verordening (EG) nr. 1967/2006 vastgelegde minimummaaswijdte toegestaan op grond van de naleving van artikel 9, lid 7, van die verordening: de betrokken visserijen zijn van zeer selectieve aard, hebben een verwaarloosbaar effect op het mariene milieu en vallen niet onder artikel 4, lid 5, van Verordening (EG) nr. 1967/2006. (15) Artikel 9 van Verordening (EG) nr. 1967/2006 werd weliswaar geschrapt bij Verordening (EU) 2019/1241 ( 9 ) , maar deel B, punt 4, van bijlage IX bij Verordening (EU) 2019/1241 staat toe dat afwijkingen van de minimummaaswijdten in het kader van artikel 9 van Verordening (EG) nr. 1967/2006 die op 14 augustus 2019 van kracht waren, van toepassing blijven op basis van de in artikel 15, lid 5, van Verordening (EU) 2019/1241 bedoelde voorwaarden. (16) De Commissie heeft de door Spanje gevraagde verlenging van de afwijking beoordeeld en geconcludeerd dat deze voldoet aan de voorwaarden van artikel 15, lid 5, van Verordening (EU) 2019/1241 en deel B, punt 4, van bijlage IX bij die verordening aangezien deze afwijking niet leidt tot een afzwakking van de selectiviteitsnormen, met name wat een toename van de vangsten van jonge exemplaren betreft, en gericht is op het bereiken van de doelstellingen en streefdoelen van de artikelen 3 en 4 van die verordening. (17) De betrokken visserijactiviteiten zijn in overeenstemming met artikel 4, lid 1, van Verordening (EG) nr. 1967/2006, aangezien de visserij niet plaatsvindt boven zeegrasvelden van met name Posidonia oceanica of andere mariene fanerogamen. (18) De betrokken visserijactiviteiten worden geregistreerd overeenkomstig artikel 14 van Verordening (EG) nr. 1224/2009 van de Raad ( 10 ) . (19) De betrokken visserij vindt plaats op zeer korte afstand van de kust en doorkruist de visserijactiviteiten van andere vaartuigen bijgevolg niet. (20) De betrokken visserij wordt in het beheersplan van Spanje zo geregeld dat de vangsten van in bijlage IX bij Verordening (EU) 2019/1241 genoemde soorten zo gering mogelijk zijn. (21) Met bootzegens wordt niet gericht op koppotigen gevist. (22) Overeenkomstig artikel 13, lid 9, derde alinea, van Verordening (EG) nr. 1967/2006 bevat het beheersplan van Spanje maatregelen voor de monitoring van de visserij. (23) De gevraagde afwijking moet derhalve worden toegestaan. (24) Spanje moet bijtijds verslag uitbrengen bij de Commissie overeenkomstig het in het Spaanse beheersplan vervatte monitoringplan. (25) Een beperking van de duur van de afwijking maakt het mogelijk snel corrigerende beheersmaatregelen te nemen wanneer de monitoring van het beheersplan op een slechte staat van instandhouding van het beviste bestand wijst, en creëert tegelijk ruimte om de wetenschappelijke basis voor een beter beheersplan te versterken. (26) Aangezien de bij Uitvoeringsverordening (EU) 2020/1242 toegestane afwijking op 1 maart 2023 is verlopen, moet de onderhavige verordening van toepassing zijn met ingang van 2 maart 2023. (27) Om de juridische continuïteit te waarborgen, moet worden bepaald dat de afwijking afloopt aan het einde van het visseizoen, d.w.z. eind februari. (28) Omwille van de rechtszekerheid moet deze verordening met spoed in werking treden. (29) Het Comité voor de visserij en de aquacultuur heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 Afwijking Artikel 13, lid 1, van Verordening (EG) nr. 1967/2006 geldt niet voor bootzegens voor de visserij op glasgrondel ( Aphia minuta ) in de Spaanse territoriale wateren van de autonome gemeenschap Murcia. Deze vaartuigen moeten: a) zijn geregistreerd in de maritieme inventaris van het directoraat-generaal Landbouw, Veehouderij, Visserij en Aquacultuur van de autonome gemeenschap Murcia; b) een geregistreerde activiteit in de visserij van meer dan vijf jaar hebben en mogen de vastgestelde visserijinspanning in de toekomst niet verhogen; c) een vismachtiging hebben en hun activiteiten uitoefenen in het kader van het door Spanje overeenkomstig artikel 19 van Verordening (EG) nr. 1967/2006 aangenomen beheersplan. Artikel 2 Monitoringplan en rapportage Spanje stuurt de Commissie voor de eerste keer uiterlijk op 1 juni 2024 en daarna om de twaalf maanden een verslag toe dat is opgesteld overeenkomstig het monitoringplan dat is vervat in het in artikel 1, punt c), bedoelde beheersplan. Artikel 3 Inwerkingtreding en toepassing Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing van 2 maart 2023 tot en met 1 maart 2026. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 oktober 2023. Voor de Commissie De voorzitter Ursula VON DER LEYEN ( 1 ) PB L 409 van 30.12.2006, blz. 11 . ( 2 ) Uitvoeringsverordening (EU) nr. 773/2013 van de Commissie van 12 augustus 2013 houdende afwijking van Verordening (EG) nr. 1967/2006 van de Raad, wat betreft de minimumafstand van de kust en de minimumzeediepte voor bootzegens voor de visserij op glasgrondel ( Aphia minuta ) in bepaalde territoriale wateren van Spanje (Murcia) ( PB L 217 van 13.8.2013, blz. 28 ). ( 3 ) Uitvoeringsverordening (EU) 2017/677 van de Commissie van 10 april 2017 tot verlenging van de afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor bootzegens voor de visserij op glasgrondel ( Aphia minuta ) in bepaalde territoriale wateren van Spanje (Murcia) ( PB L 98 van 11.4.2017, blz. 4 ). ( 4 ) Uitvoeringsverordening (EU) 2020/1242 van de Commissie van 1 september 2020 tot verlenging van de afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor bootzegens voor de visserij op glasgrondel ( Aphia minuta ) in bepaalde territoriale wateren van Spanje (Murcia) ( PB L 286 van 2.9.2020, blz. 1 ). ( 5 ) “Orden de 19 de diciembre de 2019, de la Consejería de Agua, Agricultura, Ganadería, Pesca y Medio Ambiente, por la que se regula la pesquería del chanquete ( Aphia minuta ) en aguas interiores de la Región de Murcia”, Publicatieblad van de regio Murcia, nummer 294 van 21.12.2019, blz. 35423. ( 6 ) Wetenschappelijk, Technisch en Economisch Comité voor de visserij (WTECV) — Verslag van de 72e plenaire vergadering (STECF-PLEN-23-01), Bureau voor publicaties van de Europese Unie, Luxemburg, 2023, doi:10.2760/977664, JRC133392. ( 7 ) Wetenschappelijk, Technisch en Economisch Comité voor de visserij (WTECV). Management Plan for boat seines in Murcia, Spain (STECF-PLEN-23-01, blz. 28-35), Bureau voor publicaties van de Europese Unie, Luxemburg, 2023, ISBN 978-92-68-02683-0, doi:10.2760/977664, JRC133392. ( 8 ) “Orden de 26 de septiembre de 2023, de la Consejería de Agua, Agricultura, Ganadería y Pesca, por la que se regula la pesquería del chanquete ( Aphia minuta ) en aguas interiores de la Región de Murcia”, Publicatieblad van de regio Murcia, nummer 223 van 26.9.2023, blz. 26470. ( 9 ) Verordening (EU) 2019/1241 van het Europees Parlement en de Raad van 20 juni 2019 betreffende de instandhouding van visbestanden en de bescherming van mariene ecosystemen door middel van technische maatregelen, tot wijziging van de Verordeningen (EG) nr. 1967/2006 en (EG) nr. 1224/2009 van de Raad en de Verordeningen (EU) nr. 1380/2013, (EU) 2016/1139, (EU) 2018/973, (EU) 2019/472 en (EU) 2019/1022 van het Europees Parlement en de Raad, en tot intrekking van de Verordeningen (EG) nr. 894/97, (EG) nr. 850/98, (EG) nr. 2549/2000, (EG) nr. 254/2002, (EG) nr. 812/2004 en (EG) nr. 2187/2005 van de Raad ( PB L 198 van 25.7.2019, blz. 105 ). ( 10 ) Verordening (EG) nr. 1224/2009 van de Raad van 20 november 2009 tot vaststelling van een controleregeling van de Unie die de naleving van de regels van het gemeenschappelijk visserijbeleid moet garanderen, tot wijziging van Verordeningen (EG) nr. 847/96, (EG) nr. 2371/2002, (EG) nr. 811/2004, (EG) nr. 768/2005, (EG) nr. 2115/2005, (EG) nr. 2166/2005, (EG) nr. 388/2006, (EG) nr. 509/2007, (EG) nr. 676/2007, (EG) nr. 1098/2007, (EG) nr. 1300/2008, (EG) nr. 1342/2008 en tot intrekking van Verordeningen (EEG) nr. 2847/93, (EG) nr. 1627/94 en (EG) nr. 1966/2006 ( PB L 343 van 22.12.2009, blz. 1 ). ELI: http://data.europa.eu/eli/reg_impl/2023/2230/oj ISSN 1977-0758 (electronic edition)",
  "source": "EUR LEX"
}