{
  "url": "http://www.w3.org/1999/xhtml\"><!--",
  "content": "L_2022043NL.01003501.xml 24.2.2022 NL Publicatieblad van de Europese Unie L 43/35 GEDELEGEERDE RICHTLIJN (EU) 2022/277 VAN DE COMMISSIE van 13 december 2021 tot wijziging, met het oog op aanpassing aan de technische en wetenschappelijke vooruitgang, van bijlage III bij Richtlijn 2011/65/EU van het Europees Parlement en de Raad wat betreft een vrijstelling voor het gebruik van kwik in (compacte) fluorescentielampen met enkelvoudige lampvoet voor algemene verlichtingsdoeleinden < 30 W met een levensduur van ten minste 20 000 branduren (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, punt b), Overwegende hetgeen volgt: (1) Krachtens Richtlijn 2011/65/EU zijn de lidstaten verplicht ervoor te zorgen dat elektrische en elektronische apparatuur die in de handel wordt gebracht, geen van de in bijlage II bij die richtlijn opgenomen gevaarlijke stoffen bevat. Die beperking geldt niet voor de vrijgestelde toepassingen die zijn vermeld in bijlage III bij die richtlijn. (2) De categorieën elektrische en elektronische apparatuur waarop Richtlijn 2011/65/EU van toepassing is, zijn opgenomen in de lijst in bijlage I bij die richtlijn. (3) Kwik is opgenomen in de lijst in bijlage II bij Richtlijn 2011/65/EU als stof waarvoor beperkingen gelden. (4) Bij Gedelegeerde Richtlijn 2014/14/EU ( 2 ) heeft de Commissie een vrijstelling verleend voor het gebruik van maximaal 3,5 mg kwik in (compacte) fluorescentielampen met enkelvoudige lampvoet voor algemene verlichtingsdoeleinden < 30 W met een levensduur van ten minste 20 000 branduren (“de vrijstelling”); die vrijstelling is momenteel in bijlage III bij Richtlijn 2011/65/EU opgenomen als vrijstelling 1(g). De vrijstelling zou overeenkomstig bijlage III bij Richtlijn 2014/14/EU op 31 december 2017 vervallen. (5) Kwik wordt gebruikt in (compacte) fluorescentielampen met enkelvoudige lampvoet om ultraviolet licht te produceren, dat vervolgens door de fluorescerende laag op de lamp in zichtbaar licht wordt omgezet. (6) Op 28 juni 2016 — dat wil zeggen binnen de in artikel 5, lid 5, van Richtlijn 2011/65/EU vastgestelde termijn — heeft de Commissie een aanvraag tot verlenging van de vrijstelling (“de verlengingsaanvraag”) ontvangen; die aanvraag werd op 17 januari 2020 bijgewerkt met een hernieuwde aanvraag. Overeenkomstig artikel 5, lid 5, van Richtlijn 2011/65/EU blijft de vrijstelling geldig tot een besluit over de verlengingsaanvraag is genomen. (7) Bij de evaluatie van de verlengingsaanvraag, waarbij rekening is gehouden met de beschikbaarheid van alternatieven en de sociaaleconomische gevolgen van vervanging, is geconcludeerd dat voldoende betrouwbare alternatieven zonder kwik beschikbaar zijn voor de lamptypen die onder de vrijstelling vallen en dat de vervanging wetenschappelijk en technisch haalbaar is. Voorts werd in die evaluatie geconcludeerd dat de voordelen van vervanging duidelijk groter zullen zijn dan eventuele nadelige gevolgen. Bij de beoordeling zijn belanghebbenden geraadpleegd overeenkomstig artikel 5, lid 7, van Richtlijn 2011/65/EU. De tijdens deze raadplegingen ontvangen opmerkingen zijn openbaar gemaakt op een daartoe bestemde website. (8) Aangezien niet langer aan de voorwaarden van artikel 5, lid 1, punt a), van Richtlijn 2011/65/EU wordt voldaan, moet de vrijstelling worden ingetrokken. (9) Een vervaldatum voor die vrijstelling moeten worden vastgesteld overeenkomstig artikel 5, lid 6, van Richtlijn 2011/65/EU. Hoewel een klein deel van de lamptypen waarvoor deze vrijstelling geldt ( 3 ) , moet voldoen aan de criteria van bijlage II bij Verordening (EU) 2019/2020 van de Commissie ( 4 ) , die vanaf 1 september 2021 van toepassing zijn, en dus niet langer in de handel zal worden gebracht, hoeft het merendeel van de lampen die onder de huidige vrijstelling vallen niet te voldoen aan de criteria van de bovengenoemde verordening inzake ecologisch ontwerp. Bijgevolg moet de laatst mogelijke vervaldatum van 18 maanden na het besluit worden vastgesteld met betrekking tot de volledige vrijstelling, teneinde onnodige hoge sociaaleconomische kosten voor marktdeelnemers te vermijden die rechtstreeks verband houden met de vervanging van laatstgenoemde categorie. (10) Richtlijn 2011/65/EU moet derhalve dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Bijlage III bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten moeten uiterlijk op 30 september 2022 de nodige wettelijke en bestuursrechtelijke bepalingen vaststellen en bekendmaken om aan deze richtlijn te voldoen. Zij delen de Commissie de tekst van die bepalingen onmiddellijk mee. Zij passen die bepalingen toe vanaf 1 oktober 2022. Wanneer de lidstaten die bepalingen vaststellen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 13 december 2021. Voor de Commissie De voorzitter Ursula VON DER LEYEN ( 1 ) PB L 174 van 1.7.2011, blz. 88 . ( 2 ) Gedelegeerde Richtlijn 2014/14/EU van de Commissie van 18 oktober 2013 tot wijziging, met het oog op aanpassing aan de technische vooruitgang, van bijlage III bij Richtlijn 2011/65/EU van het Europees Parlement en de Raad wat betreft een vrijstelling voor 3,5 mg kwik per lamp in compacte fluorescentielampen met enkelvoudige lampvoet voor algemene verlichtingsdoeleinden < 30 W met een levensduur van ten minste 20 000 branduren ( PB L 4 van 9.1.2014, blz. 71 ). ( 3 ) CFL-lampen met geïntegreerde voorschakelapparatuur (CFLi) vallen met ingang van 1 september 2021 onder de vermelding “Niet vermelde andere lichtbronnen binnen toepassingsgebied” in tabel 1 van bijlage II bij Verordening (EU) 2019/2020 van de Commissie. ( 4 ) Zoals vermeld in de overwegingen 9 en 10 van Verordening (EU) 2019/2020 van de Commissie, hoeven in die verordening geen specifieke eisen inzake ecologisch ontwerp met betrekking tot kwikgehalte te worden vastgesteld. BIJLAGE In bijlage III bij Richtlijn 2011/65/EU wordt vermelding 1(g) vervangen door: Vrijstelling Werkingssfeer en toepassingsdata “1(g) Voor algemene verlichtingsdoeleinden < 30 W met een levensduur van ten minste 20 000  branduren: 3,5 mg Vervalt op 24 augustus 2023”",
  "source": "EUR LEX"
}