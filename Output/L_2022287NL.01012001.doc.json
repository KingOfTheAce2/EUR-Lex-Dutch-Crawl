{
  "url": "http://www.w3.org/1999/xhtml\"><!--",
  "content": "L_2022287NL.01012001.xml 8.11.2022 NL Publicatieblad van de Europese Unie L 287/120 UITVOERINGSVERORDENING (EU) 2022/2123 VAN DE COMMISSIE van 13 juli 2022 tot vaststelling van technische uitvoeringsnormen voor de toepassing van Verordening (EU) 2020/1503 van het Europees Parlement en de Raad met betrekking tot gegevensstandaarden en -vormen, modellen en procedures voor de kennisgevingen van nationale publiciteitsvereisten voor crowdfundingdienstverleners door bevoegde autoriteiten aan de ESMA (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2020/1503 van het Europees Parlement en de Raad van 7 oktober 2020 betreffende Europese crowdfundingdienstverleners voor bedrijven en tot wijziging van Verordening (EU) 2017/1129 en Richtlijn (EU) 2019/1937 ( 1 ) , en met name artikel 28, lid 5, derde alinea, Overwegende hetgeen volgt: (1) Verschillen in regelgeving tussen de lidstaten met betrekking tot nationale vereisten inzake publicitaire mededelingen kunnen belemmeringen opwerpen voor crowdfundingdienstverleners die in de hele Unie actief zijn. Standaardformulieren, modellen en procedures voor de kennisgevingen door nationale bevoegde autoriteiten aan de ESMA zorgen ervoor dat bekendmakingen door de ESMA overeenkomstig artikel 28, lid 6, van Verordening (EU) 2020/1503 duidelijk zijn en de rechtsonzekerheid verminderen. Om de verwerking van die kennisgevingen te vergemakkelijken en de ESMA te helpen te voldoen aan de bekendmakingsvereisten van artikel 28, lid 6, van Verordening (EU) 2020/1503, moeten de bevoegde autoriteiten ertoe worden verplicht de ESMA via een specifiek adres binnen specifieke termijnen en met gebruikmaking van geharmoniseerde standaardformulieren en modellen in kennis te stellen. (2) Om de verwerking van kennisgevingen door de ESMA te vergemakkelijken, moeten de bevoegde autoriteiten een van de twee verschillende modellen gebruiken, afhankelijk van de vraag of zij een kennisgeving verrichten overeenkomstig artikel 28, lid 2, dan wel lid 3, van Verordening (EU) 2020/1503. (3) Deze verordening is gebaseerd op de ontwerpen van technische uitvoeringsnormen die de ESMA bij de Commissie heeft ingediend. (4) De ESMA heeft open publieke consultaties gehouden over de ontwerpen van technisch uitvoeringsnormen waarop deze verordening is gebaseerd, heeft de mogelijke daaraan verbonden kosten en baten geanalyseerd en heeft het advies ingewonnen van de bij artikel 37 van Verordening (EU) nr. 1095/2010 van het Europees Parlement en de Raad ( 2 ) opgerichte Stakeholdergroep effecten en markten. (5) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 3 ) en heeft op 1 juni 2022 advies uitgebracht, HEEFT DE VOLGENDE VERORDENING VASTGESTELD: Artikel 1 Contactpunt De ESMA deelt de bevoegde autoriteiten de contactgegevens mee, inclusief het elektronische adres, die worden gebruikt voor de kennisgevingen uit hoofde van artikel 28, leden 2 en 3, van Verordening (EU) 2020/1503. Artikel 2 Termijnen 1.   De bevoegde autoriteiten doen de in artikel 28, lid 2, van Verordening (EU) 2020/1503 bedoelde kennisgeving binnen twee maanden na 28 november 2022. 2.   De bevoegde autoriteiten doen de in artikel 28, lid 3, van Verordening (EU) 2020/1503 bedoelde kennisgeving vóór de datum waarop de wijziging waarvan kennis wordt gegeven, in de betrokken lidstaat ingaat. Artikel 3 Modellen en indiening 1.   Wanneer de bevoegde autoriteiten een kennisgeving overeenkomstig artikel 28, lid 2, van Verordening (EU) 2020/1503 doen, gebruiken zij het model in bijlage I bij deze verordening. 2.   Wanneer de bevoegde autoriteiten een kennisgeving overeenkomstig artikel 28, lid 3, van Verordening (EU) 2020/1503 doen, gebruiken zij het model in bijlage II bij deze verordening. 3.   De bevoegde autoriteiten dienen de in de leden 1 en 2 bedoelde modellen in met gebruikmaking van het overeenkomstig artikel 1 door de ESMA verstrekte elektronische adres. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 juli 2022. Voor de Commissie De voorzitter Ursula VON DER LEYEN ( 1 ) PB L 347 van 20.10.2020, blz. 1 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). BIJLAGE I Model voor de in artikel 28, lid 2, van Verordening (EU) 2020/1503 bedoelde kennisgevingen AFDELING A Algemene informatie Datum van de kennisgeving: VAN: Lidstaat: Bevoegde autoriteit: Officieel adres: Gegevens van de persoon die verantwoordelijk is voor de kennisgeving: Naam: Telefoonnummer: E-mail: AFDELING B Informatie over de nationale wettelijke en bestuursrechtelijke bepalingen die van toepassing zijn op publicitaire mededelingen en waarvan kennis wordt gegeven Veld Subveld Omschrĳving 1 Indien een kennisgeving meerdere nationale maatregelen betreft, moeten de subvelden 1 tot en met 7 voor elke maatregel worden herhaald en ingevuld. 1 Soort nationale maatregel Leg uit of het bij de nationale maatregel om wettelijke of bestuursrechtelijke bepalingen gaat. 2 Officiële titel in de oorspronkelijke taal van de wettelijke of bestuursrechtelijke bepalingen die van toepassing zijn op publicitaire mededelingen van crowdfundingdienstverleners 3 Vertaling van de officiële titel van de wettelijke of bestuursrechtelijke bepalingen als bedoeld in punt 2 in een taal die in internationale financiële kringen gebruikelijk is 4 Datum van inwerkingtreding van de wettelijke of bestuursrechtelijke bepalingen in het nationale rechtsstelsel 5 Hyperlink naar het desbetreffende deel van de officiële website van de lidstaat met de volledige tekst van de nationale wettelijke of bestuursrechtelijke bepalingen 6 Samenvatting (in een taal die in internationale financiële kringen gebruikelijk is) van de nationale wettelijke of bestuursrechtelijke bepalingen waarvan kennis wordt gegeven 7 Aanvullende informatie (facultatief) BIJLAGE II Model voor de in artikel 28, lid 3, van Verordening (EU) 2020/1503 bedoelde kennisgevingen AFDELING A Algemene informatie Datum van de kennisgeving: VAN: Lidstaat: Bevoegde autoriteit: Officieel adres: Gegevens van de persoon die verantwoordelijk is voor de kennisgeving: Naam: Telefoonnummer: E-mail: AFDELING B Informatie over de wijzigingen in nationale wettelijke en bestuursrechtelijke bepalingen die van toepassing zijn op publicitaire mededelingen Veld Subveld Omschrĳving 1 Indien een kennisgeving meerdere wijzigingen van één geheel van wettelijke of bestuursrechtelijke bepalingen betreft, moeten de subvelden 1 tot en met 8 eenmaal worden ingevuld en alle wijzigingen van de betrokken nationale maatregel omvatten. Indien een kennisgeving wijzigingen van meerdere nationale maatregelen betreft, moeten de subvelden 1 tot en met 8 voor elke gewijzigde nationale maatregel worden herhaald en ingevuld. 1 Soort nationale maatregel Leg uit of het bij de nationale wijzigingsmaatregel om wettelijke of bestuursrechtelijke bepalingen gaat. 2 Officiële titel in de oorspronkelijke taal van de wettelijke of bestuursrechtelijke bepalingen die van toepassing zijn op publicitaire mededelingen van crowdfundingdienstverleners 3 Vertaling van de officiële titel van de wettelijke of bestuursrechtelijke bepalingen als bedoeld in punt 2 in een taal die in internationale financiële kringen gebruikelijk is 4 Datum van aanneming van de wettelijke of bestuursrechtelijke bepalingen of andere handeling waarbij de oorspronkelijk overeenkomstig artikel 28, lid 2, van Verordening (EU) 2020/1503 verstrekte informatie wordt gewijzigd 5 Datum van inwerkingtreding van de wettelijke of bestuursrechtelijke bepalingen of andere handeling waarbij de oorspronkelijk overeenkomstig artikel 28, lid 2, van Verordening (EU) 2020/1503 verstrekte informatie wordt gewijzigd 6 Hyperlink naar het desbetreffende deel van de officiële website van de lidstaat met de volledige tekst van de nationale wettelijke of bestuursrechtelijke bepalingen of andere handeling 7 Samenvatting van de nationale wettelijke of bestuursrechtelijke bepalingen waarvan overeenkomstig artikel 28, lid 2, van Verordening (EU) 2020/1503 kennis wordt gegeven, zoals bijgewerkt met de in dit formulier vermelde wijzigingen (in een taal die in internationale financiële kringen gebruikelijk is) 8 Aanvullende informatie (facultatief)",
  "source": "EUR LEX"
}