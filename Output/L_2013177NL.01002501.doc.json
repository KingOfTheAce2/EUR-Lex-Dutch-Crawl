{
  "url": "http://www.w3.org/1999/xhtml\"><!--",
  "content": "L_2013177NL.01002501.xml 28.6.2013 NL Publicatieblad van de Europese Unie L 177/25 BESLUIT VAN DE RAAD van 25 juni 2013 betreffende het namens de Europese Unie binnen het Gemengd Comité van de EER in te nemen standpunt inzake een wijziging van Protocol 30 bij de EER-overeenkomst betreffende specifieke bepalingen inzake de organisatie van de samenwerking op het gebied van de statistiek (2013/333/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 338, lid 1, in samenhang met artikel 218, lid 9, Gezien Verordening (EG) nr. 2894/94 van de Raad van 28 november 1994 houdende bepaalde wijzen van toepassing van de Overeenkomst betreffende de Europese Economische Ruimte ( 1 ) , en met name artikel 1, lid 3, Gezien het voorstel van de Europese Commissie, Overwegende hetgeen volgt: (1) De Overeenkomst betreffende de Europese Economische Ruimte ( 2 ) (hierna \"EER-overeenkomst\" genoemd) is op 1 januari 1994 in werking getreden. (2) Overeenkomstig artikel 98 van de EER-overeenkomst kan Protocol 30 bij die overeenkomst bij besluit van het Gemengd Comité van de EER worden gewijzigd. (3) Protocol 30 bij de EER-overeenkomst bevat specifieke bepalingen inzake de organisatie van de samenwerking op het gebied van de statistiek. (4) Bij Verordening (EU) nr. 99/2013 van het Europees Parlement en de Raad van 15 januari 2013 betreffende het Europees statistisch programma 2013–2017 ( 3 ) worden voor 2013 de financiële middelen vastgesteld voor de uitvoering van het Europees statistisch programma 2013–2017. Over de financiële toewijzing voor de periode van 2014 tot en met 2017 moet nog worden beslist. (5) Het statistisch programma van de EER voor 2013 moet worden gebaseerd op Verordening (EU) nr. 99/2013 en moet de programmaonderdelen bevatten die noodzakelijk zijn voor de beschrijving van en het toezicht op alle relevante economische, sociale en milieuaspecten van de Europese Economische Ruimte. (6) Protocol 30 bij de EER-overeenkomst moet derhalve dienovereenkomstig worden gewijzigd. (7) Die wijziging moet van toepassing zijn met ingang van 1 januari 2013 om deze uitgebreide samenwerking met ingang van die datum mogelijk te maken. (8) Het standpunt van de Unie in het Gemengd Comité van de EER moet worden gebaseerd op het hieraan gehechte ontwerpbesluit, HEEFT HET VOLGENDE BESLUIT VASTGESTELD: Artikel 1 Het namens de Europese Unie binnen het Gemengd Comité van de EER in te nemen standpunt over de voorgestelde wijziging van Protocol 30 bij de EER-overeenkomst is gebaseerd op het aan dit besluit gehechte ontwerpbesluit van het Gemengd Comité van de EER. Artikel 2 Dit besluit treedt in werking op de datum waarop het wordt vastgesteld. Gedaan te Luxemburg, 25 juni 2013. Voor de Raad De voorzitter E. GILMORE ( 1 ) PB L 305 van 30.11.1994, blz. 6 . ( 2 ) PB L 1 van 3.1.1994, blz. 3 . ( 3 ) PB L 39 van 9.2.2013, blz. 12 . ONTWERP BESLUIT VAN HET GEMENGD COMITÉ VAN DE EER Nr. …/… van … tot wijziging van Protocol 30 bij de EER-overeenkomst betreffende specifieke bepalingen inzake de organisatie van de samenwerking op het gebied van de statistiek HET GEMENGD COMITÉ VAN DE EER, Gezien de Overeenkomst betreffende de Europese Economische Ruimte (hierna de \"EER-overeenkomst\" genoemd) en met name artikel 98, Overwegende hetgeen volgt: (1) Bij Verordening (EU) nr. 99/2013 van het Europees Parlement en de Raad van 15 januari 2013 betreffende het Europees statistisch programma 2013–2017 ( 1 ) worden voor 2013 de financiële middelen vastgesteld voor de uitvoering van het Europees statistisch programma 2013–2017. Over de financiële toewijzing voor de periode van 2014 tot en met 2017 moet nog worden beslist. (2) Het statistisch programma van de EER voor 2013 moet gebaseerd worden op Verordening (EU) nr. 99/2013 en moet de programmaonderdelen bevatten die noodzakelijk zijn voor de beschrijving van en het toezicht op alle relevante economische, sociale en milieuaspecten van de Europese Economische Ruimte. (3) Protocol 30 bij de EER-overeenkomst moet derhalve worden gewijzigd om deze uitgebreide samenwerking met ingang van 1 januari 2013 mogelijk te maken, HEEFT HET VOLGENDE BESLUIT VASTGESTELD: Artikel 1 Aan Protocol 30 bij de EER-overeenkomst wordt na artikel 4 (Modernisering van de Europese bedrijfs- en handelsstatistiek (MEETS)) het volgende toegevoegd: \"Artikel 5 Statistisch programma 2013 1.   Dit artikel heeft betrekking op de volgende handeling: — 32013 R 0099 : Verordening (EU) nr. 99/2013 van het Europees Parlement en de Raad van 15 januari 2013 betreffende het Europees statistisch programma 2013-2017 ( PB L 39 van 9.2.2013, blz. 12 ). 2.   Het bij Verordening (EU) Nr. 99/2013 vastgestelde Europees statistisch programma 2013–2017 vormt het kader voor alle statistische werkzaamheden van de EER in de periode van 1 januari 2013 tot en met 31 december 2013. Alle belangrijke gebieden van het Europees statistisch programma 2013–2017 worden voor de EER-samenwerking op het gebied van de statistiek als relevant beschouwd en komen voor een volwaardige deelname van de EVA-staten in aanmerking. 3.   Het Bureau voor de statistiek van de EVA en Eurostat werken gezamenlijk een specifiek statistisch programma voor de EER voor 2013 uit. Het statistisch programma van de EER voor 2013 wordt gebaseerd op een gedeelte van het door de Commissie overeenkomstig de Verordening (EU) nr. 99/2013 uitgewerkte jaarlijkse werkprogramma, en wordt parallel daarmee opgesteld. Het statistisch programma van de EER voor 2013 wordt door de overeenkomstsluitende partijen goedgekeurd volgens hun eigen interne procedures. 4.   De EVA-staten leveren voor 2013 een financiële bijdrage, overeenkomstig artikel 82, lid 1, onder a), van de EER-overeenkomst en de financiële bepalingen voor de uitvoering daarvan, die 75% bedraagt van het bedrag dat vermeld is in de begrotingsonderdelen 29 02 05 (Europees statistisch programma 2013-2017) en 29 01 04 05 (Beleid inzake statistische informatie - Uitgaven voor administratief beheer) van de begroting van de Europese Unie voor 2013.\" Artikel 2 Dit besluit treedt in werking op de dag na die van de laatste kennisgeving op grond van artikel 103, lid 1, van de EER-overeenkomst ( *1 ) . Het is van toepassing met ingang van 1 januari 2013. Artikel 3 Dit besluit wordt bekendgemaakt in het EER-gedeelte van, en in het EER-supplement bij, het Publicatieblad van de Europese Unie . Gedaan te Brussel, …. Voor het Gemengd Comité van de EER De voorzitter De secretarissen van het Gemengd Comité van de EER ( 1 ) PB L 39 van 9.2.2013, blz. 12 . ( *1 ) [Geen grondwettelijke vereisten aangegeven.] [Grondwettelijke vereisten aangegeven.]",
  "source": "EUR LEX"
}