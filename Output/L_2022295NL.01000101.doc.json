{
  "url": "http://www.w3.org/1999/xhtml\"><!--",
  "content": "L_2022295NL.01000101.xml 16.11.2022 NL Publicatieblad van de Europese Unie L 295/1 VERORDENING (EU) 2022/2246 VAN DE COMMISSIE van 15 november 2022 tot wijziging van de bijlagen VIII en IX bij Verordening (EG) nr. 999/2001 van het Europees Parlement en de Raad wat betreft Chronic Wasting Disease bij levende hertachtigen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 999/2001 van het Europees Parlement en de Raad van 22 mei 2001 houdende vaststelling van voorschriften inzake preventie, bestrĳding en uitroeiing van bepaalde overdraagbare spongiforme encefalopathieën ( 1 ) , en met name artikel 23 bis, punten j) en m), Overwegende hetgeen volgt: (1) Verordening (EG) nr. 999/2001 bevat voorschriften inzake preventie, bestrijding en uitroeiing van overdraagbare spongiforme encefalopathieën in de Unie. De verordening is van toepassing op de productie en het in de handel brengen van levende dieren en producten van dierlijke oorsprong, en in een aantal specifieke gevallen op de uitvoer daarvan. Bijlage VIII bij Verordening (EG) nr. 999/2001 bevat de voorschriften voor de handel binnen de Unie en bijlage IX bij die verordening de voorschriften voor invoer in de Unie. Ook voorziet de verordening onder andere in de vaststelling van vrijwaringsmaatregelen bij uitbraken van TSE’s. (2) Chronic Wasting Disease is een overdraagbare spongiforme encefalopathie van hertachtigen die infectieus is en daardoor de handel binnen de Unie, de invoer in de Unie en de uitvoer naar derde landen kan verstoren. (3) Noorwegen heeft de Commissie op 1 april 2016 in kennis gesteld van het eerste bevestigde geval van Chronic Wasting Disease bij een wild rendier op zijn grondgebied. Dit was de eerste keer dat in Europa Chronic Wasting Disease werd vastgesteld en het betrof het eerste natuurlijk opgetreden geval bij een rendier ter wereld. Sinds dit eerste geval heeft Noorwegen tot oktober 2021 ten minste één geval per jaar bevestigd, en in totaal 31 gevallen: twintig bij wilde rendieren, twee bij edelherten en negen bij elanden. (4) Noorwegen heeft op 11 juli 2016 een maatregel vastgesteld om de uitvoer uit Noorwegen van levende hertachtigen te verbieden, onverminderd specifieke afwijkingen. (5) Aangezien Chronic Wasting Disease een besmettelijke ziekte is, bestaat het risico dat deze ziekte zich verspreidt naar andere hertachtigen en naar andere regio’s in de Unie en in de landen van de Europese Vrijhandelsassociatie. Daarom is Uitvoeringsbesluit (EU) 2016/1918 van de Commissie ( 2 ) vastgesteld. Het verbood de verplaatsing van levende hertachtigen van Noorwegen naar de Unie en voorzag in specifieke afwijkingen. (6) Op 2 december 2016 heeft de Europese Autoriteit voor voedselveiligheid (EFSA) een wetenschappelijk advies uitgebracht over Chronic Wasting Disease (CWD) bij hertachtigen (“het EFSA-advies van 2016”) ( 3 ) . In dit advies werd aanbevolen een driejarig programma van toezicht op Chronic Wasting Disease bij hertachtigen uit te voeren in de lidstaten Estland, Finland, IJsland, Letland, Litouwen, Noorwegen, Polen en Zweden, en in de EVA-staten met een rendierpopulatie en/of een elandpopulatie, teneinde de prevalentie en geografische verspreiding van Chronic Wasting Disease op te sporen en te ramen. In het EFSA-advies van 2016 werd ook geconcludeerd dat de meest waarschijnlijke route voor de introductie en verspreiding van Chronic Wasting Disease de verplaatsing van levende hertachtigen was, en werd benadrukt dat het gebruik van natuurlijke urine van hertachtigen als lokmiddel voor de jacht de kans op het binnenbrengen van Chronic Wasting Disease verhoogde. Daarom heeft zij aanbevolen de verplaatsingen van levende hertachtigen tot een minimum te beperken en het gebruik van urine van hertachtigen als lokmiddel voor de jacht stop te zetten. (7) Na de vaststelling van het EFSA-advies van 2016 is bijlage III bij Verordening (EG) nr. 999/2001 gewijzigd door Verordening (EU) 2017/1972 van de Commissie ( 4 ) om te voorzien in een driejarig programma van toezicht op Chronic Wasting Disease bij hertachtigen, terwijl Uitvoeringsbesluit (EU) 2017/2181 van de Commissie ( 5 ) de geldigheid van Uitvoeringsbesluit (EU) 2016/1918 tot eind 2020 heeft verlengd om ervoor te zorgen dat de vrijwaringsmaatregelen van toepassing blijven tot het einde van dat driejarige programma van toezicht. Uitvoeringsbesluit (EU) 2017/2181 heeft ook verbodsbepalingen en beperkingen met betrekking tot urine van hertachtigen als lokmiddel voor de jacht aan de vrijwaringsmaatregelen toegevoegd. (8) Finland heeft het eerste geval van Chronic Wasting Disease binnen de Unie geconstateerd in 2018, en een bijkomend geval in november 2020. Zweden heeft drie gevallen van Chronic Wasting Disease vastgesteld in 2019, en een bijkomend geval in september 2020. Alle gevallen van Chronic Wasting Disease die in Finland en Zweden werden geconstateerd, werden bevestigd in het kader van het driejarige programma van toezicht op Chronic Wasting Disease bij hertachtigen en werden aangetroffen bij wilde elanden. (9) Op 11 november 2019 heeft de EFSA het wetenschappelijk advies “Update on Chronic Wasting Disease (CWD) III” ( 6 ) (het EFSA-advies van 2019) met diverse aanbevelingen aan de Commissie gepubliceerd, onder meer met betrekking tot de risicofactoren die de verspreiding van Chronic Wasting Disease in de Unie kunnen vergemakkelijken. (10) Rekening houdend met de opsporing van nieuwe gevallen van Chronic Wasting Disease in Noorwegen, Finland en Zweden, in afwachting van de wetenschappelijke beoordeling van de resultaten van het programma van toezicht, en gezien het feit dat er meer tijd nodig was om de aanbevelingen van het advies van de EFSA van 2019 na te komen, werd de toepassingsperiode van Uitvoeringsbesluit (EU) 2016/1918 door Uitvoeringsbesluit (EU) 2020/2167 van de Commissie ( 7 ) opnieuw verlengd tot en met 31 december 2022 om rekening te houden met de recentste bevestigde gevallen van Chronic Wasting Disease in Finland en Zweden. (11) Aangezien de vrijwaringsmaatregelen van Uitvoeringsbesluit (EU) 2016/1918 sinds 2016 worden toegepast, aangezien de recentste epidemiologische situatie met betrekking tot Chronic Wasting Disease geen aanleiding geeft om te verwachten dat deze ziekte spoedig zal zijn uitgeroeid, aangezien het juridisch ongewenst zou zijn om de toepassing van de vrijwaringsmaatregelen op grond van artikel 4 van Verordening (EG) nr. 999/2001 opnieuw uit te breiden, en aangezien maatregelen niettemin van toepassing moeten blijven om de verdere verspreiding van Chronic Wasting Disease in de Unie en de EVA-staten te voorkomen, moeten de bijlagen VIII en IX bij Verordening (EG) nr. 999/2001 worden gewijzigd om de maatregelen op te nemen die momenteel zijn vastgesteld in Uitvoeringsbesluit (EU) 2016/1918, waar nodig aangepast om rekening te houden met de bevestigde gevallen van Chronic Wasting Disease in Finland en Zweden. (12) Bijgevolg moet op basis van de conclusies van de EFSA-adviezen van 2016 en 2019 het verbod op de verplaatsing van levende hertachtigen vanuit Noorwegen naar de Unie worden gehandhaafd. Om praktische redenen moet dat verbod van toepassing blijven op levende hertachtigen die worden verplaatst in samenhang met menselijke activiteiten, maar niet op de verplaatsingen van wilde hertachtigen die de grens van Noorwegen overschrijden zonder menselijke interventie. Er moeten specifieke afwijkingen van dat verbod worden vastgesteld om bepaalde verplaatsingen van levende hertachtigen van Noorwegen naar de Unie toe te staan, met inbegrip van de grensoverschrijdende seizoensbegrazing van semi-gedomesticeerde rendieren en de verplaatsingen van semi-gedomesticeerde rendieren voor gebruik bij sportieve of culturele evenementen in Zweden. Gezien het risico voor de diergezondheid van de door deze afwijkingen toegestane verplaatsingen, vooral in termen van milieucontaminatie met Chronic Wasting Disease-prionen in de gebieden van bestemming, moeten dergelijke verplaatsingen echter beperkt blijven tot bepaalde gebieden in Finland en Zweden, en moeten verplaatsingen van levende hertachtigen vanuit die gebieden verboden blijven, onverminderd specifieke afwijkingen. (13) Aangezien inmiddels in twee lidstaten gevallen van Chronic Wasting Disease zijn bevestigd, en op basis van de conclusies van de EFSA-adviezen van 2016 en 2019 over de risicofactoren die de verspreiding van Chronic Wasting Disease in de Unie kunnen vergemakkelijken, moet worden voorzien in een verbod op het verkeer van levende hertachtigen van een door die ziekte getroffen lidstaat naar de rest van de Unie. Om praktische redenen moet dat verbod van toepassing zijn op levende hertachtigen verplaatst in samenhang met menselijke activiteiten, maar niet op de verplaatsingen van wilde hertachtigen zonder menselijke interventie. Er moeten specifieke afwijkingen van dat verbod worden vastgesteld om bepaalde verplaatsingen van levende hertachtigen vanuit de lidstaten met gevallen van Chronic Wasting Disease toe te staan, onder meer om de veilige toegang tot en valorisatie van waardevolle genetische hulpbronnen van hertachtigen tussen de betrokken lidstaten te waarborgen. (14) Het verbod op de invoer van urine van hertachtigen als lokmiddel voor de jacht en het verbod op de verplaatsing van urine als lokmiddel voor de jacht afkomstig van hertachtigen van oorsprong uit Noorwegen moeten worden gehandhaafd. Bovendien moeten verplaatsingen van urine als lokmiddel voor de jacht afkomstig van hertachtigen van oorsprong uit lidstaten waar gevallen van Chronic Wasting Disease zijn bevestigd, worden verboden. (15) De bijlagen VIII en IX bij Verordening (EG) nr. 999/2001 moeten daarom dienovereenkomstig worden gewijzigd. (16) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlagen VIII en IX bij Verordening (EG) nr. 999/2001 worden gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 november 2022. Voor de Commissie De voorzitter Ursula VON DER LEYEN ( 1 ) PB L 147 van 31.5.2001, blz. 1 . ( 2 ) Uitvoeringsbesluit (EU) 2016/1918 van de Commissie van 28 oktober 2016 betreffende bepaalde beschermende maatregelen met betrekking tot Chronic Wasting Disease ( PB L 296 van 1.11.2016, blz. 21 ). ( 3 ) EFSA Journal 2017;15(1):4667. ( 4 ) Verordening (EU) 2017/1972 van de Commissie van 30 oktober 2017 tot wijziging van de bijlagen I en III bij Verordening (EG) nr. 999/2001 van het Europees Parlement en de Raad wat betreft een programma van toezicht op Chronic Wasting Disease (CWD) bij hertachtigen in Estland, Finland, Letland, Litouwen, Polen en Zweden en tot intrekking van Beschikking 2007/182/EG van de Commissie ( PB L 281 van 31.10.2017, blz. 14 ). ( 5 ) Uitvoeringsbesluit (EU) 2017/2181 van de Commissie van 21 november 2017 tot wijziging van Uitvoeringsbesluit (EU) 2016/1918 betreffende bepaalde beschermende maatregelen met betrekking tot Chronic Wasting Disease ( PB L 307 van 23.11.2017, blz. 58 ). ( 6 ) EFSA Journal 2019;17(11):5863. ( 7 ) Uitvoeringsbesluit (EU) 2020/2167 van de Commissie van 17 december 2020 tot wijziging van Uitvoeringsbesluit (EU) 2016/1918 betreffende bepaalde beschermende maatregelen met betrekking tot Chronic Wasting Disease wat de verlenging van de toepassingsperiode betreft ( PB L 431 van 21.12.2020, blz. 70 ). BIJLAGE De bijlagen VIII en IX bij Verordening (EG) nr. 999/2001 worden als volgt gewijzigd: 1) Bijlage VIII wordt als volgt gewijzigd: a) hoofdstuk A wordt als volgt gewijzigd: i) afdeling B wordt geschrapt; ii) het volgende deel C wordt toegevoegd: “ AFDELING C Voorwaarden voor hertachtigen 1. Lijst van lidstaten en gebieden daarvan die zijn vastgesteld in verband met Chronic Wasting Disease 1.1. Lidstaten waar gevallen van Chronic Wasting Disease zijn bevestigd: a) Finland b) Zweden 1.2. Gebieden in Finland en Zweden die zijn vastgesteld in verband met het risico op Chronic Wasting Disease als gevolg van traditionele grensoverschrijdende verplaatsingen van levende semi-gedomesticeerde rendieren naar en vanuit Noorwegen: a) in Finland: het gebied tussen de Noors-Finse grens en het Noors-Finse rendierenhek; b) in Zweden: — het district Norrbotten, — het district Västerbotten, — het district Jämtland, — het district Västernorrland, — de gemeente Älvdalen in het district Dalarna, — de gemeenten Nordanstig, Hudiksvall en Söderhamn in het district Gävleborg. 2. Verplaatsingen van levende hertachtigen vanuit Noorwegen naar de Unie 2.1. De verplaatsingen van levende hertachtigen vanuit Noorwegen naar de Unie zijn verboden. 2.2. In afwijking van punt 2.1 zijn de volgende verplaatsingen van levende hertachtigen toegestaan: a) verplaatsingen vanuit Noorwegen naar de in punt 1.2, b), opgenomen gebieden in Zweden van levende semigedomesticeerde rendieren voor seizoensbegrazing, mits de bevoegde autoriteit van Zweden haar voorafgaande schriftelijke toestemming voor dergelijke verplaatsingen verleent; b) de terugkeer vanuit Noorwegen naar de in punt 1.2, b), vermelde gebieden in Zweden van levende semigedomesticeerde rendieren na seizoensbegrazing in Noorwegen, mits de bevoegde autoriteit van Zweden haar voorafgaande schriftelijke toestemming voor dergelijke verplaatsingen verleent; c) verplaatsingen vanuit Noorwegen naar de in punt 1.2, a), vermelde gebieden in Finland van levende semigedomesticeerde rendieren voor seizoensbegrazing; d) de terugkeer vanuit Noorwegen naar Finland van levende semigedomesticeerde rendieren die in Noorwegen hebben gegraasd in het gebied tussen de Noors-Finse grens en het Noors-Finse rendierenhek; e) verplaatsingen vanuit Noorwegen naar Zweden of Finland van levende hertachtigen voor onmiddellijke slacht, mits de bevoegde autoriteit van de lidstaat van bestemming haar voorafgaande schriftelijke toestemming voor dergelijke verplaatsingen verleent; f) verplaatsingen vanuit Noorwegen naar de in punt 1.2, b), vermelde gebieden in Zweden van levende semigedomesticeerde rendieren voor sportieve of culturele evenementen, mits de bevoegde autoriteit van Zweden haar voorafgaande schriftelijke toestemming voor de verplaatsing van elke zending verleent; g) de terugkeer vanuit Noorwegen naar de in punt 1.2, b), vermelde gebieden in Zweden van levende semigedomesticeerde rendieren na deelname aan sportieve of culturele evenementen in Noorwegen, mits de bevoegde autoriteit van Zweden haar voorafgaande schriftelijke toestemming voor de verplaatsing van elke zending verleent; h) doorvoer van levende hertachtigen vanuit Noorwegen via Zweden of Finland naar Noorwegen, mits de bevoegde autoriteit van de lidstaat van doorvoer haar voorafgaande schriftelijke toestemming verleent. 3. Verplaatsingen van levende hertachtigen vanuit de gebieden van Finland en Zweden die een traditie van grensoverschrijdende verplaatsingen met Noorwegen van semi-gedomesticeerde rendieren hebben 3.1. Verplaatsingen van levende hertachtigen uit de in punt 1.2 vermelde gebieden zijn verboden. 3.2. In afwijking van punt 3.1 zijn de volgende verplaatsingen van levende hertachtigen vanuit de in punt 1.2 vermelde gebieden toegestaan a) verplaatsingen van levende hertachtigen naar Noorwegen, mits de bevoegde autoriteit van Noorwegen haar voorafgaande schriftelijke toestemming voor dergelijke verplaatsingen verleent; b) verplaatsingen van levende hertachtigen voor onmiddellijke slacht in Finland of Zweden, mits de bevoegde autoriteit van bestemming haar voorafgaande schriftelijke toestemming voor dergelijke verplaatsingen verleent; c) verplaatsingen vanuit de in punt 1.2, b), vermelde gebieden van Zweden naar Finland van levende borendieren, mits de bevoegde autoriteit van Finland haar voorafgaande schriftelijke toestemming voor dergelijke verplaatsingen verleent; d) verplaatsingen van levende hertachtigen vanuit een geconsigneerde inrichting als gedefinieerd in artikel 4, punt 48, van Verordening (EU) 2016/429 van het Europees Parlement en de Raad ( *1 ) en die zich bevindt in een in punt 1.2, b), van deze bijlage vermeld gebied, naar een geconsigneerde inrichting, zoals gedefinieerd in artikel 4, punt 48, van Verordening (EU) 2016/429, in Zweden, mits de bevoegde autoriteit van Zweden haar voorafgaande schriftelijke toestemming voor dergelijke verplaatsingen verleent. 4. Verplaatsingen van levende hertachtigen vanuit een lidstaat waar gevallen van Chronic Wasting Disease zijn vastgesteld 4.1. Onverminderd het bepaalde in punt 3 zijn de verplaatsingen van levende hertachtigen vanuit een in punt 1.1 vermelde lidstaat naar andere lidstaten verboden. 4.2. In afwijking van punt 4.1 zijn de volgende verplaatsingen van levende hertachtigen vanuit een in punt 1.1 vermelde lidstaat toegestaan: a) verplaatsingen van levende hertachtigen voor onmiddellijke slacht in een andere in punt 1.1 vermelde lidstaat of Noorwegen; b) verplaatsingen van levende hertachtigen voor andere doeleinden dan onmiddellijke slacht naar een andere lidstaat als vermeld in punt 1.1 of naar Noorwegen, mits de bevoegde autoriteit van het land van bestemming haar voorafgaande schriftelijke toestemming voor dergelijke verplaatsingen verleent; c) verplaatsingen van levende hertachtigen van een geconsigneerde inrichting als gedefinieerd in artikel 4, punt 48, van Verordening (EU) 2016/429 naar een geconsigneerde inrichting, zoals gedefinieerd in artikel 4, punt 48, van Verordening (EU) 2016/429, in een andere lidstaat, mits de bevoegde autoriteit van bestemming haar voorafgaande schriftelijke toestemming voor dergelijke verplaatsingen verleent.”; ( *1 ) Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (diergezondheidswetgeving) ( PB L 84 van 31.3.2016, blz. 1 ).\" b) aan hoofdstuk C wordt de volgende afdeling C toegevoegd: “ AFDELING C Lokstoffen voor de jacht op basis van urine van hertachtigen 1. De verplaatsing naar de Unie van zendingen lokstoffen voor de jacht op basis van urine van hertachtigen van oorsprong uit Noorwegen is verboden. 2. De vervaardiging, het in de handel brengen en het gebruik van lokstoffen voor de jacht op basis van urine van hertachtigen van oorsprong uit de in hoofdstuk A, afdeling C, punt 1.1, vermelde lidstaten is verboden.”. 2. In bijlage IX, hoofdstuk F, wordt het volgende punt 3 toegevoegd: “3. De invoer in de Unie van lokstoffen voor de jacht op basis van urine van hertachtigen is verboden.”. ( *1 ) Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (diergezondheidswetgeving) ( PB L 84 van 31.3.2016, blz. 1 ).”",
  "source": "EUR LEX"
}