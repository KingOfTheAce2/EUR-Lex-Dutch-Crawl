{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003G1210(01):NL:HTML\">",
  "content": "EUR-Lex - 32003G1210(01) - NL Avis juridique important | 32003G1210(01) Resolutie van de Raad van 1 december 2003 over de veiligheid van consumentendiensten Publicatieblad Nr. C 299 van 10/12/2003 blz. 0001 - 0002 Resolutie van de Raad van 1 december 2003 over de veiligheid van consumentendiensten (2003/C 299/01) DE RAAD VAN DE EUROPESE UNIE, 1. HERINNEREND AAN artikel 20 van Richtlijn 2001/95/EG van het Europees Parlement en de Raad(1) waarin de Commissie wordt verzocht aan te geven welke de behoeften, mogelijkheden en prioriteiten zijn inzake een gemeenschappelijk optreden op het gebied van de veiligheid van consumentendiensten en bij het Europees Parlement en de Raad een verslag in te dienen dat zo nodig vergezeld gaat van voorstellen terzake. 2. ZICH BEWUST VAN het belang dat diensten vertegenwoordigen voor de Europese economie, alsmede van de verwachtingen die de consument heeft ten aanzien van een hoog niveau van veiligheid van diensten. 3. WAARDEERT dat de Commissie het verslag aan het Europees Parlement en de Raad van 6 juni 2003(2) over de veiligheid van consumentendiensten heeft ingediend. 4. NEEMT ER NOTA VAN dat in het Commissieverslag niet wordt ingegaan op de kwestie van de aansprakelijkheid van dienstverleners, waar in de context van de lopende analyse van het functioneren van de nationale aansprakelijkheidsstelsels afzonderlijk naar wordt gekeken; NEEMT voorts NOTA VAN de toezegging van de Commissie dat zij alle ontwikkelingen ter zake zal volgen en te gelegener tijd verslag zal uitbrengen aan de Raad. 5. NEEMT NOTA VAN het in het Commissieverslag benadrukte gebrek aan kennis en gegevens over risico's en letsels die verband houden met consumentendiensten en ERKENT dat aan de verbetering van de fundamentele kennis zou kunnen worden bijgedragen door een gemeenschappelijk kader, waarin evenwel naar behoren rekening moet worden gehouden met de uiteenlopende situaties in de lidstaten. 6. IS VAN OORDEEL dat het zaak is de fundamentele kennis omtrent diensten met hoogstbelangrijke veiligheidsaspecten te verbeteren, teneinde het veiligheidsniveau van die diensten en de doeltreffendheid van de genomen maatregelen te controleren en te beoordelen, eventuele significante risico's - met name nieuwe of toekomstige risico's - in kaart te brengen en trends en prioriteiten te onderkennen. 7. NEEMT ER NOTA VAN dat de Commissie voorlopig bepaalde activiteiten op het gebied van toerisme, sport en recreatie heeft aangewezen als sectoren waarnaar, gezien het belang ervan voor de veiligheid van de consument en het grensoverschrijdende aspect ervan, bijzondere aandacht dient uit te gaan. 8. NEEMT NOTA VAN de omvang en de complexiteit van het reeds in de lidstaten bestaande wetgevings- en beleidsinstrumentarium dat de verschillende aspecten van de veiligheid van diensten regelt, en van de verschillen in opzet en reikwijdte van die wetgevings- en beleidsinstrumenten. 9. BENADRUKT dat het noodzakelijk is de prioriteiten, de reikwijdte, de methodologie en de procedures voor de verzameling van gegevens en informatie over de veiligheid van diensten zorgvuldig te beoordelen, teneinde te zorgen voor het juiste evenwicht tussen de baten en de lasten van een eventueel communautair initiatief op dit gebied. 10. ERKENT dat versterkte wederzijdse informatie over de desbetreffende regelgevings-, normalisatie-, controle- en handhavingsactiviteiten van nut zou zijn voor de autoriteiten van de lidstaten, de grensoverschrijdende dienstverlening zou vergemakkelijken en het consumentenvertrouwen zou doen toenemen dankzij een grotere transparantie. 11. IS VAN OORDEEL dat in opdracht van de Commissie door de Europese normalisatieorganen vast te stellen Europese normen voor de veiligheid van bepaalde diensten, steun kunnen bieden aan of een aanvulling kunnen vormen op het terzake door de lidstaten gevoerde beleid, mits de noodzaak van dergelijke initiatieven gebleken is. 12. ERKENT dat bij eventuele communautaire initiatieven, ook inzake de verbetering van de fundamentele kennis voor diensten of inzake de veiligheid van diensten zelf, onder andere naar behoren rekening moet worden gehouden met de bijzondere moeilijkheden waarmee ondernemingen, met name het MKB en micro-ondernemingen, te kampen hebben en dat moet worden voorkomen dat zulke initiatieven buitensporige bijkomende lasten met zich meebrengen. 13. ROEPT DE COMMISSIE OP om: 1. in samenwerking met de lidstaten onderzoek te doen naar de mogelijkheden, prioriteiten en de meest passende en doeltreffende benaderingen, methodologieën en procedures ter verbetering van de fundamentele kennis inzake de veiligheid van diensten, met name over de grensoverschrijdende aspecten daarvan, en tegelijkertijd te zorgen voor voldoende flexibiliteit om rekening te houden met de verschillende benaderingen van de lidstaten; 2. zich terdege rekenschap te geven van de noodzaak het juiste evenwicht te vinden tussen de baten die een verbeterde kennis oplevert en de lasten die de totstandbrenging en werking van een gemeenschappelijk kader voor gegevensverzameling met zich meebrengen, zoveel mogelijk rekening houdend met de beschikbare ervaring en met de op andere relevante gebieden gebruikte instrumenten; 3. onderzoek te doen naar het meest passende en doeltreffende mechanisme en kader voor de uitwisseling van informatie tussen de lidstaten over het desbetreffende beleid en de ontwikkelingen in de regelgeving met betrekking tot de veiligheid van diensten; 4. zich te beraden op de wijze waarop Europese normen zouden kunnen bijdragen tot een gemeenschappelijk hoog niveau van veiligheid van consumentendiensten; 5. op basis van de resultaten van de onder 1 tot en met 4 genoemde activiteiten na te gaan of er op dit gebied concrete communautaire initiatieven en activiteiten moeten worden ontplooid, die onder meer ook de ontwikkeling kunnen omvatten van een wetgevingskader met bijzondere aandacht voor de geïdentificeerde prioritaire gebieden. 14. VERZOEKT DE LIDSTATEN om: - actief deel te nemen aan de toekomstige werkzaamheden van de Commissie op het gebied van de veiligheid van diensten; - in hun beleid en maatregelen met betrekking tot de dienstensectoren hun inspanningen met betrekking tot de veiligheidsaspecten voort te zetten en waar nodig op te voeren. 15. VERZOEKT DE COMMISSIE om de resultaten van haar werkzaamheden op het gebied van de veiligheid van consumentendiensten vóór 31 december 2004 aan de Raad voor te leggen, eventueel vergezeld van voorstellen voor communautaire acties. (1) PB L 11 van 15.1.2002, blz. 4. (2) Doc. 10506/03 CONSOM 66 MI 143.",
  "source": "EUR LEX"
}