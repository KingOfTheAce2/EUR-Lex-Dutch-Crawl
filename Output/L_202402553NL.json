{
  "url": "http://www.w3.org/1999/xhtml\">",
  "content": "L_202402553NL.000101.fmx.xml Publicatieblad van de Europese Unie NL L-serie 2024/2553 1.10.2024 BESLUIT (GBVB) 2024/2553 VAN DE RAAD van 4 april 2024 betreffende de ondertekening en sluiting van de Overeenkomst tussen de Europese Unie en de Republiek Mozambique over de status van de militaire opleidingsmissie van de Europese Unie in Mozambique (EUTM Mozambique) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 37, in samenhang met artikel 218, leden 5 en 6, van het Verdrag betreffende de werking van de Europese Unie, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 juli 2021 heeft de Raad Besluit (GBVB) 2021/1143 ( 1 ) tot instelling van een militaire opleidingsmissie van de Europese Unie in Mozambique (EUTM Mozambique) vastgesteld. (2) Op 15 oktober 2021 heeft de Raad Besluit (GBVB) 2021/1818 ( 2 ) over de opstart van EUTM Mozambique vastgesteld. (3) Op 4 november 2021 heeft de Raad machtiging verleend aan de hoge vertegenwoordiger van de Unie voor buitenlandse zaken en veiligheidsbeleid voor het openen van onderhandelingen met de Republiek Mozambique met het oog op het sluiten van een overeenkomst over de status van EUTM Mozambique. (4) Op basis van de machtiging door de Raad op 4 november 2021, is na onderhandelingen een overeenkomst tussen de Unie en de Republiek Mozambique tot stand gekomen. (5) De overeenkomst tussen de Europese Unie en de Republiek Mozambique over de status van de militaire opleidingsmissie van de Europese Unie in Mozambique (EUTM Mozambique) moet namens de Unie worden goedgekeurd, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Unie en de Republiek Mozambique over de status van militaire opleidingsmissie van de Europese Unie in Mozambique wordt namens de Unie goedgekeurd ( 3 ) . Artikel 2 Er wordt machtiging verleend aan de voorzitter van de Raad om de persoon (personen) aan te wijzen die bevoegd is (zijn) om de overeenkomst te ondertekenen teneinde daardoor de Unie te binden. Artikel 3 Dit besluit treedt in werking op de datum van de vaststelling ervan. Gedaan te Brussel, 4 april 2024. Voor de Raad De voorzitter H. LAHBIB ( 1 ) Besluit (GBVB) 2021/1143 van de Raad van 12 juli 2021 betreffende een militaire opleidingsmissie van de Europese Unie in Mozambique (EUTM Mozambique) ( PB L 247 van 13.7.2021, blz. 93 ). ( 2 ) Besluit (GBVB) 2021/1818 van de Raad van 15 oktober 2021 over de opstart van de militaire opleidingsmissie van de Europese Unie in Mozambique (EUTM Mozambique) ( PB L 368 van 18.10.2021, blz. 5 ). ( 3 ) De tekst van de overeenkomst is bekendgemaakt in PB L, 2024/2552, 1.10.2024, ELI: http://data.europa.eu/eli/agree_internation/2024/2552/oj . ELI: http://data.europa.eu/eli/dec/2024/2553/oj ISSN 1977-0758 (electronic edition)",
  "source": "EUR LEX"
}