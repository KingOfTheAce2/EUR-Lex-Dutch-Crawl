{
  "url": "http://www.w3.org/1999/xhtml\">",
  "content": "L_2018026NL.01000601.xml 31.1.2018 NL Publicatieblad van de Europese Unie L 26/6 VERORDENING (EU) 2018/147 VAN DE RAAD van 29 januari 2018 tot wijziging van Verordening (EU) nr. 1370/2013 wat de kwantitatieve beperking voor de aankoop van mageremelkpoeder betreft DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 3, Gezien het voorstel van de Europese Commissie, Overwegende hetgeen volgt: (1) Eind juli 2017 werd melding gemaakt van openbare-interventievoorraden van mageremelkpoeder van 357 359 ton. Aanvullend werd 22 710 ton aangeboden voor aankoop aan een vaste prijs tot het einde van de interventieperiode op 30 september 2017. (2) In de sector melk en zuivelproducten heerst momenteel een ongekende discrepantie tussen de vet- en eiwitprijzen door de uitzonderlijk grote vraag naar boter. (3) Naar verwachting zullen de melkleveringen in de Unie in 2018 toenemen, waardoor meer boter en meer mageremelkpoeder zullen worden geproduceerd. (4) De kans is groot dat de in 2018 aan landbouwers betaalde prijzen voor rauwe melk op een rendabel niveau zullen blijven vanwege de huidige grote vraag naar boter en kaas, ondanks de relatief lage prijzen van melkeiwit. (5) Die marktelementen scheppen voor het jaar 2018 een buitengewone situatie waarmee specifiek rekening moet worden gehouden bij de toepassing van de openbare-interventieregeling voor zuivelproducten. (6) In artikel 3 van Verordening (EU) nr. 1370/2013 van de Raad ( 1 ) is een kwantitatieve beperking vastgelegd voor de aankoop van mageremelkpoeder tegen de in artikel 2 van die verordening bedoelde vaste prijs. Zodra die drempel is bereikt, moeten de aankopen worden verricht via een openbare inschrijving ter bepaling van de maximale aankoopprijs. (7) Om te voorkomen dat mageremelkpoeder tegen een vaste prijs wordt aangekocht in een situatie waarin dit niet in overeenkomstemming met de doelstellingen van het vangnet zou zijn, moeten alle openbare interventies voor mageremelkpoeder plaatsvinden in het kader van een openbare inschrijving. Daartoe moet de kwantitatieve beperking voor de aankopen van mageremelkpoeder tegen een vaste prijs voor het jaar 2018 worden vastgesteld op nul. (8) Verordening (EU) nr. 1370/2013 moet daarom dienovereenkomstig worden gewijzigd. (9) Om ervoor te zorgen dat de in deze verordening vastgestelde tijdelijke maatregel een onmiddellijk effect op de markt heeft en om marktdeelnemers tijdig te informeren vóór het begin van de volgende interventieperiode, moet de onderhavige verordening in werking treden op de dag na die van de bekendmaking ervan, HEEFT DE VOLGENDE VERORDENING VASTGESTELD: Artikel 1 Aan artikel 3, lid 1, van Verordening (EU) nr. 1370/2013 wordt de volgende alinea toegevoegd: „In afwijking van de eerste alinea geldt in het jaar 2018 voor de aankoop van mageremelkpoeder tegen een vaste prijs een kwantitatieve beperking van 0 ton.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 januari 2018. Voor de Raad De voorzitter R. PORODZANOV ( 1 ) Verordening (EU) nr. 1370/2013 van de Raad van 16 december 2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten ( PB L 346 van 20.12.2013, blz. 12 ).",
  "source": "EUR LEX"
}