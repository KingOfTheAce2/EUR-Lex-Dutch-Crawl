{
  "url": "http://www.w3.org/1999/xhtml\"><!--",
  "content": "L_2014132NL.01006301.xml 3.5.2014 NL Publicatieblad van de Europese Unie L 132/63 BESLUIT ATALANTA/2/2014 VAN HET POLITIEK EN VEILIGHEIDSCOMITÉ van 29 april 2014 inzake de aanvaarding van de bijdrage van een derde staat aan de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust (Atalanta) en houdende wijziging van Besluit ATALANTA/3/2009 (2014/244/GBVB) HET POLITIEK EN VEILIGHEIDSCOMITÉ, Gezien het Verdrag betreffende de Europese Unie, en met name artikel 38, derde alinea, Gezien Gemeenschappelijk Optreden 2008/851/GBVB van de Raad van 10 november 2008 inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( 1 ) , en met name artikel 10, Gezien Besluit ATALANTA/3/2009 van het Politiek en Veiligheidscomité van 21 april 2009 betreffende de instelling van het Comité van contribuanten voor de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust (Atalanta) (2009/369/GBVB) ( 2 ) , Overwegende hetgeen volgt: (1) Overeenkomstig artikel 10, lid 2, van Gemeenschappelijk Optreden 2008/851/GBVB, heeft de Raad het Politiek en Veiligheidscomité (PVC) gemachtigd om de noodzakelijke besluiten te nemen inzake de aanvaarding van de door derde staten voorgestelde bijdragen. (2) Op grond van een aanbeveling inzake een bijdrage van Nieuw-Zeeland, van de operationeel commandant van de EU van 11 maart 2014 en van het advies van het Militair Comité van de Europese Unie van 25 maart 2014, dient de bijdrage van Nieuw-Zeeland te worden aanvaard. (3) Besluit ATALANTA/3/2009 van het Politiek en Veiligheidscomité dient derhalve te worden gewijzigd teneinde de bijlage met de lijst van derde staten waarvan de bijdragen zijn aanvaard, te schrappen. (4) Overeenkomstig artikel 5 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en aan het Verdrag betreffende de werking van de Europese Unie, neemt Denemarken niet deel aan de uitwerking en de uitvoering van besluiten en acties van de Unie die gevolgen hebben op defensiegebied, HEEFT HET VOLGENDE BESLUIT VASTGESTELD: Artikel 1 1.   De bijdrage van Nieuw-Zeeland aan de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust (Atalanta) wordt aanvaard en wordt als significant aangemerkt. 2.   Nieuw-Zeeland wordt vrijgesteld van financiële bijdragen aan de begroting van Atalanta. Artikel 2 Besluit ATALANTA/3/2009 van het Politiek en Veiligheidscomité wordt gewijzigd als volgt: 1) In het tweede streepje van artikel 2, lid 1, worden de woorden „in de bijlage vermelde” geschrapt. 2) De bijlage wordt geschrapt. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 29 april 2014. Voor het Politiek en Veiligheidscomité De voorzitter W. STEVENS ( 1 ) PB L 301 van 12.11.2008, blz. 33 . ( 2 ) PB L 112 van 6.5.2009, blz. 9 .",
  "source": "EUR LEX"
}