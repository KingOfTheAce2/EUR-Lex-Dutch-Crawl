{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003R2235:NL:HTML\">",
  "content": "EUR-Lex - 32003R2235 - NL Avis juridique important | 32003R2235 Verordening (EG) nr. 2235/2003 van de Commissie van 23 december 2003 houdende gemeenschappelĳke bepalingen voor de toepassing van de Verordeningen (EG) nr. 1782/2003 en (EG) nr. 1868/94 van de Raad wat aardappelzetmeel betreft Publicatieblad Nr. L 339 van 24/12/2003 blz. 0036 - 0044 Verordening (EG) nr. 2235/2003 van de Commissie van 23 december 2003 houdende gemeenschappelijke bepalingen voor de toepassing van de Verordeningen (EG) nr. 1782/2003 en (EG) nr. 1868/94 van de Raad wat aardappelzetmeel betreft DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1782/2003 van de Raad van 29 september 2003 tot vaststelling van gemeenschappelijke voorschriften voor regelingen inzake rechtstreekse steunverlening in het kader van het gemeenschappelijk landbouwbeleid en tot vaststelling van bepaalde steunregelingen voor landbouwers en houdende wijziging van de Verordeningen (EEG) nr. 2019/93, (EG) nr. 1452/2001, (EG) nr. 1453/2001, (EG) nr. 1454/2001, (EG) nr. 1868/94, (EG) nr. 1251/1999, (EG) nr. 1254/1999, (EG) nr. 1673/2000, (EEG) nr. 2358/71 en (EG) nr. 2529/2001(1), en met name op artikel 145, onder c), Gelet op Verordening (EG) nr. 1868/94 van de Raad van 27 juli 1994 tot vaststelling van een contingenteringsregeling voor de productie van aardappelzetmeel(2), en met name op artikel 8, Overwegende hetgeen volgt: (1) Titel IV, hoofdstuk 6, van Verordening (EG) nr. 1782/2003 voorziet in steun voor landbouwers die voor de zetmeelproductie bestemde aardappelen produceren. In artikel 93 van die verordening is bepaald dat het steunbedrag geldt per hoeveelheid aardappelen die nodig is voor de productie van één ton zetmeel. (2) Bij artikel 4 bis van Verordening (EG) nr. 1868/94 is een minimumprijs vastgesteld voor aardappelen die bestemd zijn voor de productie van aardappelzetmeel. Deze prijs wordt aangepast aan het zetmeelgehalte van de aardappelen. Op grond van artikel 5 van die verordening wordt aan aardappelmeelbedrijven een premie betaald voor de geproduceerde hoeveelheid aardappelzetmeel. (3) Er moeten gemeenschappelijke voorschriften worden vastgesteld voor de bepaling van het gewicht van de aardappelen en van het steunbedrag voor zetmeelaardappelen, de minimumprijs en de premie naar gelang van het zetmeelgehalte van de aardappelen. (4) De in deze verordening vervatte maatregelen zijn in overeenstemming met het advies van het Comité van beheer voor rechtstreekse betalingen en het Comité van beheer voor granen, HEEFT DE VOLGENDE VERORDENING VASTGESTELD: Artikel 1 Voor de toepassing van de artikelen 93 en 94 van Verordening (EG) nr. 1782/2003 en van de artikelen 4 bis en 5 van Verordening (EG) nr. 1868/94 wordt het gewicht van de aardappelen bepaald overeenkomstig bijlage I bij de onderhavige verordening. Het steunbedrag voor zetmeelaardappelen als bedoeld in artikel 93 van Verordening (EG) nr. 1782/2003 en de minimumprijs en de premie als bedoeld in de artikelen 4 bis en 5 van Verordening (EG) nr. 1868/94 worden naar gelang van het zetmeelgehalte van de aardappelen vastgesteld in bijlage II bij de onderhavige verordening. Artikel 2 Deze verordening treedt in werking op de zevende dag volgende op die van haar bekendmaking in het Publicatieblad van de Europese Unie. Zij is van toepassing met ingang van het verkoopseizoen 2004/2005. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 december 2003. Voor de Commissie Franz Fischler Lid van de Commissie (1) PB L 270 van 21.10.2003, blz. 1. (2) PB L 197 van 30.7.1994, blz. 4. Verordening laatstelijk gewijzigd bij Verordening (EG) nr. 1782/2003. BIJLAGE I Het gewicht van de aardappelen wordt bepaald volgens één van de onderstaande methoden. Methode A Het nettogewicht van de aardappelen wordt bepaald door bemonstering. De deelmonsters worden genomen op verschillende plaatsen in de laadbak/laadruimte van het transportmiddel, en wel op drie niveaus: boven, midden en onder. Voordat het transportmiddel leeg wordt gewogen, wordt de achtergebleven grond verwijderd. Het monster dat voor de gewichtsbepaling wordt genomen, moet ten minste 20 kg wegen. De aardappelen worden gewassen, van onzuiverheden ontdaan en opnieuw gewogen. Het vastgestelde gewicht wordt verminderd met 2 % in verband met de hoeveelheid water die tijdens het wassen is opgenomen. De uitkomst vormt de totale vermindering die op 1000 kg aardappelen moet worden toegepast. Methode B De aardappelen die een partij van een enkele teler vormen, worden in de silo's verzameld. De aardappelen worden gewassen en van onzuiverheden ontdaan en het totale werkelijke gewicht van de in de silo's verzamelde aardappelen wordt bepaald, waarbij 2 % wordt afgetrokken in verband met opgenomen water. Methode C 1. Deze methode om het werkelijke gewicht van de aardappelen te bepalen wordt toegepast wanneer verscheidene partijen van verschillende telers in eenzelfde silo worden verzameld, op voorwaarde dat de telers van tevoren hebben ingestemd met toepassing van deze methode. Alvorens het werkelijke gewicht van alle partijen samen te bepalen, wordt eerst volgens methode A het nettogewicht van elke partij afzonderlijk vastgesteld. 2. De in de silo verzamelde aardappelen worden vervolgens gewassen en van onzuiverheden ontdaan en het totale werkelijke gewicht ervan wordt bepaald, waarbij 2 % wordt afgetrokken in verband met tijdens het wassen opgenomen water. 3. Als het gewicht van alle partijen gewassen aardappelen samen niet gelijk is aan de som van de volgens methode A verkregen resultaten, wordt de volgende correctie toegepast: het in punt 2 bedoelde totale gewicht wordt achtereenvolgens vermenigvuldigd met het volgens methode A bepaalde nettogewicht van elke partij. Elk resultaat wordt gedeeld door het totaal van het volgens methode A bepaalde nettogewicht van alle verschillende partijen. BIJLAGE II >RUIMTE VOOR DE TABEL>",
  "source": "EUR LEX"
}