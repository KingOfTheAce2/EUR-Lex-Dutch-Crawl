{
  "url": "http://www.w3.org/1999/xhtml\">",
  "content": "L_2023050NL.01005601.xml 17.2.2023 NL Publicatieblad van de Europese Unie L 50/56 UITVOERINGSVERORDENING (EU) 2023/365 VAN DE COMMISSIE van 16 februari 2023 tot beëindiging van het nieuwe onderzoek in verband met het vervallen van de maatregelen betreffende de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Oekraïne DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (de “basisverordening”), en met name artikel 9, lid 1, en artikel 11, lid 2, Overwegende hetgeen volgt: 1. PROCEDURE 1.1. Opening van het onderzoek (1) Naar aanleiding van een verzoek om een nieuw onderzoek op grond van artikel 11, lid 2, van de basisverordening heeft de Commissie besloten een nieuw onderzoek te openen in verband met het vervallen van de antidumpingmaatregelen die van toepassing zijn op de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal (“WPP”) van oorsprong uit de Federale Republiek Brazilië (“Brazilië”), de Islamitische Republiek Iran (“Iran”), de Russische Federatie (“Rusland”) en Oekraïne (“de betrokken landen”). Op 5 oktober 2022 heeft zij daartoe een bericht van opening bekendgemaakt in het Publicatieblad van de Europese Unie (“het bericht van opening”) ( 2 ) . (2) Het verzoek om een nieuw onderzoek was op 4 juli 2022 ingediend door de European Steel Association Eurofer (“de indiener van het verzoek”) namens de bedrijfstak van de Unie van bepaalde warmgewalste platte producten van ijzer, van niet-gelegeerd staal of ander gelegeerd staal (“WPP”) in de zin van artikel 5, lid 4, van de basisverordening. (3) Het verzoek bevatte voldoende bewijsmateriaal dat het vervallen van de maatregelen waarschijnlijk zou leiden tot herhaling en voortzetting van dumping en herhaling van schade voor de bedrijfstak van de Unie. 1.2. Belanghebbenden (4) In het bericht van opening is de belanghebbenden verzocht contact met de Commissie op te nemen om aan het onderzoek mee te werken. Daarnaast heeft de Commissie de indiener van het verzoek, de haar bekende producenten en verenigingen in de Unie en de overheden van de betrokken landen specifiek in kennis gesteld van de opening van het nieuwe onderzoek en hen uitgenodigd daaraan mee te werken. 2. ONDERZOCHT PRODUCT (5) Dit nieuwe onderzoek betreft bepaalde gewalste platte producten van ijzer, van niet-gelegeerd staal of van ander gelegeerd staal, ook indien opgerold (waaronder op maat gesneden producten en producten uit “bandstaal”), niet verder bewerkt dan warmgewalst, en niet geplateerd noch bekleed (“WPP” of “het onderzochte product”). Dit onderzoek heeft geen betrekking op de volgende producten: i) producten van roestvrijstaal en siliciumstaal met georiënteerde korrel; ii) producten van gereedschapsstaal en sneldraaistaal; iii) producten, niet opgerold, zonder in reliëf gewalste motieven, met een dikte van meer dan 10 mm en een breedte van minimaal 600 mm, en iv) producten, niet opgerold, zonder in reliëf gewalste motieven, met een dikte van 4,75 mm of meer maar niet meer dan 10 mm en een breedte van 2 050 mm of meer. Het onderzochte product wordt momenteel ingedeeld onder de GN-codes 7208 10 00, 7208 25 00, 7208 26 00, 7208 27 00, 7208 36 00, 7208 37 00, 7208 38 00, 7208 39 00, 7208 40 00, 7208 52 10, 7208 52 99, 7208 53 10, 7208 53 90, 7208 54 00, 7211 13 00, 7211 14 00, 7211 19 00, ex 7225 19 10 (Taric-code 7225191090), 7225 30 90, ex 7225 40 60 (Taric-code 7225406090), 7225 40 90, ex 7226 19 10 (Taric-codes 7226191091, 7226191095), 7226 91 91 en 7226 91 99. Deze GN- en Taric-codes worden slechts ter informatie en onder voorbehoud van een latere wijziging van de tariefindeling vermeld. 3. INTREKKING VAN DE KLACHT (6) Op 23 november 2022 heeft de indiener van het verzoek zijn verzoek om een nieuw onderzoek in verband met het vervallen van de maatregelen ingetrokken voor zover het betrekking heeft op Oekraïne. (7) De indiener van het verzoek was namelijk van mening dat, gezien de ontwikkelingen die zich hebben voorgedaan sinds de indiening van het verzoek (eerste kwartaal van 2022) en met name sinds het nieuwe onderzoek in verband met het vervallen van de maatregelen daarop is geopend, de omstandigheden met betrekking tot Oekraïne zodanig zijn veranderd dat het niet langer passend is een nieuw onderzoek in verband met het vervallen van de maatregelen ten aanzien van de invoer van WPP uit Oekraïne voort te zetten. De indiener van het verzoek verwees met name naar de vernietiging van een groot deel van de WPP-capaciteit in Oekraïne en van de Oekraïense energie-infrastructuur. De indiener van het verzoek merkte voorts op dat het militaire conflict, of althans de gevolgen daarvan voor Oekraïne, van blijvende aard zouden zijn. Met name zal de staalcapaciteit in Oekraïne naar verwachting op de korte of middellange termijn niet weer normaal gaan functioneren en het is dan ook niet waarschijnlijk dat de Oekraïense uitvoer van WPP snel zou kunnen bijdragen tot een herhaling van schade voor de bedrijfstak van de Unie. 4. CONCLUSIE EN MEDEDELING VAN FEITEN EN OVERWEGINGEN (8) Overeenkomstig artikel 9, lid 1, van de basisverordening kan het onderzoek worden beëindigd, tenzij dit niet in het belang van de Unie is. (9) Bij het onderzoek was niet gebleken dat de beëindiging van het onderzoek niet in het belang van de Unie zou zijn. (10) De Commissie was daarom van oordeel dat het nieuwe onderzoek moest worden beëindigd voor zover het de invoer uit Oekraïne betreft. De Commissie zal het nieuwe onderzoek met betrekking tot de invoer uit Brazilië, Iran en Rusland voortzetten. (11) Aangezien de maatregelen ten aanzien van Oekraïne niet worden verlengd, worden alle rechten die sinds de datum van opening van het nieuwe onderzoek in verband met het vervallen van de maatregelen zijn geïnd op goederen die zijn ingeklaard wat betreft de invoer van het onderzochte product van oorsprong uit Oekraïne terugbetaald, op voorwaarde dat dit bij de nationale douaneautoriteiten wordt aangevraagd en door die autoriteiten wordt toegestaan overeenkomstig de toepasselijke douanewetgeving van de Unie inzake terugbetaling en kwijtschelding van rechten. De Commissie merkte op dat overeenkomstig Verordening (EU) 2022/870 van het Europees Parlement en de Raad ( 3 ) vanaf 4 juni 2022 op invoer van oorsprong uit Oekraïne op geen enkel moment antidumpingrechten mogen worden geïnd. Daarom hoeft in dit geval geen recht te worden terugbetaald, aangezien de Europese Unie reeds vóór de datum van opening van het nieuwe onderzoek in verband met het vervallen van de maatregelen de inning van antidumpingrechten op invoer uit Oekraïne, met inbegrip van WPP, heeft opgeschort. (12) Op 21 december 2022 heeft de Commissie alle belanghebbenden in kennis gesteld van haar voornemen om het nieuwe onderzoek in verband met het vervallen van de maatregelen te beëindigen voor zover het Oekraïne betreft, en hen in de gelegenheid gesteld opmerkingen in te dienen. (13) De Commissie heeft geen opmerkingen ontvangen die tot de conclusie zouden leiden dat beëindiging van het onderzoek niet in het belang van de Unie zou zijn. (14) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 Het nieuwe onderzoek in verband met het vervallen van de maatregelen betreffende de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Oekraïne wordt beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 februari 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) PB C 384 van 5.10.2022, blz. 3 . ( 3 ) Verordening (EU) 2022/870 van het Europees Parlement en de Raad van 30 mei 2022 inzake tijdelijke handelsliberaliseringsmaatregelen bovenop de handelsconcessies die op Oekraïense producten van toepassing zijn krachtens de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en Oekraïne, anderzijds ( PB L 152 van 3.6.2022, blz. 103 ).",
  "source": "EUR LEX"
}