{
  "url": "http://www.w3.org/1999/xhtml\">",
  "content": "L_2007088NL.01005601.xml 29.3.2007 NL Publicatieblad van de Europese Unie L 88/56 AANBEVELING VAN DE COMMISSIE van 28 maart 2007 betreffende de monitoring op de aanwezigheid van furan in levensmiddelen (Voor de EER relevante tekst) (2007/196/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 211, tweede streepje, Overwegende hetgeen volgt: (1) In mei 2004 publiceerde de Amerikaanse Food and Drug Administration (FDA) de resultaten van een onderzoek naar de aanwezigheid van furan in producten die een hittebehandeling hebben ondergaan. Furan werd aangetroffen in uiteenlopende levensmiddelen (onder meer conserven, babyvoeding, koffie, soepen en sauzen enz.). (2) Het Wetenschappelijk Panel voor contaminanten in de voedselketen van de Europese Autoriteit voor voedselveiligheid (EFSA) achtte deze resultaten van urgent belang en stelde op 7 december 2004 een wetenschappelijk rapport over furan in levensmiddelen samen. (3) In dat rapport concludeerde de EFSA dat de beschikbare gegevens uitwijzen dat er een relatief klein verschil is tussen de mogelijke blootstelling van mensen en de doses bij proefdieren waarbij kankerverwekkende effecten optreden en dat voor een betrouwbare risicobeoordeling nadere gegevens over zowel toxiciteit als blootstelling nodig zijn. (4) Om de EFSA in staat te stellen een betrouwbare risicobeoordeling uit te voeren, moeten in de hele EU betrouwbare gegevens worden verzameld over het furangehalte van levensmiddelen die een hittebehandeling hebben ondergaan. In 2007 en 2008 moet de gegevensverzameling bijzondere aandacht krijgen. Daarna moet de gegevensverzameling op routinematige wijze worden voortgezet. (5) Er moeten gegevens worden verzameld over in de handel gebrachte levensmiddelen als zodanig, zonder enige verdere bereiding (bv. gemalen koffie, sappen, niet opgewarmde producten uit blikjes en potten) en over in de handel gebrachte levensmiddelen die in het laboratorium voorafgaand aan de analyse verder zijn bereid voor consumptie (bv. bereide koffie, opgewarmde producten uit blikjes en potten). In het laatste geval moeten de eventuele aanwijzingen op het etiket worden gevolgd. Thuis met verse ingrediënten bereide gerechten (zoals groentesoep van verse groenten, zelfgemaakte Ierse stoofpot) moeten niet in dit monitoringprogramma worden betrokken omdat de effecten van thuisbereiding op het furangehalte van levensmiddelen beter in een onderzoeksproject kunnen worden onderzocht. (6) Om te waarborgen dat de onderzochte monsters representatief zijn voor de onderzochte partij, moeten de procedures in deel B van de bijlage bij Verordening (EG) nr 333/2007 van de Commissie van 28 maart 2007 betreffende bemonsterings- en analysemethoden voor de officiële controle op de gehalten aan lood, cadmium, kwik, anorganisch tin, 3-MCPD en benzo(a)pyreen in levensmiddelen ( 1 ) worden gevolgd. De analyse van de monsters moet worden uitgevoerd overeenkomstig de punten 1 en 2 van bijlage III bij Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( 2 ) . (7) Het is belangrijk dat de analyseresultaten en de specifieke aanvullende informatie die voor de beoordeling van de resultaten nodig is op gezette tijden aan de EFSA worden gerapporteerd. De vorm voor deze rapportage wordt door de EFSA vastgesteld. De EFSA zal deze gegevens in een databank opnemen, BEVEELT AAN: 1) dat de lidstaten gedurende 2007 en 2008 een monitoring uitvoeren op de aanwezigheid van furan in levensmiddelen die een hittebehandeling hebben ondergaan. De monitoring moet betrekking hebben op in de handel gebrachte levensmiddelen als zodanig, zonder enige verdere bereiding ( 3 ) , en op in de handel gebrachte levensmiddelen die in het laboratorium voorafgaand aan de analyse verder zijn bereid voor consumptie ( 4 ) ; 2) dat de lidstaten de EFSA op gezette tijden de door haar verlangde monitoringgegevens verstrekken in de door haar voorgeschreven vorm; 3) dat de lidstaten, om te waarborgen dat de onderzochte monsters representatief zijn voor de onderzochte partij, de bemonsteringsprocedures in deel B van de bijlage bij Verordening (EG) nr. 333/2007 volgen. De bereiding van de monsters voorafgaand aan de analyse dient met de nodige zorg te geschieden om te waarborgen dat het furangehalte van het monster niet wordt gewijzigd; 4) dat de lidstaten de furananalyse overeenkomstig de punten 1 en 2 van bijlage III bij Verordening (EG) nr. 882/2004 uitvoeren. Gedaan te Brussel, 28 maart 2007. Voor de Commissie Markos KYPRIANOU Lid van de Commissie ( 1 ) Zie bladzijde 29 van dit Publicatieblad. ( 2 ) PB L 165 van 30.4.2004, blz. 1 , gerectificeerd in PB L 191 van 28.5.2004, blz. 1 . Verordening laatstelijk gewijzigd bij Verordening (EG) nr. 1791/2006 van de Raad ( PB L 363 van 20.12.2006, blz. 1 ). ( 3 ) In de handel gebrachte levensmiddelen als zodanig, zonder enige verdere bereiding: bv. gemalen koffie, sappen, niet opgewarmde producten uit blikjes en potten. ( 4 ) In de handel gebrachte levensmiddelen die in het laboratorium voorafgaand aan de analyse verder zijn bereid voor consumptie: bv. bereide koffie, opgewarmde producten uit blikjes en potten. Hierbij worden de eventuele aanwijzingen op het etiket gevolgd. Thuis met verse ingrediënten bereide gerechten (zoals groentesoep van verse groenten, zelfgemaakte Ierse stoofpot) worden niet in dit monitoringprogramma betrokken.",
  "source": "EUR LEX"
}