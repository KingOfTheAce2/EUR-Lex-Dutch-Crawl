{
  "url": "http://www.w3.org/1999/xhtml\">",
  "content": "L_2013026NL.01001901.xml 26.1.2013 NL Publicatieblad van de Europese Unie L 26/19 UITVOERINGSVERORDENING (EU) Nr. 75/2013 VAN DE COMMISSIE van 25 januari 2013 tot afwijking van Verordening (EG) nr. 951/2006 met betrekking tot de toepassing van representatieve prijzen en aanvullende invoerrechten voor bepaalde producten uit de sector suiker en tot intrekking van Uitvoeringsverordening (EU) nr. 892/2012 tot vaststelling van de representatieve prijzen en de aanvullende invoerrechten voor bepaalde producten uit de sector suiker voor het verkoopseizoen 2012/2013 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („integrale-GMO-verordening”) ( 1 ) , en met name artikel 143 juncto artikel 4, Overwegende hetgeen volgt: (1) De representatieve prijzen en aanvullende invoerrechten voor witte suiker, ruwe suiker en bepaalde stropen zijn voor het verkoopseizoen 2012/2013 vastgesteld bij Uitvoeringsverordening (EU) nr. 892/2012 van de Commissie ( 2 ) . (2) In artikel 141, lid 2, van Verordening (EG) nr. 1234/2007 is vastgesteld dat er geen aanvullende invoerrechten worden geheven als de invoer de communautaire markt niet dreigt te verstoren of de gevolgen niet in verhouding zouden staan tot het beoogde doel. (3) Gedurende geruime tijd lagen de suikerprijzen op de markt van de Unie ver boven de referentieprijzen en op basis van de laatste marktvoorspellingen wordt niet verwacht dat de wereldmarktprijs van suiker zodanig zou dalen dat, rekening houdend met de huidige invoertarieven, de invoer van suiker de EU-markt voor suiker zou verstoren bij gebrek aan aanvullende invoerrechten. Onder deze omstandigheden van relatief hoge wereldmarktprijzen is het weinig waarschijnlijk dat de EU-markt zou worden verstoord door de invoer van suikerproducten die vallen onder artikel 36, lid 1, van Verordening (EG) nr. 951/2006 van de Commissie van 30 juni 2006 houdende uitvoeringsbepalingen van Verordening (EG) nr. 318/2006, wat betreft de handel met derde landen in de sector suiker ( 3 ) en dienen bijgevolg geen aanvullende invoerrechten op deze invoer te worden geheven. Rekening houdend met de grondbeginselen van de wereld- en de EU-markt voor suiker is de kans klein dat deze situatie de volgende twee verkoopseizoenen, dus tot het einde van de EU-quotaregeling, grondig zou wijzigen. De Commissie houdt permanent toezicht op de suikermarkt en neemt indien nodig de gepaste maatregelen. (4) Zolang er geen aanvullende invoerrechten worden geheven, is het niet nodig de representatieve prijzen, op basis waarvan deze worden berekend, vast te stellen. (5) Het is dan ook dienstig af te wijken van artikel 36 van Verordening (EG) nr. 951/2006 tot het einde van verkoopseizoen 2014/2015. (6) Bijgevolg moet Uitvoeringsverordening (EU) nr. 892/2012 worden ingetrokken. (7) Het Beheerscomité voor de gemeenschappelijke ordening van de landbouwmarkten heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 In afwijking van artikel 36 van Verordening (EG) nr. 951/2006 worden de aanvullende invoerrechten tot 30 september 2015 niet toegepast op de in dat artikel bedoelde producten. Artikel 2 Uitvoeringsverordening (EU) nr. 892/2012 wordt ingetrokken. Zij blijft echter wel van toepassing op aanvullende invoerrechten die vóór de inwerkingtreding van de onderhavige verordening zijn geheven. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 januari 2013. Voor de Commissie De voorzitter José Manuel BARROSO ( 1 ) PB L 299 van 16.11.2007, blz. 1 . ( 2 ) PB L 263 van 28.9.2012, blz. 37 . ( 3 ) PB L 178 van 1.7.2006, blz. 24 .",
  "source": "EUR LEX"
}