{
  "url": "http://www.w3.org/1999/xhtml\"><!--",
  "content": "L_202402045NL.000101.fmx.xml Publicatieblad van de Europese Unie NL L-serie 2024/2045 24.7.2024 BESLUIT (EU) 2024/2045 VAN DE RAAD van 22 juli 2024 betreffende het namens de Unie bij de organen van de Raad van Europa in te nemen standpunt wat betreft de status van de Europese Unie in het uitgebreid gedeeltelijk akkoord over het register van schade als gevolg van de agressie van de Russische Federatie tegen Oekraïne DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 212, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Op 14 november 2022 heeft de Algemene Vergadering van de Verenigde Naties (VN) een resolutie aangenomen waarin wordt erkend dat er, in samenwerking met Oekraïne, een internationaal mechanisme nodig is voor de vergoeding van schade, verlies of letsel als gevolg van de internationaal onrechtmatige daden van de Russische Federatie in of tegen Oekraïne en waarin wordt aanbevolen dat de lidstaten van de VN, in samenwerking met Oekraïne, een internationaal register van schade tot stand brengen waarin bewijsmateriaal en informatie over vorderingen in verband met dergelijke schade, verlies of letsel wordt opgenomen. (2) Op 12 mei 2023 heeft het Comité van ministers van de Raad van Europa een resolutie aangenomen tot instelling van het uitgebreid gedeeltelijk akkoord over het register van schade als gevolg van de agressie van de Russische Federatie tegen Oekraïne (“het register”). (3) Het register moet dienen als een register, in de vorm van documentatie, van bewijsmateriaal en informatie over vorderingen in verband met schade, verlies of letsel van alle betrokken natuurlijke en rechtspersonen en van de staat Oekraïne die sinds 24 februari 2022 op het grondgebied van Oekraïne is veroorzaakt door internationaal onrechtmatige daden van de Russische Federatie in of tegen Oekraïne. (4) Op 11 mei 2023 is de Unie als oprichtend geassocieerd lid toegetreden tot het register door middel van een kennisgeving aan de secretaris-generaal van de Raad van Europa. Op 16 mei 2023 heeft de Unie de verklaring ter ondersteuning van het register in aanhangsel I bij de verklaring van Reykjavik ondertekend. De Unie is als geassocieerd lid toegetreden tot het register, onverminderd de mogelijkheid dat haar status in de toekomst zou kunnen wijzigen van geassocieerd lid naar deelnemer in het register. (5) Op 29 februari 2024 hebben het Europees Parlement en de Raad Verordening (EU) 2024/792 ( 1 ) tot instelling van de faciliteit voor Oekraïne vastgesteld, waarmee een rechtsgrondslag wordt gecreëerd voor de financiering van initiatieven en organen die betrokken zijn bij de ondersteuning en handhaving van de internationale gerechtigdheid in Oekraïne. (6) Aangezien de Unie er belang bij heeft ervoor te zorgen dat de Russische Federatie de rechtsgevolgen draagt van haar internationaal onrechtmatige daden tegen Oekraïne, met inbegrip van de verplichting om alle door die handelingen veroorzaakte schade, verlies en letsel te vergoeden, en aangezien de Unie er belang bij heeft de volledige rechten als deelnemer aan het register te genieten, is het passend de status van de Unie in het register te wijzigen van geassocieerd lid naar deelnemer. De wijziging van de status van de Unie in het register mag geen afbreuk doen aan de bevoegdheid van de lidstaten ten aanzien van het register. (7) De wijziging van de status van de Unie in het register doet geen afbreuk aan toekomstige besluiten die kunnen worden genomen in het kader van het gemeenschappelijk buitenlands en veiligheidsbeleid van de Unie, met name met betrekking tot het toekomstige internationale compensatiemechanisme, dat een schadevergoedingscommissie en een compensatiefonds kan omvatten, als bedoeld in het register. (8) Deelnemers aan het register moeten jaarlijks een verplichte bijdrage betalen aan het register. Voor de Unie moet deze betaling worden verricht overeenkomstig Verordening (EU) 2024/792, HEEFT HET VOLGENDE BESLUIT VASTGESTELD: Artikel 1 1.   Het namens de Unie in te nemen standpunt bij de organen van de Raad van Europa wat betreft de status van de Europese Unie in het uitgebreid gedeeltelijk akkoord over het register van schade als gevolg van de agressie van de Russische Federatie tegen Oekraïne (het “register”), is dat kennisgeving moet worden gedaan van de wijziging van de status van de Unie van geassocieerd lid naar deelnemer overeenkomstig artikel 4.2 van het statuut van het register. 2.   De in lid 1 bedoelde kennisgeving en de beoogde statuswijziging doen geen afbreuk aan de bevoegdheid van de lidstaten ten aanzien van het register. Artikel 2 Dit besluit treedt in werking op de datum van de vaststelling ervan. Gedaan te Brussel, 22 juli 2024. Voor de Raad De voorzitter J. BORRELL FONTELLES ( 1 ) Verordening (EU) 2024/792 van het Europees Parlement en de Raad van 29 februari 2024 tot instelling van de faciliteit voor Oekraïne ( PB L, 2024/792, 29.2.2024, ELI: http://data.europa.eu/eli/reg/2024/792/oj ). ELI: http://data.europa.eu/eli/dec/2024/2045/oj ISSN 1977-0758 (electronic edition)",
  "source": "EUR LEX"
}