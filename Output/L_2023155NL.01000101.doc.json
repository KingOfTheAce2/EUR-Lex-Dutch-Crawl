{
  "url": "http://www.w3.org/1999/xhtml\"><!--",
  "content": "L_2023155NL.01000101.xml 16.6.2023 NL Publicatieblad van de Europese Unie L 155/1 BESLUIT (EU) 2023/1165 VAN HET EUROPEES PARLEMENT EN DE RAAD van 14 juni 2023 tot wijziging van Besluit (EU) 2022/563 wat betreft het bedrag van de macrofinanciële bijstand aan de Republiek Moldavië HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 212, lid 2, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Handelend volgens de gewone wetgevingsprocedure ( 1 ) , Overwegende hetgeen volgt: (1) Op 6 april 2022 hebben het Europees Parlement en de Raad Besluit (EU) 2022/563 ( 2 ) tot toekenning van macrofinanciële bijstand van de Unie aan de Republiek Moldavië (Moldavië) vastgesteld voor een bedrag van 150 000 000 EUR, in de vorm van leningen op middellange termijn en van subsidies. Het memorandum van overeenstemming waarin de macrofinanciële bijstand is vastgelegd, is op 18 juli 2022 in werking getreden en die bijstand zal beschikbaar zijn voor een periode van tweeënhalf jaar. Na de succesvolle uitvoering door Moldavië van alle beleidsmaatregelen die in het memorandum van overeenstemming met de Unie zijn overeengekomen, is op 1 augustus 2022 de eerste tranche van 50 000 000 EUR uitbetaald. (2) Besluit (EU) 2022/563 tot toekenning van macrofinanciële bijstand is parallel met het programma van het Internationaal Monetair Fonds (IMF) voor Moldavië van 20 december 2021 vastgesteld in het kader van de uitgebreide kredietfaciliteit en de uitgebreide financieringsfaciliteit (“Extended Credit Facility/Extended Fund Facility”) voor een bedrag van 564 000 000 USD. Als gevolg van de toenemende financieringsbehoeften die in grote mate toe te schrijven zijn aan de weerslag van de oorlog in Oekraïne op de Moldavische economie, heeft het IMF op 11 mei 2022 besloten de overeenkomst met 267 000 000 USD te verhogen. Op 9 januari 2023 heeft het IMF gemeld dat Moldavië de tweede evaluatie van het programma met succes had ondergaan, waardoor uit hoofde van de overeenkomst nog eens 27 000 000 USD onmiddellijk kon worden uitbetaald. (3) Het indicatieve Uniebudget voor Moldavië uit hoofde van het Europees nabuurschapsinstrument bedroeg 518 150 000 EUR voor de periode 2014-2020, inclusief begrotingssteun en technische bijstand. In de integrale steunkaders voor de perioden 2014-2017 en 2017-2020 is de prioritaire sector voor samenwerking met Moldavië vastgesteld die voor de vorige begrotingsperiode door het Europees nabuurschapsinstrument werd gefinancierd. De prioriteiten voor de periode 2021-2027 worden uiteengezet in het nieuwe indicatieve meerjarenprogramma, dat in nauw overleg met alle belanghebbenden is opgesteld. (4) Aangezien er voor 2023 nog steeds sprake is van een aanzienlijk resterend extern financieringstekort op de betalingsbalans van Moldavië, dat de door het IMF en andere multilaterale instellingen verstrekte middelen te boven gaat, is het nodig de aan Moldavië verleende macrofinanciële bijstand van de Unie overeenkomstig Besluit (EU) 2022/563 te verhogen. Die verhoging wordt in de huidige uitzonderlijke omstandigheden aangemerkt als een passende reactie op het verzoek van Moldavië om steun voor zijn economische stabilisatie, in samenhang met het IMF-programma. De macrofinanciële bijstand van de Unie zou de economische stabilisatie en de structurele hervormingsagenda van Moldavië ondersteunen en een aanvulling vormen op de middelen die in het kader van de financiële regeling van het IMF beschikbaar worden gesteld. (5) De vaststelling van het bedrag van de verhoogde macrofinanciële bijstand van de Unie is gebaseerd op een geactualiseerde kwantitatieve beoordeling van de resterende externe financieringsbehoeften van Moldavië, en bij de vaststelling ervan is rekening gehouden met het vermogen van het land om zichzelf te financieren met eigen middelen, met name met de internationale reserves waarover het beschikt. Bij de vaststelling van het bedrag van de bijstand wordt ook rekening gehouden met verwachte financiële bijdragen van multilaterale donoren, waaronder het IMF en de Wereldbank, en met de noodzaak te zorgen voor een billijke lastendeling tussen de Unie en andere donoren, alsook met de reeds bestaande inzet van de andere externe financieringsinstrumenten van de Unie in Moldavië en met de meerwaarde die over het geheel genomen door de betrokkenheid van de Unie wordt geboden. (6) De verhoging van de macrofinanciële bijstand van de Unie moet worden onderworpen aan aanvullende voorwaarden inzake economische beleid, die moeten worden toegevoegd aan het bestaande memorandum van overeenstemming, dat bijgevolg dienovereenkomstig moet worden gewijzigd. Voorts is het nodig de gedetailleerde financiële voorwaarden van de macrofinanciële bijstand van de Unie vast te leggen in een addendum bij de leningovereenkomst en subsidieovereenkomst die op 22 juni 2022 door de Commissie en Moldavië zijn ondertekend. (7) Besluit (EU) 2022/563 moet derhalve dienovereenkomstig worden gewijzigd, HEBBEN HET VOLGENDE BESLUIT VASTGESTELD: Artikel 1 Besluit (EU) 2022/563 wordt als volgt gewijzigd: 1) In artikel 1 wordt lid 1 vervangen door: “1.   De Unie stelt Moldavië macrofinanciële bijstand (de “macrofinanciële bijstand van de Unie”) beschikbaar voor een maximumbedrag van 295 000 000 EUR, teneinde de economische stabilisatie van Moldavië en een substantiële hervormingsagenda te ondersteunen. Van dat maximumbedrag wordt ten hoogste 220 000 000 EUR verstrekt in de vorm van leningen en ten hoogste 75 000 000 EUR in de vorm van subsidies. De macrofinanciële bijstand van de Unie wordt uitgekeerd na vaststelling van de begroting van de Unie voor het betrokken jaar door het Europees Parlement en de Raad. De bijstand draagt bij aan het lenigen van de betalingsbalansbehoeften van Moldavië die in het kader van het IMF-programma zijn vastgesteld.” . 2) Artikel 4 wordt als volgt gewijzigd: a) lid 1 wordt vervangen door: “1.   Met inachtneming van de in lid 3 vermelde voorwaarden wordt de macrofinanciële bijstand van de Unie door de Commissie beschikbaar gesteld in vijf tranches, die elk bestaan uit een lening- en een subsidiecomponent. De omvang van elke tranche wordt in het memorandum van overeenstemming vastgelegd, dat daartoe wordt gewijzigd.” ; b) lid 4 wordt vervangen door: “4.   De tweede tranche wordt in beginsel ten vroegste drie maanden na de uitbetaling van de eerste tranche uitbetaald. De derde tranche wordt in beginsel ten vroegste drie maanden na de uitbetaling van de tweede tranche uitbetaald. De vierde tranche wordt in beginsel ten vroegste drie maanden na de uitbetaling van de derde tranche uitbetaald. De vijfde tranche wordt in beginsel ten vroegste drie maanden na de uitbetaling van de vierde tranche uitbetaald.” . Artikel 2 Dit besluit treedt in werking op de derde dag volgende op de bekendmaking ervan in het Publicatieblad van de Europese Unie . Gedaan te Straatsburg, 14 juni 2023. Voor het Europees Parlement De voorzitter R. METSOLA Voor de Raad De voorzitter J. ROSWALL ( 1 ) Standpunt van het Europees Parlement van 9 mei 2023 (nog niet bekendgemaakt in het Publicatieblad) en besluit van de Raad van 30 mei 2023. ( 2 ) Besluit (EU) 2022/563 van het Europees Parlement en de Raad van 6 april 2022 tot toekenning van macrofinanciële bijstand aan de Republiek Moldavië ( PB L 109 van 8.4.2022, blz. 6 ).",
  "source": "EUR LEX"
}