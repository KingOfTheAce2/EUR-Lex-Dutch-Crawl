{
  "url": "http://www.w3.org/1999/xhtml\"><!--",
  "content": "L_2023148NL.01001001.xml 8.6.2023 NL Publicatieblad van de Europese Unie L 148/10 GEDELEGEERDE VERORDENING (EU) 2023/1117 VAN DE COMMISSIE van 12 januari 2023 tot aanvulling van Richtlijn (EU) 2019/2034 van het Europees Parlement en de Raad met betrekking tot technische reguleringsnormen tot nadere bepaling van de vereisten voor het soort en de aard van de informatie die de bevoegde autoriteiten van de lidstaten van herkomst en van ontvangst moeten uitwisselen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2019/2034 van het Europees Parlement en de Raad van 27 november 2019 betreffende het prudentiële toezicht op beleggingsondernemingen en tot wijziging van Richtlijnen 2002/87/EG, 2009/65/EG, 2011/61/EU, 2013/36/EU, 2014/59/EU en 2014/65/EU ( 1 ) , en met name artikel 13, lid 7, tweede alinea, Overwegende hetgeen volgt: (1) Met het oog op een efficiënte samenwerking tussen de bevoegde autoriteiten van de lidstaten van herkomst en van ontvangst moet worden gespecificeerd welke informatie over beleggingsondernemingen en, waar van toepassing, over de werking van hun bijkantoren of het recht op het vrij verrichten van diensten in één of meer andere lidstaten dan die waar hun hoofdkantoor is gevestigd, de bevoegde autoriteiten van de lidstaat van herkomst en die van de lidstaat van ontvangst elkaar moeten verstrekken. (2) Het is van essentieel belang dat de uitwisseling van informatie tussen de bevoegde autoriteiten van de lidstaten van herkomst en van ontvangst wordt gezien in de ruimere context van toezicht op grensoverschrijdende beleggingsondernemingsgroepen. Waar van toepassing is het dus passend dat de informatie op geconsolideerd niveau beschikbaar is. Met name als een beleggingsonderneming die via een bijkantoor opereert, een uiteindelijke moederonderneming heeft in de lidstaat waar haar hoofdkantoor is gevestigd en de desbetreffende bevoegde autoriteit ook de groepstoezichthouder is, wordt het passend geacht informatie te verstrekken op geconsolideerd niveau in plaats van op het niveau van de beleggingsonderneming. In dat geval moet de bevoegde autoriteit echter de bevoegde autoriteiten van de lidstaten van ontvangst ervan in kennis stellen dat de informatie wordt verstrekt op geconsolideerd niveau van de beleggingsondernemingsgroep. (3) Hoewel moet worden bepaald over welke belangrijke elementen informatie tussen de bevoegde autoriteiten moet worden uitgewisseld, zou het in het kader van een efficiënte grensoverschrijdende samenwerking tussen autoriteiten niet passend zijn de reikwijdte van die uitwisseling te beperken. Artikel 14 van Richtlijn (EU) 2019/2034 bevat met name specifieke bepalingen inzake de uitwisseling van informatie met betrekking tot controles ter plaatse van bijkantoren die ook relevant kunnen zijn in het kader van artikel 13 van die richtlijn. (4) Vereisten inzake samenwerking en uitwisseling van informatie betreffende kennisgevingen van de uitoefening van het recht op vestiging en het vrij verrichten van diensten zijn vastgesteld in de artikelen 34 en 35 van Richtlijn 2014/65/EU van het Europees Parlement en de Raad ( 2 ) , en vereisten inzake samenwerking tussen de bevoegde autoriteiten die verantwoordelijk zijn voor toezicht op de markten en instrumenten bij toezichtsactiviteiten, voor verificatie ter plaatse of onderzoek, zijn vastgesteld in artikel 80 van Richtlijn 2014/65/EU en nader gespecificeerd in Gedelegeerde Verordening (EU) 2017/586 van de Commissie ( 3 ) . In deze verordening worden de vereisten voor uitwisseling van informatie op deze gebieden dus niet gespecificeerd. (5) De informatie die moet worden uitgewisseld om cliënten een goed beschermingsniveau te bieden en de stabiliteit van het financiële stelsel in de lidstaat van ontvangst te waarborgen, moet in de context van het verlenen van grensoverschrijdende diensten in de lidstaat van ontvangst wel nader worden bepaald, maar tegelijk moet duplicatie van uit te wisselen informatie worden voorkomen. De bevoegde autoriteiten moeten daarom rekening houden met de informatie waarover zij al beschikken, met name via het mechanisme dat is ingesteld overeenkomstig artikel 6, lid 2, van Richtlijn (EU) 2019/2034 voor de uitwisseling van informatie tussen de bevoegde autoriteiten en de autoriteiten die in een bepaalde lidstaat zijn aangewezen uit hoofde van artikel 67 van Richtlijn 2014/65/EU als dat andere autoriteiten zijn, van artikel 80 van Richtlijn 2014/65/EU en Gedelegeerde Verordening (EU) 2017/586. (6) Ten behoeve van de convergentie van regelgevings- en toezichtspraktijken in heel de Unie en een minimumniveau van informatie-uitwisseling zodat bevoegde autoriteiten hun toezichtstaken kunnen vervullen, is het noodzakelijk minimumvereisten voor de tussen de bevoegde autoriteiten van de lidstaten van herkomst en van ontvangst uit te wisselen informatie vast te stellen. De informatie moet ten minste betrekking hebben op alle in artikel 13 van Richtlijn (EU) 2019/2034 genoemde gebieden, met name: het bestuur en de eigendomsstructuur van de beleggingsonderneming, de naleving van de eigenvermogensvereisten door de beleggingsonderneming, de naleving van de concentratierisicovereisten en liquiditeitsvereisten door de beleggingsonderneming, de administratieve en boekhoudkundige procedures en de internecontrolemechanismen van de beleggingsonderneming, en alle andere relevante factoren die van invloed kunnen zijn op het risico dat de beleggingsonderneming vormt. Om adequaat toezicht op beleggingsondernemingen te vergemakkelijken, moeten de bevoegde autoriteiten van de lidstaten van herkomst en van ontvangst elkaar van situaties van niet-naleving van nationaal of uniaal recht alsook van aan beleggingsondernemingen opgelegde toezichtsmaatregelen en sancties op de hoogte houden, als dergelijke niet-naleving gevolgen kan hebben voor de bescherming van cliënten of de stabiliteit van het financiële stelsel in de lidstaat van ontvangst, alsmede over aan beleggingsondernemingen opgelegde toezichtsmaatregelen en sancties. Voorts moet bijkomende informatie betreffende voorbereiding op noodsituaties in het toepassingsgebied van tussen de bevoegde autoriteiten van de lidstaten van herkomst en van ontvangst uit te wisselen informatie worden opgenomen zodat deze de beleggingsondernemingen op efficiënte wijze kunnen monitoren. (7) Om ervoor te zorgen dat de relevante informatie binnen een redelijke termijn wordt uitgewisseld, en daarbij situaties te vermijden waarin de bevoegde autoriteiten van een lidstaat van herkomst verplicht zijn informatie over een beleggingsonderneming, ongeacht de aard en het belang ervan, aan alle bevoegde autoriteiten van de lidstaten van ontvangst te zenden, is het in sommige specifieke gevallen passend dat informatie die alleen relevant is voor een bepaald bijkantoor, uitsluitend wordt gezonden aan de bevoegde autoriteiten die met het toezicht op dit bijkantoor belast zijn. Om soortgelijke redenen van efficiëntie en proportionaliteit moet op een aantal specifieke gebieden alleen informatie over vastgestelde situaties van niet-naleving tussen de bevoegde autoriteiten van de lidstaten van herkomst en van ontvangst worden uitgewisseld, hetgeen betekent dat geen informatie zou moeten worden uitgewisseld indien de beleggingsonderneming het nationale en uniale recht naleeft. (8) Deze verordening is gebaseerd op de ontwerpen van technische reguleringsnormen die de Europese Bankautoriteit (“EBA”) in overleg met de Europese Autoriteit voor effecten en markten (ESMA) heeft opgesteld en bij de Commissie heeft ingediend. (9) De EBA heeft open publieke raadplegingen gehouden over het ontwerp van technische reguleringsnormen waarop deze verordening is gebaseerd, de mogelijke kosten en baten ervan geanalyseerd en het advies van de overeenkomstig artikel 37 van Verordening (EU) nr. 1093/2010 van het Europees Parlement en de Raad ( 4 ) opgerichte Stakeholdersgroep bankwezen ingewonnen, HEEFT DE VOLGENDE VERORDENING VASTGESTELD: Artikel 1 Informatie op geconsolideerde basis Indien de uiteindelijke moederbeleggingsonderneming is gevestigd in dezelfde lidstaat als de lidstaat waar de beleggingsonderneming haar hoofdkantoor heeft, en de bevoegde autoriteit van de lidstaat van herkomst van de beleggingsonderneming tevens de overeenkomstig artikel 46 van Richtlijn (EU) 2019/2034 bepaalde groepstoezichthouder is, verstrekt die bevoegde autoriteit informatie met betrekking tot deze beleggingsonderneming op geconsolideerd niveau en informeert zij de bevoegde autoriteiten van de lidstaten van ontvangst over het feit dat de informatie wordt verstrekt op dat niveau. Artikel 2 Informatie over bestuur en eigendomsstructuur van beleggingsondernemingen die via een bijkantoor opereren 1.   De bevoegde autoriteiten van de lidstaat van herkomst verstrekken de bevoegde autoriteiten van de lidstaat van ontvangst informatie over de organisatorische structuur van een beleggingsonderneming, met inbegrip van de bedrijfsonderdelen ervan en relaties ervan met entiteiten binnen de groep. 2.   De bevoegde autoriteiten van de lidstaat van herkomst die toezicht houden op een beleggingsonderneming die niet is aangemerkt als kleine en niet-verweven beleggingsonderneming overeenkomstig artikel 12 van Verordening (EU) 2019/2033 van het Europees Parlement en de Raad ( 5 ) , verstrekken de bevoegde autoriteiten van de lidstaat van herkomst naast het in lid 1 bedoelde type informatie ook de volgende informatie over de beleggingsonderneming: a) de structuur van het leidinggevend orgaan en de directie, evenals een beschrijving van de toewijzing van verantwoordelijkheden voor het toezicht op een bijkantoor; b) de lijst van aandeelhouders en vennoten met gekwalificeerde deelnemingen. Artikel 3 Informatie over naleving van de eigenvermogensvereisten 1.   De bevoegde autoriteiten van de lidstaat van herkomst informeren de bevoegde autoriteiten van de lidstaat van ontvangst of een beleggingsonderneming de volgende vereisten al dan niet naleeft: a) de in artikel 11 van Verordening (EU) 2019/2033 bepaalde eigenvermogensvereisten, rekening houdend met de overgangsbepalingen van artikel 57 van die verordening; b) in voorkomend geval aanvullend-eigenvermogensvereisten opgelegd in overeenstemming met artikel 39, lid 2, punt a), van Richtlijn (EU) 2019/2034; c) in voorkomend geval richtsnoeren inzake aanvullend eigen vermogen opgelegd in overeenstemming met artikel 41 van Richtlijn (EU) 2019/2034. 2.   De bevoegde autoriteiten van de lidstaat van herkomst verstrekken de bevoegde autoriteiten van de lidstaat van ontvangst de volgende informatie over eigenvermogensvereisten die op een beleggingsonderneming van toepassing zijn: a) de waarde van de eigenvermogensvereisten bepaald in artikel 11 van Verordening (EU) 2019/2033; b) of de in punt a) bedoelde waarde werd bepaald op basis van artikel 11, lid 1, punten a), b) of c), van Verordening (EU) 2019/2033; c) in voorkomend geval de waarde van de aanvullend-eigenvermogensvereisten opgelegd in overeenstemming met artikel 39, lid 2, punt a), van Richtlijn (EU) 2019/2034, en de gronden voor het opleggen ervan; d) in voorkomend geval de waarde van richtsnoeren inzake aanvullend eigen vermogen opgelegd in overeenstemming met artikel 41 van Richtlijn (EU) 2019/2034. 3.   De bevoegde autoriteiten van de lidstaat van herkomst verstrekken de bevoegde autoriteiten van de lidstaat van ontvangst informatie met betrekking tot alle situaties ten aanzien waarvan de bevoegde autoriteiten van de lidstaat van herkomst hebben vastgesteld dat een beleggingsonderneming niet heeft voldaan aan de geldende eigenvermogensvereisten bedoeld in lid 1. De verstrekte informatie bevat een toelichting bij de situatie en de genomen of voorgenomen toezichtsmaatregelen. 4.   Indien een beleggingsonderneming overeenkomstig artikel 6, lid 1, van Verordening (EU) 2019/2033 is vrijgesteld van de toepassing van deel twee van die verordening, verstrekken de bevoegde autoriteiten van de lidstaat van herkomst de in de leden 1 en 2 van dit artikel bedoelde informatie op geconsolideerd niveau. 5.   Indien het een beleggingsonderneming is toegestaan artikel 8 van Verordening (EU) 2019/2033 toe te passen, informeren de bevoegde autoriteiten van de lidstaat van herkomst de bevoegde autoriteiten van de lidstaat van ontvangst of de beleggingsonderneming de in artikel 8, leden 3 en 4, van die verordening bepaalde eigenvermogensvereisten al dan niet naleeft. Artikel 4 Informatie over de naleving van concentratierisicovereisten en liquiditeitsvereisten 1.   De bevoegde autoriteiten van de lidstaat van herkomst informeren de bevoegde autoriteiten van de lidstaat van ontvangst of een beleggingsonderneming de in deel vier van Verordening (EU) 2019/2033 bepaalde concentratierisicovereisten al dan niet naleeft. 2.   De bevoegde autoriteiten van de lidstaat van herkomst verstrekken de bevoegde autoriteiten van de lidstaat van ontvangst informatie met betrekking tot alle situaties ten aanzien waarvan de bevoegde autoriteiten van de lidstaat van herkomst hebben vastgesteld dat een beleggingsonderneming niet heeft voldaan aan de geldende concentratierisicovereisten als bepaald in deel vier van Verordening (EU) 2019/2033. De verstrekte informatie bevat een toelichting bij de situatie en de genomen of voorgenomen toezichtsmaatregelen. 3.   De bevoegde autoriteiten van de lidstaat van herkomst informeren de bevoegde autoriteiten van de lidstaat van ontvangst of een beleggingsonderneming de liquiditeitsvereisten als bepaald in deel vijf van Verordening (EU) 2019/2033 al dan niet naleeft, rekening houdend met de overgangsbepalingen in artikel 57, lid 1, van die verordening en met de toepassing van uitzonderingen overeenkomstig artikel 43, lid 1, tweede alinea, van die verordening. 4.   De bevoegde autoriteiten van de lidstaat van herkomst verstrekken de bevoegde autoriteiten van de lidstaat van ontvangst informatie met betrekking tot alle situaties ten aanzien waarvan de bevoegde autoriteiten van de lidstaat van herkomst hebben vastgesteld dat een instelling niet heeft voldaan aan de geldende liquiditeitsvereisten als bepaald in deel vijf van Verordening (EU) 2019/2033. De verstrekte informatie bevat een toelichting bij de situatie en de genomen of voorgenomen toezichtsmaatregelen. 5.   De bevoegde autoriteiten van de lidstaat van herkomst verstrekken de bevoegde autoriteiten van de lidstaat van ontvangst hun algehele beoordeling over het liquiditeitsrisicoprofiel en het risicobeheer van een beleggingsonderneming rekening houdend met de overgangsbepalingen in artikel 57, lid 1, van Verordening (EU) 2019/2033 en met de toepassing van vrijstellingen overeenkomstig artikel 43, lid 1, tweede alinea, van die verordening. 6.   Indien de bevoegde autoriteiten een beleggingsonderneming overeenkomstig artikel 6, lid 3, van Verordening (EU) 2019/2033 hebben vrijgesteld van de toepassing van deel vijf van die verordening, verstrekken de bevoegde autoriteiten van de lidstaat van herkomst de in lid 2 van dit artikel bedoelde informatie op geconsolideerd niveau. Artikel 5 Informatie over administratieve en boekhoudprocedures 1.   De bevoegde autoriteiten van de lidstaat van herkomst verstrekken de bevoegde autoriteiten van de lidstaat van ontvangst informatie met betrekking tot alle situaties waarin de bevoegde autoriteiten van de lidstaat van herkomst hebben vastgesteld dat een beleggingsonderneming niet heeft voldaan aan de geldende standaarden voor jaarrekeningen en procedures waaraan de beleggingsonderneming onderworpen is overeenkomstig Verordening (EG) nr. 1606/2002 van het Europees Parlement en de Raad ( 6 ) . De te verstrekken informatie bevat een toelichting bij de situatie en de genomen of voorgenomen toezichtsmaatregelen. 2.   Indien de in lid 1 bedoelde informatie alleen voor een bepaald bijkantoor relevant is, verstrekken de bevoegde autoriteiten van de lidstaat van herkomst de informatie alleen aan de bevoegde autoriteiten van de lidstaat van ontvangst waarin het kantoor gevestigd is. Artikel 6 Informatie over internecontrolemechanismen 1.   De bevoegde autoriteiten van de lidstaat van herkomst verstrekken de bevoegde autoriteiten van de lidstaat van ontvangst informatie met betrekking tot alle situaties ten aanzien waarvan de bevoegde autoriteiten van de lidstaten van herkomst hebben vastgesteld dat een beleggingsonderneming niet heeft voldaan aan vereisten betreffende internecontrolemechanismen, met inbegrip van regelingen voor risicobeheer, risicocontrole en interne audit ingevolge Verordening (EU) 2019/2033 en Richtlijn (EU) 2019/2034. De te verstrekken informatie bevat een toelichting bij de situatie en de genomen of voorgenomen toezichtsmaatregelen. 2.   Indien de in lid 1 bedoelde informatie alleen voor een bepaald bijkantoor relevant is, verstrekken de bevoegde autoriteiten van de lidstaat van herkomst de informatie alleen aan de bevoegde autoriteiten van de lidstaat van ontvangst waarin het kantoor gevestigd is. Artikel 7 Informatie over alle andere relevante factoren die van invloed kunnen zijn op het risico dat de beleggingsonderneming vormt 1.   Naast de overeenkomstig artikel 13, lid 2, van Richtlijn (EU) 2019/2034 verstrekte informatie en bevindingen verstrekken de bevoegde autoriteiten van de lidstaat van herkomst de bevoegde autoriteiten van de lidstaat van ontvangst informatie over materiële risico’s en de evaluatie daarvan door de toezichthouder zoals zij blijken uit het overeenkomstig artikel 36 van Richtlijn (EU) 2019/2034 uitgevoerde toetsings- en evaluatieproces of uit een door de bevoegde autoriteiten van de lidstaat van herkomst verrichte toezichtsactiviteit. 2.   Indien de in lid 1 bedoelde informatie alleen voor een bepaald bijkantoor relevant is, verstrekken de bevoegde autoriteiten van de lidstaat van herkomst de informatie alleen aan de bevoegde autoriteiten van de lidstaat van ontvangst waarin het kantoor gevestigd is. Artikel 8 Informatie over algemene niet-naleving 1.   Indien de artikelen 3 tot en met 7 van deze verordening of de relevante bepalingen over informatie-uitwisseling van Richtlijn 2014/65/EU of Gedelegeerde Verordening (EU) 2017/586 niet van toepassing zijn, verstrekken de bevoegde autoriteiten van de lidstaat van herkomst de bevoegde autoriteiten van de lidstaat van ontvangst informatie met betrekking tot alle situaties ten aanzien waarvan zij hebben vastgesteld dat een beleggingsonderneming niet heeft voldaan aan een van de volgende vereisten, als dergelijke niet-naleving gevolgen kan hebben voor de bescherming van cliënten of de stabiliteit van het financiële stelsel in de lidstaat van ontvangst: a) vereisten met betrekking tot het prudentieel toezicht op beleggingsondernemingen bepaald in Verordening (EU) nr. 575/2013 van het Europees Parlement en de Raad ( 7 ) , Richtlijn 2013/36/EU van het Europees Parlement en de Raad ( 8 ) , Richtlijn 2014/59/EU van het Europees Parlement en de Raad ( 9 ) , Verordening (EU) 2019/2033 en Richtlijn (EU) 2019/2034; b) vereisten op basis van andere relevante nationale wetgeving. 2.   De in lid 1 bedoelde informatie bevat een toelichting bij de niet-naleving en de genomen of voorgenomen toezichtsmaatregelen. 3.   Indien de in lid 1 gespecificeerde informatie alleen voor een bepaald bijkantoor relevant is, verstrekken de bevoegde autoriteiten van de lidstaat van herkomst de informatie alleen aan de bevoegde autoriteiten van de lidstaat van ontvangst waarin het kantoor gevestigd is. Artikel 9 Mededeling van toezichtsmaatregelen en sancties 1.   De bevoegde autoriteiten van de lidstaat van herkomst lichten de bevoegde autoriteiten van de lidstaat van ontvangst in over administratieve sancties of maatregelen, of toezichtsmaatregelen die aan een beleggingsonderneming zijn opgelegd in verband met inbreuken op de vereisten van Verordening (EU) 2019/2033 of Richtlijn (EU) 2019/2034 en die gevolgen hebben voor het opereren van haar bijkantoor. 2.   Indien de in lid 1 gespecificeerde informatie alleen voor een bepaald bijkantoor relevant is, verstrekken de bevoegde autoriteiten van de lidstaat van herkomst de informatie alleen aan de bevoegde autoriteiten van de lidstaat van ontvangst waarin het kantoor gevestigd is. Artikel 10 Informatie over regelingen betreffende de voorbereiding op noodsituaties De bevoegde autoriteiten van de lidstaat van herkomst en de bevoegde autoriteiten van de lidstaat van ontvangst wisselen informatie uit over regelingen betreffende de voorbereidingen op noodsituaties. Met name houden zij elkaar op de hoogte van: a) de noodcontactgegevens van personen die binnen de bevoegde autoriteiten verantwoordelijk zijn voor het afhandelen van noodsituaties; b) de communicatieprocedures die van toepassing zijn op de noodsituaties. Artikel 11 Informatie van de autoriteiten van de lidstaat van ontvangst De bevoegde autoriteiten van de lidstaat van ontvangst verstrekken de bevoegde autoriteiten van een lidstaat van herkomst de volgende informatie: a) een beschrijving van alle situaties ten aanzien waarvan de bevoegde autoriteiten van de lidstaat van ontvangst hebben vastgesteld dat een bijkantoor niet heeft voldaan aan vereisten die betrekking hebben op het prudentieel toezicht op beleggingsondernemingen, met inbegrip van de vereisten van Verordening (EU) nr. 575/2013, Richtlijn 2013/36/EU, Richtlijn 2014/59/EU, Verordening (EU) 2019/2033 en Richtlijn (EU) 2019/2034, samen met informatie over de genomen of voorgenomen toezichtsmaatregelen om de niet-naleving aan te pakken; b) alle informatie en bevindingen over mogelijke problemen en risico’s die het bijkantoor of zijn activiteiten in de lidstaat van ontvangst inhouden en aanzienlijke gevolgen hebben voor de bescherming van de cliënten of de stabiliteit van het financiële stelsel in de lidstaat van ontvangst, zoals vastgesteld door de bevoegde autoriteiten van de lidstaat van ontvangst. Artikel 12 Informatie over grensoverschrijdende dienstverleners Na ontvangst van een verzoek om informatie van de bevoegde autoriteiten van een lidstaat van ontvangst met betrekking tot een beleggingsonderneming die haar activiteiten in die lidstaat van ontvangst uitoefent in het kader van het recht op het vrij verrichten van diensten, verstrekken de bevoegde autoriteiten van de lidstaat van herkomst de in artikel 3, leden 1 en 3, artikel 4, leden 1, 2 en 3, artikel 5, lid 1, artikel 6, lid 1, en artikel 8 bedoelde informatie. Artikel 13 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 januari 2023. Voor de Commissie De voorzitter Ursula VON DER LEYEN ( 1 ) PB L 314 van 5.12.2019, blz. 64 . ( 2 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 ). ( 3 ) Gedelegeerde Verordening (EU) 2017/586 van de Commissie van 14 juli 2016 tot aanvulling van Richtlijn 2014/65/EU van het Europees Parlement en de Raad met betrekking tot technische reguleringsnormen voor de uitwisseling van informatie tussen bevoegde autoriteiten bij hun samenwerking in toezichtactiviteiten, verificaties ter plaatse en onderzoeken ( PB L 87 van 31.3.2017, blz. 382 ). ( 4 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 ). ( 5 ) Verordening (EU) 2019/2033 van het Europees Parlement en de Raad van 27 november 2019 betreffende prudentiële vereisten voor beleggingsondernemingen en tot wijziging van Verordeningen (EU) nr. 1093/2010, (EU) nr. 575/2013, (EU) nr. 600/2014 en (EU) nr. 806/2014 ( PB L 314 van 5.12.2019, blz. 1 ). ( 6 ) Verordening (EG) nr. 1606/2002 van het Europees Parlement en de Raad van 19 juli 2002 betreffende de toepassing van internationale standaarden voor jaarrekeningen ( PB L 243 van 11.9.2002, blz. 1 ). ( 7 ) Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 ( PB L 176 van 27.6.2013, blz. 1 ). ( 8 ) Richtlijn 2013/36/EU van het Europees Parlement en de Raad van 26 juni 2013 betreffende toegang tot het bedrijf van kredietinstellingen en het prudentieel toezicht op kredietinstellingen, tot wijziging van Richtlijn 2002/87/EG en tot intrekking van de Richtlijnen 2006/48/EG en 2006/49/EG ( PB L 176 van 27.6.2013, blz. 338 ). ( 9 ) Richtlijn 2014/59/EU van het Europees Parlement en de Raad van 15 mei 2014 betreffende de totstandbrenging van een kader voor het herstel en de afwikkeling van kredietinstellingen en beleggingsondernemingen en tot wijziging van Richtlijn 82/891/EEG van de Raad en de Richtlijnen 2001/24/EG, 2002/47/EG, 2004/25/EG, 2005/56/EG, 2007/36/EG, 2011/35/EU, 2012/30/EU en 2013/36/EU en de Verordeningen (EU) nr. 1093/2010 en (EU) nr. 648/2012 van het Europees Parlement en de Raad ( PB L 173 van 12.6.2014, blz. 190 ).",
  "source": "EUR LEX"
}