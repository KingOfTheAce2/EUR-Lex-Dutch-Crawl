{
  "url": "http://www.w3.org/1999/xhtml\"><!--",
  "content": "L_2022096NL.01000101.xml 24.3.2022 NL Publicatieblad van de Europese Unie L 96/1 GEDELEGEERDE VERORDENING (EU) 2022/466 VAN DE COMMISSIE van 17 december 2021 tot aanvulling van Verordening (EU) nr. 600/2014 van het Europees Parlement en de Raad door nadere bepaling van de criteria voor afwijking van het beginsel dat de Europese Autoriteit voor effecten en markten toezicht houdt op goedgekeurde publicatieregelingen en goedgekeurde rapportagemechanismen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( 1 ) , en met name artikel 2, lid 3, Overwegende hetgeen volgt: (1) Gezien de grensoverschrijdende dimensie van de behandeling van marktdata, datakwaliteit en de noodzaak om schaalvoordelen te behalen, en teneinde het ongunstige effect van eventuele verschillen inzake zowel datakwaliteit als de taken van aanbieders van datarapporteringsdiensten te vermijden, heeft Verordening (EU) 2019/2175 van het Europees Parlement en de Raad ( 2 ) de bevoegdheden inzake vergunningverlening en toezicht met betrekking tot de activiteiten van aanbieders van datarapporteringsdiensten in de Unie overgedragen aan de Europese Autoriteit voor effecten en markten (“ESMA”). (2) Tegelijkertijd krijgen goedgekeurde publicatieregelingen (“APA’s”) en goedgekeurde meldingsmechanismen (“ARM’s”) een afwijking wat betreft het toezicht door de ESMA, en blijven zij in plaats daarvan onder nationaal toezicht staan indien hun activiteiten van beperkt belang voor de interne markt zijn. (3) De activiteiten van een APA of een ARM moeten in de eerste plaats als van beperkt belang voor de interne markt worden beschouwd op basis van het relatieve aantal cliënten gevestigd in andere lidstaten dan de lidstaat van herkomst van de APA of ARM. Indien de diensten die APA’s of ARM’s aanbieden, grotendeels grensoverschrijdend zijn, mag de afwijking niet gelden. Ten tweede moet het belang voor de interne markt zijn gebaseerd op het aandeel van de totale gemelde of bekendgemaakte transacties dat individuele APA’s of ARM’s hebben gemeld of bekendgemaakt. Indien dit aandeel een minimumdrempel overschrijdt, dan mogen de activiteiten niet als van beperkt belang voor de interne markt worden beschouwd. De berekening voor de APA’s moet gebaseerd zijn op transparantiedata die worden aangeleverd bij het Financial Instruments Reference Data System (FIRDS) en het Financial Instruments Transparency System (FITRS), terwijl de berekening voor de ARM’s gebaseerd moet zijn op de bij de bevoegde autoriteiten ingediende transactiemeldingen. (4) Wanneer een APA of een ARM of meerdere APA’s of ARM’s door één exploitant worden geëxploiteerd, is een afwijking van het ESMA-toezicht alleen mogelijk indien alle APA’s of ARM’s in aanmerking komen voor die afwijking. (5) Om het nieuwe toezichtkader voor aanbieders van datarapporteringsdiensten zoals ingevoerd bij artikel 4 van Verordening (EU) 2019/2175 soepel te laten functioneren, moet deze verordening onverwijld in werking treden en zo snel mogelijk van toepassing zijn, HEEFT DE VOLGENDE VERORDENING VASTGESTELD: Artikel 1 Beoordeling van APA’s en ARM’s 1.   Goedgekeurde publicatieregelingen (“APA’s”) en goedgekeurde meldingsmechanismen (“ARM’s”) zijn op grond van hun beperkte belang voor de interne markt onderworpen aan vergunningverlening en toezicht door een bevoegde autoriteit van een lidstaat in de zin van artikel 4, lid 1, punt 26, van Richtlijn 2014/65/EU van het Europees Parlement en de Raad ( 3 ) indien de activiteiten van die APA’s en ARM’s gemiddeld niet een van de in artikel 2 van deze verordening bepaalde drempels overschrijden. Indien meer dan één APA of ARM door dezelfde exploitant wordt geëxploiteerd, is een afwijking alleen van toepassing indien de activiteiten van geen enkele van de APA’s of ARM’s de in artikel 2 bepaalde drempels overschrijdt. 2.   Ten behoeve van de vergunningverlening wordt de toetsing van de criteria van artikel 2 gebaseerd op door de aanvrager verstrekte ramingen van de toekomstige activiteiten. 3.   Het in lid 1 bedoelde belang voor de interne markt van de activiteiten van APA’s of ARM’s wordt door de ESMA jaarlijks opnieuw getoetst, vanaf het jaar volgend op het eerste volledige kalenderjaar na de vergunningverlening. De toetsing van de criteria van artikel 2 is gebaseerd op gegevens die het volledige kalenderjaar voorafgaand aan de herbeoordeling vertegenwoordigen. 4.   Ingeval op basis van de in lid 3 bedoelde herbeoordeling in twee opeenvolgende jaren de drempels voor afwijking of toepassing van ESMA-toezicht niet meer worden bereikt, gaat de verandering in de toepassing of de afwijking van het ESMA-toezicht in op 1 juni van het volgende jaar. Artikel 2 Criteria voor de vaststelling van de afwijking van het ESMA-toezicht 1.   Voor APA’s of ARM’s geldt een afwijking van het ESMA-toezicht indien: a) de APA’s of ARM’s diensten verlenen aan of namens beleggingsondernemingen die onderworpen zijn aan de openbaarmakingsvereisten na de handel van de artikelen 20 en 21 van Verordening (EU) nr. 600/2014 of aan het rapportagevereiste van artikel 26 van die verordening, in maximaal drie verschillende lidstaten, terwijl ten minste 50 % van die beleggingsondernemingen over een vergunning beschikt in dezelfde lidstaat als de APA of ARM, alsmede b) het aantal en het volume van de overeenkomstig artikel 20, lid 1, van Verordening (EU) nr. 600/2014 door de APA openbaar gemaakte transacties wat betreft eigenvermogensinstrumenten minder dan 0,5 % van het totale aantal of het totale volume van de overeenkomstig artikel 20, lid 1, door alle APA’s openbaar gemaakte transacties bedraagt, en het aantal en het volume van de overeenkomstig artikel 21, lid 1, van Verordening (EU) nr. 600/2014 door de APA openbaar gemaakte transacties wat betreft niet-eigenvermogensinstrumenten niet meer dan 0,5 % van het totale aantal of het totale volume van de overeenkomstig artikel 21, lid 1, door alle APA’s openbaar gemaakte transacties bedraagt, alsmede c) het aantal overeenkomstig artikel 26, lid 1, en artikel 26, lid 7, van Verordening (EU) nr. 600/2014 door het ARM gemelde transacties niet meer dan 0,5 % van het totale aantal overeenkomstig artikel 26, lid 1, en artikel 26, lid 7, van die verordening door alle ARM’s gemelde transacties bedraagt. 2.   De APA’s en ARM’s verstrekken de bevoegde autoriteit op verzoek data aan de hand waarvan het in lid 1, punt a), bepaalde criterium kan worden getoetst. Artikel 3 Overgangsbepaling Voor de toepassing van artikel 1 voert de ESMA de initiële toetsing van de afwijkingscriteria van artikel 2 uit. Deze initiële toetsing is gebaseerd op gegevens over de eerste zes maanden van 2021. Artikel 4 Inwerkingtreding en datum van toepassing Deze verordening treedt in werking en wordt van toepassing op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 december 2021. Voor de Commissie De voorzitter Ursula VON DER LEYEN ( 1 ) PB L 173 van 12.6.2014, blz. 84 . ( 2 ) Verordening (EU) 2019/2175 van het Europees Parlement en de Raad van 18 december 2019 tot wijziging van Verordening (EU) nr. 1093/2010 tot oprichting van een Europese toezichthoudende autoriteit (Europese Bankautoriteit), Verordening (EU) nr. 1094/2010 tot oprichting van een Europese toezichthoudende autoriteit (Europese Autoriteit voor verzekeringen en bedrijfspensioenen), Verordening (EU) nr. 1095/2010 tot oprichting van een Europese toezichthoudende autoriteit (Europese Autoriteit voor effecten en markten), Verordening (EU) nr. 600/2014 betreffende markten in financiële instrumenten, Verordening (EU) 2016/1011 betreffende indices die worden gebruikt als benchmarks voor financiële instrumenten en financiële overeenkomsten of om de prestatie van beleggingsfondsen te meten en Verordening (EU) 2015/847 betreffende bij geldovermakingen te voegen informatie ( PB L 334 van 27.12.2019, blz. 1 ). ( 3 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 ).",
  "source": "EUR LEX"
}