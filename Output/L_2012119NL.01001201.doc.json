{
  "url": "http://www.w3.org/1999/xhtml\"><!--",
  "content": "L_2012119NL.01001201.xml 4.5.2012 NL Publicatieblad van de Europese Unie L 119/12 VERORDENING (EU) Nr. 379/2012 VAN DE COMMISSIE van 3 mei 2012 tot weigering van een vergunning voor bepaalde gezondheidsclaims voor levensmiddelen die niet over ziekterisicobeperking en de ontwikkeling en de gezondheid van kinderen gaan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1924/2006 van het Europees Parlement en de Raad van 20 december 2006 inzake voedings- en gezondheidsclaims voor levensmiddelen ( 1 ) , en met name artikel 18, lid 5, Overwegende hetgeen volgt: (1) Krachtens Verordening (EG) nr. 1924/2006 zijn gezondheidsclaims voor levensmiddelen verboden, tenzij de Commissie daarvoor overeenkomstig die verordening een vergunning heeft verleend en zij zijn opgenomen in een lijst van toegestane claims. (2) Verordening (EG) nr. 1924/2006 bepaalt tevens dat aanvragen voor een vergunning voor een gezondheidsclaim door exploitanten van levensmiddelenbedrijven bij de bevoegde nationale autoriteit van een lidstaat kunnen worden ingediend. De bevoegde nationale autoriteit moet geldige aanvragen doorsturen naar de Europese Autoriteit voor voedselveiligheid, hierna „de EFSA” genoemd. (3) Na ontvangst van een aanvraag moet de EFSA de andere lidstaten en de Commissie daarvan onverwijld in kennis stellen en een advies over de desbetreffende gezondheidsclaim uitbrengen. (4) De Commissie moet bij haar besluit over de verlening van een vergunning voor gezondheidsclaims rekening houden met het advies van de EFSA. (5) Ingevolge een aanvraag van Valio Ltd, die werd ingediend overeenkomstig artikel 13, lid 5, van Verordening (EG) nr. 1924/2006, moest de EFSA advies uitbrengen over een gezondheidsclaim die betrekking had op de effecten van Lactobacillus rhamnosus GG (LGG) op de instandhouding van de verdediging tegen pathogene gastro-intestinale micro-organismen (vraag nr. EFSA-Q-2010-01028) ( 2 ) . De door de aanvrager voorgestelde claim luidde als volgt: „ Lactobacillus GG helpt om de verdediging tegen intestinale pathogenen in stand te houden”. (6) Op 1 juni 2010 hebben de Commissie en de lidstaten het wetenschappelijk advies van de EFSA ontvangen, waarin op grond van de overgelegde gegevens is geconcludeerd dat geen oorzakelijk verband was vastgesteld tussen de consumptie van Lactobacillus rhamnosus GG en het geclaimde effect. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (7) Ingevolge een aanvraag van Gelita AG, die werd ingediend overeenkomstig artikel 13, lid 5, van Verordening (EG) nr. 1924/2006, moest de EFSA advies uitbrengen over een gezondheidsclaim die betrekking had op de effecten van collageenhydrolysaat op het behoud van de gezondheid van de gewrichten (vraag nr. EFSA-Q-2011-00201) ( 3 ) . De door de aanvrager voorgestelde claim luidde als volgt: „Karakteristiek collageenpeptidemengsel (collageenhydrolysaat) met een gunstig fysiologisch effect op het behoud van de gezondheid van de gewrichten bij fysisch actieve mensen”. (8) Op 20 juli 2011 hebben de Commissie en de lidstaten het wetenschappelijk advies van de EFSA ontvangen, waarin op grond van de overgelegde gegevens is geconcludeerd dat geen oorzakelijk verband was vastgesteld tussen de consumptie van collageenhydrolysaat en het geclaimde effect. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (9) De onder deze verordening vallende gezondheidsclaims zijn gezondheidsclaims als bedoeld in artikel 13, lid 1, onder a), van Verordening (EG) nr. 1924/2006; zij kunnen dan ook in aanmerking komen voor de overgangsperiode overeenkomstig artikel 28, lid 5, van die verordening. Aangezien de EFSA heeft geconcludeerd dat geen oorzakelijk verband was vastgesteld tussen de levensmiddelen en de geclaimde effecten, voldoen de claims niet aan Verordening (EG) nr. 1924/2006 en komen zij daarom niet in aanmerking voor de in dat artikel vastgestelde overgangsperiode. (10) Met het oog op de volledige naleving van deze verordening dienen zowel exploitanten van levensmiddelenbedrijven als de nationale bevoegde autoriteiten de nodige maatregelen te nemen om te waarborgen dat uiterlijk zes maanden na de inwerkingtreding van deze verordening de in de bijlage erbij vermelde gezondheidsclaims niet meer worden gebruikt. (11) Met de opmerkingen van de aanvragers en van het publiek die de Commissie overeenkomstig artikel 16, lid 6, van Verordening (EG) nr. 1924/2006 heeft ontvangen, is rekening gehouden bij het nemen van de in deze verordening vastgestelde maatregelen. (12) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid en het Europees Parlement noch de Raad hebben zich ertegen verzet, HEEFT DE VOLGENDE VERORDENING VASTGESTELD: Artikel 1 1.   De in de bijlage bij deze verordening vermelde gezondheidsclaims worden niet opgenomen in de EU-lijst van toegestane claims, als bedoeld in artikel 13, lid 3, van Verordening (EG) nr. 1924/2006. 2.   De in lid 1 bedoelde gezondheidsclaims die zijn gebruikt vóór de inwerkingtreding van deze verordening mogen verder worden gebruikt gedurende een maximale periode van zes maanden na de inwerkingtreding van deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 mei 2012. Voor de Commissie De voorzitter José Manuel BARROSO ( 1 ) PB L 404 van 30.12.2006, blz. 9 . ( 2 ) The EFSA Journal 2011; 9(6):2167. ( 3 ) The EFSA Journal 2011; 9(7):2291. BIJLAGE Afgewezen gezondheidsclaims Aanvraag — toepasselijke bepalingen van Verordening (EG) nr. 1924/2006 Nutriënt, stof, levensmiddel of levensmiddelen-categorie Claim Referentie EFSA-advies Gezondheidsclaim overeenkomstig artikel 13, lid 5, die is gebaseerd op nieuw wetenschappelijk bewijs en/of die een verzoek om bescherming van door eigendomsrechten beschermde gegevens inhoudt Lactobacillus rhamnosus GG (LGG) Lactobacillus GG helpt om de verdediging tegen intestinale pathogenen in stand te houden Q-2010-01028 Gezondheidsclaim overeenkomstig artikel 13, lid 5, die is gebaseerd op nieuw wetenschappelijk bewijs en/of die een verzoek om bescherming van door eigendomsrechten beschermde gegevens inhoudt Collageenhydrolysaat Karakteristiek collageenpeptidemengsel (collageenhydrolysaat) met een gunstig fysiologisch effect op het behoud van de gezondheid van de gewrichten bij fysisch actieve mensen Q-2011-00201",
  "source": "EUR LEX"
}