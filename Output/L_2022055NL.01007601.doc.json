{
  "url": "http://www.w3.org/1999/xhtml\">",
  "content": "L_2022055NL.01007601.xml 28.2.2022 NL Publicatieblad van de Europese Unie L 55/76 UITVOERINGSBESLUIT (EU) 2022/326 VAN DE COMMISSIE van 24 februari 2022 tot wijziging van Uitvoeringsbesluit (EU) 2019/961 tot goedkeuring van de Franse voorlopige maatregel overeenkomstig artikel 129 van Verordening (EG) nr. 1907/2006 van het Europees Parlement en de Raad inzake de registratie en beoordeling van en de autorisatie en beperkingen ten aanzien van chemische stoffen (Reach) ter beperking van het gebruik en het in de handel brengen van bepaald met creosoot en andere aan creosoot verwante stoffen behandeld hout (Kennisgeving geschied onder nummer C(2022) 1074) (Slechts de tekst in de Franse taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (Reach), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( 1 ) , en met name artikel 129, lid 2, Overwegende hetgeen volgt: (1) Op 7 juni 2019 heeft de Commissie Uitvoeringsbesluit (EU) 2019/961 ( 2 ) (hierna “het besluit” genoemd) vastgesteld tot goedkeuring van een voorlopige maatregel van Frankrijk overeenkomstig artikel 129 van Verordening (EG) nr. 1907/2006 ter beperking van het gebruik en het in de handel brengen van bepaald met creosoot en andere aan creosoot verwante stoffen behandeld hout. (2) Overeenkomstig artikel 1, lid 1, van het besluit werd de voorlopige maatregel toegelaten voor een termijn van 27 maanden vanaf de datum van inwerkingtreding van het besluit, en liep die dus af op 7 september 2021. (3) De termijn van 27 maanden was bedoeld om voldoende tijd te bieden voor de afronding van de beperkingsprocedure die Frankrijk overeenkomstig artikel 129, lid 3, van Verordening (EG) nr. 1907/2006 moest inleiden door uiterlijk drie maanden na het besluit bij het Europees Agentschap voor chemische stoffen (ECHA) een dossier in te dienen overeenkomstig bijlage XV bij die Verordening (hierna het “bijlage XV-dossier” genoemd). (4) Bij Uitvoeringsbesluit (EU) 2021/1839 van de Commissie ( 3 ) werd de termijn voor het verstrijken van de goedkeuring van creosoot voor gebruik in biociden van productsoort 8 verlengd tot 31 oktober 2022. Dit gebeurde om rekening te houden met de tijd die nodig is voor het opstellen en indienen van het advies van het ECHA en met de tijd die nodig is om te beslissen of aan ten minste één van de voorwaarden van artikel 5, lid 2, eerste alinea, van Verordening (EU) nr. 528/2012 van het Europees Parlement en de Raad ( 4 ) is voldaan en of de goedkeuring van creosoot derhalve kan worden verlengd. (5) Frankrijk heeft de beperkingsprocedure niet binnen drie maanden na dit besluit ingeleid. Frankrijk voert aan dat het toepassingsgebied en de inhoud van het in te dienen bijlage XV-dossier nauw samenhangen met de conclusies van de besprekingen over de verlenging of niet-verlenging van de goedkeuring van creosoot uit hoofde van Verordening (EU) nr. 528/2012, om te zorgen voor juridische overeenstemming van een mogelijke beperking uit hoofde van Verordening (EG) nr. 1907/2006 met de conclusies van die besprekingen. Frankrijk heeft zich ertoe verbonden het bijlage XV-dossier uiterlijk op 1 februari 2022 in te dienen, zodat rekening kan worden gehouden met de conclusies van die besprekingen. (6) De toelatingstermijn van de voorlopige maatregel moet het mogelijk maken de beperkingsprocedure af te ronden. Gezien het tijdschema voor de beperkingsprocedure moet de termijn van de voorlopige maatregel derhalve worden verlengd met dezelfde periode als de periode die in het besluit is berekend, namelijk 27 maanden vanaf de datum van indiening van het bijlage XV-dossier. (7) De redenen voor de goedkeuring van de voorlopige maatregel zoals beschreven in Uitvoeringsbesluit (EU) 2019/961 blijven ongewijzigd. Bijgevolg moet de voorlopige maatregel toegelaten blijven. (8) Om rechtsonzekerheid te voorkomen die zou voortvloeien uit het verstrijken van de goedkeuring van de Franse voorlopige maatregel vóór de afronding van de beperkingsprocedure, is het noodzakelijk om de periode waarin de voorlopige maatregel is toegestaan met terugwerkende kracht te verlengen. Daarom moet de termijn worden berekend vanaf 8 september 2021 in plaats van vanaf de verwachte datum van indiening van het bijlage XV-dossier, en moet dienovereenkomstig nog eens vijf maanden worden toegevoegd, waardoor de termijn in totaal met 32 maanden wordt verlengd. (9) Uitvoeringsbesluit (EU) 2019/961 moet daarom dienovereenkomstig worden gewijzigd. (10) Dit besluit is in overeenstemming met het advies van het bij artikel 133 van Verordening (EG) nr. 1907/2006 ingestelde comité, HEEFT HET VOLGENDE BESLUIT VASTGESTELD: Artikel 1 In artikel 1, lid 1, van Uitvoeringsbesluit (EU) 2019/961 wordt “27 maanden” vervangen door “59 maanden”. Artikel 2 Dit besluit is van toepassing met ingang van 8 september 2021. Artikel 3 Dit besluit is gericht tot de Franse Republiek. Gedaan te Brussel, 24 februari 2022. Voor de Commissie Thierry BRETON Lid van de Commissie ( 1 ) PB L 396 van 30.12.2006, blz. 1 . ( 2 ) Uitvoeringsbesluit (EU) 2019/961 van de Commissie van 7 juni 2019 tot goedkeuring van de Franse voorlopige maatregel overeenkomstig artikel 129 van Verordening (EG) nr. 1907/2006 van het Europees Parlement en de Raad inzake de registratie en beoordeling van en de autorisatie en beperkingen ten aanzien van chemische stoffen (Reach) ter beperking van het gebruik en het in de handel brengen van bepaald met creosoot en andere aan creosoot verwante stoffen behandeld hout ( PB L 154 van 12.6.2019, blz. 44 ). ( 3 ) Uitvoeringsbesluit (EU) 2021/1839 van de Commissie van 15 oktober 2021 tot verlenging van de termijn voor het verstrijken van de goedkeuring van creosoot voor gebruik in biociden van productsoort 8 ( PB L 372 van 20.10.2021, blz. 27 ). ( 4 ) Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( PB L 167 van 27.6.2012, blz. 1 ).",
  "source": "EUR LEX"
}