{
  "url": "http://www.w3.org/1999/xhtml\"><!--",
  "content": "L_2014217NL.01003101.xml 23.7.2014 NL Publicatieblad van de Europese Unie L 217/31 BESLUIT 2014/482/GBVB VAN DE RAAD van 22 juli 2014 tot wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 16 juli 2012 heeft de Raad Besluit 2012/392/GBVB ( 1 ) vastgesteld. Dat Raadsbesluit verstrijkt op 15 juli 2014. (2) Op 28 oktober 2013 heeft de Raad Besluit 2013/533/GBVB ( 2 ) vastgesteld, met een financieel referentiebedrag voor de periode tot en met 15 juli 2014. (3) Op 28 maart 2014 heeft het Politiek en Veiligheidscomité (PVC) aanbevolen de GVDB-missie van de Europese Unie in Niger (EUCAP Sahel Niger) conform de strategische evaluatie te verlengen met twee jaar. (4) Op 2 mei 2014 heeft de hoge vertegenwoordiger van de Unie voor buitenlandse zaken en veiligheidsbeleid (HV) een brief van de Nigerese autoriteiten ontvangen waarin deze hun steun uitspreken voor een verlenging van EUCAP Sahel Niger met twee jaar. (5) EUCAP Sahel Niger zal worden uitgevoerd in een mogelijk verslechterende situatie die de verwezenlijking van de doelstellingen van het externe optreden van de Unie, geformuleerd in artikel 21 van het Verdrag betreffende de Europese Unie, kan hinderen, HEEFT HET VOLGENDE BESLUIT VASTGESTELD: Artikel 1 Besluit 2012/392/GBVB wordt als volgt gewijzigd: 1) De artikelen 2 en 3 worden vervangen door: „Artikel 2 Doelstellingen In het kader van de uitvoering van de strategie van de Europese Unie voor veiligheid en ontwikkeling in de Sahel, heeft EUCAP SAHEL Niger tot doel de Nigerese autoriteiten in staat te stellen hun eigen nationale veiligheidsstrategie uit te stippelen en te implementeren. EUCAP Sahel Niger heeft tevens tot doel ertoe bij te dragen dat onder de verschillende Nigerese veiligheidsactoren een geïntegreerde, multidisciplinaire, samenhangende, duurzame en op mensenrechten gebaseerde aanpak van de strijd tegen terrorisme en georganiseerde criminaliteit wordt ontwikkeld. Artikel 3 Taken 1.   Om de doelstellingen van artikel 2 te verwezenlijken zal EUCAP Sahel Niger: a) bereid zijn het uitstippelen en tenuitvoerleggen van een Nigerese veiligheidsstrategie te steunen en doorgaan met het verlenen van advies en bijstand bij de uitvoering van de veiligheidsdimensie van de Nigerese strategie voor veiligheid en ontwikkeling op nationaal niveau in het noorden; b) een faciliterende rol spelen in de coördinatie van regionale en internationale projecten ter ondersteuning van Niger in de strijd tegen terrorisme en georganiseerde misdaad; c) de rechtsstaat versterken door de vermogens voor strafrechtelijk onderzoek te ontwikkelen, en in dit kader passende opleidingsprogramma's ontwikkelen en uitvoeren; d) de ontwikkeling van permanente Nigerese veiligheids- en defensietroepen ondersteunen; e) bijdragen tot het formuleren, plannen en uitvoeren van projecten op veiligheidsgebied. 2.   EUCAP Sahel Niger zal worden toegespitst op de in lid 1 genoemde activiteiten die bijdragen tot het verbeteren van de controle over het grondgebied van Niger, waaronder in coördinatie met de Nigerese gewapende strijdkrachten. 3.   EUCAP Sahel Niger verricht geen uitvoerende taken.”. 2) Artikel 4 wordt als volgt gewijzigd: a) lid 3 wordt vervangen door: „3.   EUCAP Sahel Niger wordt gestructureerd overeenkomstig de desbetreffende planningdocumenten.”; b) lid 4 wordt geschrapt. 3) Artikel 6 wordt als volgt gewijzigd: a) het volgende lid wordt ingevoegd: „1 bis.   Het hoofd van de missie vertegenwoordigt EUCAP Sahel Niger in het actiegebied. Het hoofd van de missie kan, onder zijn algemene verantwoordelijkheid, beheerstaken betreffende personeels- en financiële aangelegenheden delegeren aan personeelsleden van de missie.”; b) lid 3 wordt vervangen door: „3.   Het hoofd van de missie geeft instructies aan alle personeelsleden van EUCAP Sahel Niger, waaronder het ondersteunend element in Brussel, met het oog op de effectieve uitvoering van EUCAP SAHEL Niger op het terrein, en zorgt voor de coördinatie en de dagelijkse leiding van de missie volgens de instructies op strategisch niveau van de civiele operationele commandant.”; c) de leden 4 en 8 worden geschrapt. 4) In artikel 7 wordt lid 4 vervangen door: „4.   De arbeidsvoorwaarden en de rechten en plichten van het internationale en het plaatselijke personeel worden neergelegd in contracten tussen EUCAP Sahel Niger en het betrokken personeelslid.”. 5) In artikel 11 wordt lid 5 vervangen door: „5.   Het hoofd van de missie zorgt voor de bescherming van gerubriceerde EU-informatie overeenkomstig Besluit 2013/488/EU van de Raad ( *1 ) . ( *1 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ).”.\" 6) Het volgende artikel wordt ingevoegd: „Artikel 12 bis Juridische regelingen Zoals vereist om uitvoering te geven aan dit besluit heeft EUCAP Sahel Niger de bevoegdheid diensten en leveringen aan te besteden, contracten en administratieve regelingen te sluiten, personeel in dienst te nemen, bankrekeningen te bezitten, eigendommen te verkrijgen of te vervreemden, haar schulden te vereffenen en in rechte op te treden.”. 7) Artikel 13 wordt vervangen door: „Artikel 13 Financiële bepalingen 1.   Het financiële referentiebedrag dat de uitgaven in verband met EUCAP Sahel Niger voor de periode van 16 juli 2012 tot en met 31 oktober 2013 moet dekken, bedraagt 8 700 000 EUR. Het financiële referentiebedrag dat de uitgaven in verband met EUCAP Sahel Niger voor de periode van 1 november 2013 tot en met 15 juli 2014 moet dekken, bedraagt 6 500 000 EUR. Het financiële referentiebedrag dat de uitgaven in verband met EUCAP Sahel Niger voor de periode van 16 juli 2014 tot en met 15 juli 2015 moet dekken, bedraagt 9 155 000 EUR. 2.   De uitgaven worden beheerd overeenkomstig de procedures en voorschriften die van toepassing zijn op de algemene begroting van de Unie. Onderdanen van derde staten en onderdanen van het gastland mogen inschrijven op aanbestedingen. Met goedkeuring van de Commissie mag de EUCAP Sahel Niger technische regelingen sluiten met lidstaten, het gastland, deelnemende derde staten en andere internationale actoren over het leveren van uitrusting, diensten en lokalen aan EUCAP Sahel Niger. 3.   EUCAP Sahel Niger is verantwoordelijk voor de uitvoering van de begroting van de missie. Daartoe ondertekent de missie een overeenkomst met de Commissie. 4.   Onverminderd de Overeenkomst tussen de Europese Unie en de Republiek Niger betreffende het statuut van de GVDB-missie van de Europese Unie in Niger (EUCAP Sahel Niger) ( *2 ) , is EUCAP Sahel Niger met ingang van 16 juli 2014 verantwoordelijk voor eventuele vorderingen en verplichtingen die uit de uitvoering van haar mandaat voortvloeien, met uitzondering van vorderingen met betrekking tot ernstig wangedrag van het hoofd van de missie, waarvoor de verantwoordelijkheid op laatstgenoemde blijft rusten. 5.   De uitvoering van de financiële regelingen laat de bevelslijn zoals bepaald in de artikelen 4, 5 en 6, en de operationele vereisten van EUCAP Sahel Niger, met inbegrip van de verenigbaarheid van uitrusting en de interoperabiliteit van haar teams, onverlet. 6.   De uitgaven komen voor financiering in aanmerking vanaf 16 juli 2012. ( *2 ) PB L 242 van 11.9.2013, blz. 2 .”.\" 8) Het volgende artikel wordt ingevoegd: „Artikel 13 bis Projectcel 1.   EUCAP Sahel Mali beschikt over een projectcel om projecten vast te stellen en uit te voeren. Op gebieden die verband houden met het mandaat van EUCAP Sahel Niger en ter bevordering van de doelstellingen ervan, zal EUCAP Sahel Niger, in voorkomend geval, de projecten die door de lidstaten en derde staten onder hun verantwoordelijkheid worden uitgevoerd, coördineren, faciliteren en van advies voorzien. 2.   EUCAP Sahel Niger is gemachtigd financiële bijdragen van de lidstaten of van derde staten aan te wenden voor de uitvoering van een project indien dat project is aangemerkt als een consistente aanvulling op andere acties van EUCAP Sahel Niger, en indien het project: a) is opgenomen in het memorandum begrotingseffecten bij dit besluit, of b) tijdens de duur van het mandaat van EUCAP Sahel Niger op verzoek van het hoofd van de missie wordt geïntegreerd in het memorandum begrotingseffecten door middel van een wijziging van het memorandum begrotingseffecten. EUCAP Sahel Niger sluit een regeling met de bijdragende staten, waarin met name wordt vastgelegd volgens welke concrete procedures klachten van derden worden behandeld betreffende schade die is opgelopen als gevolg van handelingen of nalatigheden van het hoofd van de missie bij de besteding van de middelen die door de betrokken staten ter beschikking zijn gesteld. In geen geval wordt de Unie of de HV door de bijdragende staten aansprakelijk gesteld voor handelingen of nalatigheden van het EUCAP Sahel Niger in verband met de besteding van de middelen van die staten. 3.   Het PVC fiatteert de aanvaarding van financiële bijdragen van derde staten voor de projectcel.”. 9) In artikel 15 wordt „Besluit 2011/292/EU” vervangen door „Besluit 2013/488/EU”. 10) In artikel 16 wordt het tweede lid vervangen door: „Het is van toepassing tot en met 15 juli 2016.”. Artikel 2 Dit besluit treedt in werking op de datum waarop het wordt vastgesteld. Het is van toepassing met ingang van 16 juli 2014. Gedaan te Brussel, 22 juli 2014. Voor de Raad De voorzitter C. ASHTON ( 1 ) Besluit 2012/392/GBVB van de Raad van 16 juli 2012 betreffende de GVDB-missie van de Europese Unie in Niger (EUCAP SAHEL Niger) ( PB L 187 van 17.7.2012, blz. 48 ). ( 2 ) Besluit 2013/533/GBVB van de Raad van 28 oktober 2013 houdende wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) ( PB L 288 van 30.10.2013, blz. 68 ).",
  "source": "EUR LEX"
}