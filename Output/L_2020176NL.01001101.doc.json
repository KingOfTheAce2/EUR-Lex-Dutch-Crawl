{
  "url": "http://www.w3.org/1999/xhtml\">",
  "content": "L_2020176NL.01001101.xml 5.6.2020 NL Publicatieblad van de Europese Unie L 176/11 UITVOERINGSVERORDENING (EU) 2020/745 VAN DE COMMISSIE van 4 juni 2020 tot wijziging van Verordening (EU) 2018/1042 wat betreft het uitstellen van de toepassingsdata van bepaalde maatregelen in het kader van de COVID-19-pandemie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , en met name artikel 23, artikel 31 en artikel 62, lid 15, Overwegende hetgeen volgt: (1) De maatregelen die zijn ingevoerd om de COVID-19-epidemie in te dammen, vormen een ernstige belemmering voor het vermogen van de lidstaten en de luchtvaartsector om zich voor te bereiden op de toepassing van een aantal recent vastgestelde uitvoeringsverordeningen op het gebied van de veiligheid van de luchtvaart. (2) Thuisblijven en wijzigingen in de arbeidsomstandigheden en beschikbaarheid van werknemers, in combinatie met de extra werklast voor alle belanghebbenden om de aanzienlijke negatieve gevolgen van de COVID-19-pandemie te beheersen, doen de voorbereidingen op de toepassing van die uitvoeringsverordeningen geen goed. (3) Nieuwe eisen voor alcoholtests, programma’s voor collegiale ondersteuning en psychologische beoordeling van piloten zoals ingevoerd bij Verordening (EU) 2018/1042 van de Commissie ( 2 ) , kunnen niet door de lidstaten worden toegepast vanaf de in die verordening vastgestelde datum, namelijk 14 augustus 2020, omdat zij verschillende afzonderingsmaatregelen hebben vastgesteld. De lidstaten zijn niet bij machte te waarborgen dat bemanningen kunnen voldoen aan de nieuwe verplichtingen die zijn ingevoerd bij Verordening (EU) 2018/1042, omdat de beschikbaarheid van bemanningsleden bij de hervatting van vluchten tijdens het herstel van de COVID-19-pandemie daardoor belemmerd zou kunnen worden. De toepassingsdatum van die eisen moet derhalve zes maanden worden uitgesteld zodat de lidstaten de negatieve gevolgen kunnen neutraliseren van de vertraging waarmee die maatregelen in de praktijk worden gebracht als gevolg van de COVID-19-pandemie. (4) Het Agentschap van de Europese Unie voor de veiligheid van de luchtvaart heeft aan de Commissie bevestigd dat de toepassing van de in overweging 3 bedoelde bepalingen kan worden uitgesteld zonder dat dit nadelig is voor de veiligheid van de luchtvaart, omdat het om een zeer beperkte periode gaat en het luchtverkeer tijdens het herstel van de COVID-19-pandemie waarschijnlijk slechts traag en geleidelijk zal worden hervat, met een geringere blootstelling aan de risico’s die zijn vastgesteld op het gebied van het testen van psychoactieve stoffen en programma’s voor psychologische ondersteuning. (5) Om de nationale instanties en alle belanghebbenden tijdens de COVID-19-pandemie onmiddellijk te ontlasten en hen in staat te stellen hun planning voor de voorbereiding van de uitgestelde toepassing van de desbetreffende bepalingen aan te passen, moet deze verordening in werking treden op de dag na die van de bekendmaking ervan in het Publicatieblad van de Europese Unie . (6) De in deze verordening vervatte maatregelen zijn in overeenstemming met het advies van het bij artikel 127 van Verordening (EU) 2018/1139 opgerichte comité, HEEFT DE VOLGENDE VERORDENING VASTGESTELD: Artikel 1 In artikel 2 van Verordening (EU) 2018/1042 wordt de derde alinea vervangen door: “De punten 1 en 3 van artikel 1 zijn evenwel van toepassing met ingang van 14 februari 2021, en punt 3, onder f), en punt 6, onder b), van de bijlage zijn van toepassing met ingang van 14 augustus 2018.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 juni 2020. Voor de Commissie De voorzitter Ursula VON DER LEYEN ( 1 ) PB L 212 van 22.8.2018, blz. 1 . ( 2 ) Verordening (EU) 2018/1042 van de Commissie van 23 juli 2018 tot wijziging van Verordening (EU) nr. 965/2012 voor wat betreft de technische eisen en administratieve procedures met betrekking tot de invoering van ondersteuningsprogramma’s, psychologische beoordelingen van cockpitbemanningsleden en systematische en willekeurige tests op psychoactieve stoffen, teneinde de medische geschiktheid van cockpit- en cabinebemanningsleden te garanderen en voor wat betreft de uitrusting van nieuwe vliegtuigen met schroefturbinemotoren met een gecertificeerde maximale startmassa van hoogstens 5 700 kg die in staat zijn zes tot negen passagiers te vervoeren, met een terreinsignalerings- en waarschuwingssysteem ( PB L 188 van 25.7.2018, blz. 3 ).",
  "source": "EUR LEX"
}