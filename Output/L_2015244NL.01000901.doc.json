{
  "url": "http://www.w3.org/1999/xhtml\">",
  "content": "L_2015244NL.01000901.xml 19.9.2015 NL Publicatieblad van de Europese Unie L 244/9 GEDELEGEERDE VERORDENING (EU) 2015/1556 VAN DE COMMISSIE van 11 juni 2015 tot aanvulling van Verordening (EU) nr. 575/2013 van het Europees Parlement en de Raad met technische reguleringsnormen wat betreft de overgangsregeling voor de behandeling van blootstellingen met betrekking tot aandelen in het kader van de IRB-benadering (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 ( 1 ) , en met name artikel 495, lid 3, derde alinea, Overwegende hetgeen volgt: (1) Het is noodzakelijk de voorwaarden vast te stellen waaronder de bevoegde autoriteiten bepaalde categorieën blootstellingen met betrekking tot aandelen die op 31 december 2007 door instellingen en in de Unie gevestigde dochterondernemingen van instellingen in hun respectieve lidstaat werden gehouden, van de IRB-benadering kunnen vrijstellen. (2) Deze voorwaarden moeten op een geharmoniseerde manier worden vastgelegd, zodat daarvan geen onevenredig negatief effect uitgaat op de vlotte overgang van de rechtsorde van de lidstaten van de regeling die bij de omzetting van Richtlijn 2006/48/EG van het Europees Parlement en de Raad ( 2 ) , en met name artikel 154, lid 6, is ingevoerd, naar de regeling die bij Verordening (EU) nr. 575/2013 is vastgesteld. (3) Bij de vaststelling van die voorwaarden moet, voor zover mogelijk, terdege rekening worden gehouden met het gewettigd vertrouwen van de instellingen waaraan in het kader van de vorige regeling, die tot en met 31 december 2013 van toepassing was, vrijstelling was verleend. Het dient de bevoegde autoriteiten derhalve te worden toegestaan die vrijstelling aan deze instellingen te verlenen. Andere instellingen mogen niet van deze vrijstelling kunnen profiteren. (4) Deze verordening is gebaseerd op de ontwerpen van technische reguleringsnormen die de Europese Bankautoriteit aan de Commissie heeft voorgelegd. (5) De Europese Bankautoriteit heeft openbare publieksraadplegingen gehouden over de ontwerpen van technische reguleringsnormen waarop deze verordening is gebaseerd, heeft de mogelijke daaraan verbonden kosten en baten geanalyseerd, en heeft de bij artikel 37 van Verordening (EU) nr. 1093/2010 van het Europees Parlement en de Raad ( 3 ) opgerichte Stakeholdergroep bankwezen om advies verzocht, HEEFT DE VOLGENDE VERORDENING VASTGESTELD: Artikel 1 De bevoegde autoriteiten mogen de in artikel 495, lid 1, van Verordening (EU) nr. 575/2013 bedoelde vrijstelling van de IRB-benadering alleen aan instellingen en in de Unie gevestigde dochterondernemingen van instellingen verlenen ten aanzien van de categorieën van hun blootstellingen met betrekking tot aandelen welke reeds op 31 december 2013 van de IRB-benadering waren vrijgesteld. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 juni 2015. Voor de Commissie De voorzitter Jean-Claude JUNCKER ( 1 ) PB L 176 van 27.6.2013, blz. 1 . ( 2 ) Richtlijn 2006/48/EG van het Europees Parlement en de Raad van 14 juni 2006 betreffende de toegang tot en de uitoefening van de werkzaamheden van kredietinstellingen ( PB L 177 van 30.6.2006, blz. 1 ). ( 3 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 ).",
  "source": "EUR LEX"
}