{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997Y0624(03):NL:HTML\">",
  "content": "EUR-Lex - 31997Y0624(03) - NL Avis juridique important | 31997Y0624(03) Resolutie van de Raad van 9 juni 1997 inzake een handboek voor gezamenlijke douanetoezichtoperaties Publicatieblad Nr. C 193 van 24/06/1997 blz. 0004 - 0007 RESOLUTIE VAN DE RAAD van 9 juni 1997 inzake een handboek voor gezamenlijke douanetoezichtoperaties (97/C 193/03) DE RAAD VAN DE EUROPESE UNIE, In aanmerking nemende dat het belangrijk is de doeltreffendheid van de bestrijding van de illegale handel in gevoelige goederen in het algemeen en van de illegale drugshandel in het bijzonder te verbeteren, Gezien het verslag van de Groep drugsdeskundigen, dat door de Europese Raad van Madrid in 1995 is goedgekeurd en een voorstel behelsde tot verscherping van de controle aan de buitengrens van de Europese Unie, Overwegende dat prioriteit wordt gegeven aan de verdere verbetering van de praktische samenwerking om de controle aan de buitengrenzen te verscherpen, met name door het organiseren van gezamenlijke douanetoezichtoperaties; Overwegende dat de Raad op 29 november 1996 herziene afspraken voor gezamenlijke douanetoezichtoperaties heeft goedgekeurd; Overwegende dat voor de organisatie van gezamenlijke douanetoezichtoperaties richtsnoeren moeten worden vastgesteld, IS VOORNEMENS: de praktische samenwerking tussen de douaneautoriteiten van de lidstaten te versterken, met name door het organiseren van gezamenlijke douanetoezichtoperaties; de bestaande samenwerking van de douaneautoriteiten van de lidstaten op het vlak van douanetoezichtoperaties verder te versterken en te structureren en daartoe bij het voorbereiden, ten uitvoer leggen en beoordelen van gezamenlijke douanetoezichtoperaties te handelen conform de richtsnoeren die opgenomen zijn in het door de bevoegde werkgroep van de Raad goedgekeurde handboek in de bijlage bij deze resolutie, welk handboek door de bevoegde werkgroep van de Raad kan worden aangepast op grond van haar ervaringen met gezamenlijke douanetoezichtoperaties. BIJLAGE HANDBOEK VOOR GEZAMENLIJKE DOUANETOEZICHTOPERATIES (GTO) I. Algemene organisatiestructuur van GTO 1. GTO vinden plaats onder auspiciën van de bevoegde werkgroep van de Raad. De werkgroep wijdt jaarlijks ten minste twee vergaderingen aan operationele aangelegenheden (vergaderingen van deskundigen), met dien verstande dat ieder Voorzitterschap ten minste één vergadering over dit onderwerp organiseert. 2. In de vergadering van deskundigen worden de operaties geïnitieerd en wordt overeenstemming bereikt over zowel het dossier als het bestek van de operaties. Regelmatig - ten minste één keer per jaar - stelt de groep van deskundigen te gelegener tijd een lijst op van de uit te voeren operaties, waarbij rekening wordt gehouden met de meerjarenplannen voor bepaalde categorieën operaties. De werkgroep keurt de door de vergadering van deskundigen vastgestelde lijst van operaties goed. Desgewenst kunnen operaties ook direct door de werkgroep worden geïnitieerd en goedgekeurd. 3. Voor elke operatie wordt een dossier met de details van de operatie opgesteld met het oog op bespreking in de vergadering van deskundigen. Bij dit handboek is een modeldossier (onderdeel II) gevoegd waarin de onderwerpen worden gespecificeerd die daarin moeten worden opgenomen. 4. In het bestek worden de achtergrond en de doelstellingen van de operatie alsmede andere details geschetst, met inbegrip van de steun die de Europese Commissie op communicatiegebied verleent door middel van het SCENT/CIS-systeem. Een model waarin gespecificeerd wordt wat het bestek moet inhouden, is opgenomen als bijlage bij dit handboek (onderdeel III). In het bestek wordt ook een kostenraming opgenomen. Onder de kosten zijn met name begrepen de kosten van de voor- en nabesprekingsvergadering en het functioneren van een operatiecooerdinatie-unit (OCU), in verband met zaalhuur, vertolking, apparatuur, communicatie enz. 5. De vergadering van deskundigen wijst elke operatie toe aan een lidstaat die vrijwillig fungeert als operatiecooerdinator. Voorts kan er een douaneadministratie worden aangewezen die de nabesprekingsvergadering organiseert. Meldt geen enkele lidstaat zich vrijwillig als operatiecooerdinator, dan fungeert de lidstaat die het Voorzitterschap van de Raad bekleedt als cooerdinator. De cooerdinator stelt een operatiecooerdinatie-unit voor de gezamenlijke toezichtoperatie in. Deze OCU is afgestemd op het karakter en de omvang van de operatie. De functioneringsvoorwaarden van de OCU worden in het bestek vastgelegd. 6. Niet-EU-staten kunnen door de operatiecooerdinator worden uitgenodigd deel te nemen aan GTO. Niet-EU-staten die deelnemen aan operaties zijn niet gerechtigd de bovengenoemde vergaderingen bij te wonen. Wel staat het hun vrij om voor- en nabesprekingsvergaderingen in verband met operaties waarbij zij betrokken zijn, bij te wonen. Aan GTO kan worden deelgenomen door andere wetshandhavingsinstanties. Deze worden zo nodig uitgenodigd door de lidstaat waartoe zij behoren. 7. De operatiecooerdinator is verantwoordelijk voor de kennisgeving van op handen zijnde operaties aan deelnemende staten. Een model van kennisgeving is als bijlage bij dit handboek opgenomen (onderdeel IV). 8. Indien het voor een goed verloop van de operatie wenselijk is dat verbindingsofficieren worden geplaatst op de OCU, detacheert elk van de deelnemende staten indien mogelijk één of meer verbindingsambtenaren. De belangen van een staat die geen verbindingsambtenaren detacheert, worden, indien gewenst en voorzover mogelijk, door de operatiecooerdinator behartigd. De verbindingsambtenaren blijven in contact staan met hun nationale contactpunten. 9. De operatiecooerdinator is verantwoordelijk voor het houden van een voorbespreking. Is voor een specifieke operatie geen voorbespreking vereist, dan wordt dit vermeld in het dossier voor de GTO, alsmede in het bestek. 10. Om de deelnemende staten de mogelijkheid te bieden zich op de operatie voor te bereiden, wordt vooraf algemene informatie verstrekt over de duur en de verwachte actieperiode van de operatie. Om de vertrouwelijkheid te garanderen, worden specifieke en definitieve details tijdens de voorbespreking verstrekt. Indien er geen voorbesprekingsvergadering plaatsvindt, draagt de operatiecooerdinator er zorg voor dat deze informatie op andere wijze wordt verstrekt. De vertrouwelijkheid moet steeds verzekerd zijn. 11. De operatiecooerdinator is verantwoordelijk voor het opstellen van een ontwerprapportage met het oog op bespreking in de nabesprekingsvergadering nadat een operatie voorbij is. Het opstellen van een ontwerprapportage alsmede de nabesprekingsvergadering vinden plaats binnen twee maanden na afloop van de operatie. Een model voor de rapportage is opgenomen als bijlage bij dit handboek (onderdeel V). De rapportage wordt voorlopig vastgesteld tijdens de nabesprekingsvergadering, nadat eventuele wijzigingen of toevoegingen zijn aangebracht. 12. Is de operatiecooerdinator een andere lidstaat dan deze die het Voorzitterschap van de Raad bekleedt, dan legt die het verslag binnen drie maanden na afloop van de operatie voor aan het Voorzitterschap. Het Voorzitterschap zet de bespreking ervan op de agenda van een operationele vergadering. Tijdens deze vergadering kunnen verdere wijzigingen in en toevoegingen aan het verslag worden aangebracht. Tenslotte volgen de eindredactie en de goedkeuring van het verslag door de bevoegde werkgroep van de Raad. II. Modeldossier voor voorgestelde GTO (1) Inleiding Redenen: - algemeen - evaluatie van de bedreiging - doeleinden - deelnemende staten - procedures Voorbereiding Prognose van de kosten van de operatie: - voorbesprekingsvergadering - functioneren OCU - nabesprekingsvergadering - Oisin-programma Rapportage III. Modelbestek voor GTO (2) Codenaam van de operatie Soort operatie (ter zee, in de lucht, te land enz.) Verdere details (soort voertuigen, wijze van vervoer, soort goederen) Achtergrond van het voorstel Toelichting op de evaluatie van de bedreiging Doel van de operatie Soort handel waarop de operatie wordt toegespitst Criteria voor de evaluatie van de resultaten van de operatie Details van praktische regelingen: - verwachte deelnemers - duur van de operatie - functioneringsvoorwaarden OCU - communicatieregelingen - indeling van goederen of vervoermiddelen - afkortingen en coderingen - plannen voor- en nabespreking - andere logistieke vereisten - financiering IV. Model van kennisgeving van op handen zijnde GTO aan douaneadministraties (3) Soort en doel van de operatie Datum en plaats van de voorbespreking Omschrijving van de voor de voorbespreking verwachte ambtenaren Agenda voor de voorbespreking Financiering V. Eindrapportagemodel (4) Kader waarin de operatie plaatsvond Operatiecooerdinator Deelnemende landen en verbindingsambtenaren Doeleinden van de operatie Samenvatting van de resultaten Statistieken Kosten (OCU, voorbespreking, nabespreking) Tijdens de nabespreking of in ander verband gemaakte opmerkingen, met het oog op komende operaties (1) Dit model strekt ertoe te verzekeren dat voorstellen voor nieuwe operaties zodanig worden gepresenteerd dat passende besluiten kunnen worden genomen. (2) Nadat een voorstel is aangenomen, moet dit model worden gebruikt voor de formulering van het bestek voor de operatie. (3) Dit model moet worden gebruikt voor kennisgeving van op handen zijnde operaties aan douaneadministraties. (4) Met dit model wordt een adequate evaluatie van de operatie beoogd.",
  "source": "EUR LEX"
}