{
  "url": "http://www.w3.org/1999/xhtml\">",
  "content": "L_2016023NL.01007701.xml 29.1.2016 NL Publicatieblad van de Europese Unie L 23/77 UITVOERINGSBESLUIT (EU) 2016/120 VAN DE COMMISSIE van 28 januari 2016 betreffende de vaststelling van eXtensible Business Reporting Language versie 2.1 als referentie bij overheidsopdrachten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad, alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 1 ) , en met name artikel 13, lid 1, Na raadpleging van het Europees multi-stakeholderplatform inzake ICT-normalisatie en van deskundigen uit de bedrijfstak, Overwegende hetgeen volgt: (1) Normalisatie speelt een belangrijke rol bij de ondersteuning van de Europa 2020-strategie, zoals beschreven in de mededeling van de Commissie „Europa 2020: een strategie voor slimme, duurzame en inclusieve groei” ( 2 ) . Verschillende vlaggenschipinitiatieven van de Europa 2020-strategie benadrukken het belang van vrijwillige normalisatie op de markten voor producten en diensten teneinde de compatibiliteit en interoperabiliteit tussen diensten en producten te waarborgen, technologische ontwikkelingen te stimuleren en innovatie te ondersteunen. (2) De voltooiing van de digitale eengemaakte markt heeft hoge prioriteit voor de Europese Unie, zoals is benadrukt in de mededeling van de Commissie „Jaarlijkse groeianalyse 2015” ( 3 ) . In haar mededeling over een strategie voor een digitale eengemaakte markt voor Europa ( 4 ) heeft de Commissie de nadruk gelegd op de rol van normalisatie en interoperabiliteit bij de totstandkoming van een Europese digitale economie met groeipotentieel op de lange termijn. (3) In de digitale samenleving worden normalisatieproducten onmisbaar om de interoperabiliteit tussen apparatuur, toepassingen, dataopslagplaatsen, diensten en netwerken te waarborgen. In de mededeling van de Commissie „Een strategische visie voor Europese normen: de duurzame groei van de Europese economie tussen nu en 2020 bevorderen en versnellen” ( 5 ) worden de specifieke omstandigheden van de normalisatie van informatie- en communicatietechnologieën (ICT) erkend, waarbij oplossingen, toepassingen en diensten vaak worden ontwikkeld door wereldwijde ICT-fora en -consortia die zich tot leidende organisaties voor de ontwikkeling van ICT-normen hebben ontpopt. (4) Verordening (EU) nr. 1025/2012 heeft tot doel het Europese kader voor normalisatie te moderniseren en te verbeteren. Er wordt een systeem opgezet waarbij de Commissie kan besluiten tot vaststelling van de relevantste en meest algemeen aanvaarde technische ICT-specificaties die zijn afgegeven door organisaties die geen Europese, internationale of nationale normalisatieorganisatie zijn. De mogelijkheid om bij de aankoop van hardware, software en informatietechnologiediensten het volledige scala van technische ICT-specificaties te gebruiken, maakt interoperabiliteit tussen apparatuur, diensten en toepassingen mogelijk, kan helpen voorkomen dat overheidsdiensten aan een bepaalde technologie gebonden zijn wanneer een openbare aanbesteder na het aflopen van een aanbestedingscontract vanwege het gebruik van merkgebonden ICT-oplossingen niet op een andere aanbieder kan overstappen, en bevordert de concurrentie bij de levering van interoperabele ICT-oplossingen. (5) Technische ICT-specificaties die in aanmerking komen als referentie bij overheidsopdrachten, moeten voldoen aan de voorschriften van bijlage II bij Verordening (EU) nr. 1025/2012. Het voldoen aan deze voorschriften geeft de overheden de zekerheid dat de technische ICT-specificaties zijn vastgesteld in overeenstemming met de beginselen van openheid, eerlijkheid, objectiviteit en non-discriminatie die op het gebied van normalisatie door de Wereldhandelsorganisatie zijn erkend. (6) Het besluit om een ICT-specificatie vast te stellen moet worden goedgekeurd na raadpleging van het Europees multi-stakeholderplatform inzake ICT-normalisatie, dat is opgericht bij Besluit 2011/C-349/04 van de Commissie ( 6 ) , aangevuld met andere vormen van raadpleging van deskundigen uit de bedrijfstak. (7) Op 26 februari 2015 heeft het Europees multi-stakeholderplatform inzake ICT-normalisatie de specificatie eXtensible Business Reporting Language versie 2.1 (XBRL 2.1) geëvalueerd aan de hand van de voorschriften van bijlage II bij Verordening (EU) nr. 1025/2012 en heeft het een positief advies uitgebracht over de vaststelling daarvan als referentie bij overheidsopdrachten. De evaluatie van XBRL 2.1 is vervolgens ter raadpleging aan deskundigen uit de bedrijfstak voorgelegd, die het positieve advies over de vaststelling hebben onderschreven. (8) XBRL 2.1 is een technische specificatie voor digitale bedrijfsrapportage die wordt beheerd door een internationaal consortium zonder winstoogmerk, XBRL International. Het consortium bestaat uit ongeveer 600 overheids- en particuliere organisaties uit de hele wereld. De doelstelling van dit consortium is de verbetering van de rapportage met het oog op het algemeen belang. (9) XBRL 2.1 kan worden toegepast op een zeer breed scala van zakelijke en financiële gegevens. De specificatie stroomlijnt de opstelling van bedrijfs- en financiële verslagen voor de interne en externe besluitvorming. Met behulp van XBRL 2.1 kunnen ondernemingen en andere producenten van financiële gegevens en bedrijfsverslagen de processen van gegevensverzameling automatiseren. (10) XBRL 2.1 moet derhalve worden vastgesteld als technische ICT-specificatie waarnaar in overheidsopdrachten kan worden verwezen, HEEFT HET VOLGENDE BESLUIT VASTGESTELD: Artikel 1 eXtensible Business Reporting Language versie 2.1 komt in aanmerking als referentie bij overheidsopdrachten. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 28 januari 2016. Voor de Commissie De voorzitter Jean-Claude JUNCKER ( 1 ) PB L 316 van 14.11.2012, blz. 12 . ( 2 ) COM(2010) 2020 definitief van 3 maart 2010. ( 3 ) COM(2014) 902 final van 28 november 2014. ( 4 ) COM(2015) 192 final van 6 mei 2015. ( 5 ) COM(2011) 311 definitief van 1 juni 2011. ( 6 ) Besluit 2011/C-349/04 van de Commissie van 28 november 2011 tot oprichting van een Europees multi-stakeholderplatform inzake ICT-normalisatie ( PB C 349 van 30.11.2011, blz. 4 ).",
  "source": "EUR LEX"
}