{
  "url": "http://www.w3.org/1999/xhtml\">",
  "content": "L_2013136NL.01001501.xml 23.5.2013 NL Publicatieblad van de Europese Unie L 136/15 BESLUIT VAN DE COMMISSIE van 22 mei 2013 tot beëindiging van de antisubsidieprocedure betreffende de invoer van rijwielen van oorsprong uit de Volksrepubliek China (2013/227/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 597/2009 van de Raad van 11 juni 2009 betreffende bescherming tegen invoer met subsidiëring uit landen die geen lid van de Europese Gemeenschap zijn („de basisverordening”) ( 1 ) , en met name artikel 14, Na overleg in het Raadgevend Comité, Overwegende hetgeen volgt: A. PROCEDURE 1. Inleiding (1) In april 2012 heeft de Europese Commissie („de Commissie”) met een bericht in het Publicatieblad van de Europese Unie ( 2 ) („het bericht van inleiding”) de inleiding aangekondigd van een antisubsidieprocedure betreffende de invoer in de Unie van rijwielen van oorsprong uit de Volksrepubliek China („de antisubsidieprocedure”). (2) De antisubsidieprocedure werd ingeleid naar aanleiding van een klacht die op 15 maart 2012 was ingediend door EBMA, de Europese Bicycle Manufacturers Association („de klager”), namens producenten in de Unie die meer dan 25 % van de totale productie van rijwielen in de Unie vertegenwoordigden. (3) Het bij de klacht gevoegde voorlopige bewijsmateriaal betreffende de subsidiëring van het product en de daaruit voortvloeiende aanmerkelijke schade werd voldoende geacht om een antisubsidieprocedure in te leiden. (4) De Commissie heeft de volgende partijen officieel van de inleiding van de procedure in kennis gesteld: de klager, andere bekende producenten in de Unie, organisaties van producenten in de Unie, de haar bekende producenten/exporteurs in de Volksrepubliek China („VRC”) en de organisaties van producenten/exporteurs, de vertegenwoordigers van de VRC, de haar bekende importeurs en organisaties van importeurs, de haar bekende producenten/exporteurs van rijwielonderdelen in de Unie en de organisaties daarvan, en de haar bekende gebruikers van de inleiding van de procedure en toegezonden vragenlijsten. De belanghebbenden werden in de gelegenheid gesteld om binnen de in het bericht van inleiding genoemde termijn hun standpunt schriftelijk bekend te maken en te verzoeken te worden gehoord. 2. Parallelle antidumpingprocedure (5) In maart 2012 heeft de Commissie met een bericht in het Publicatieblad van de Europese Unie ( 3 ) de inleiding aangekondigd van een tussentijdse herzieningsprocedure van de antidumpingmaatregelen betreffende de invoer in de Unie van rijwielen van oorsprong uit de VRC overeenkomstig artikel 11, lid 3, en artikel 13, lid 4, van Verordening (EG) nr. 1225/2009 van de Raad van 30 november 2009 betreffende bescherming tegen invoer met dumping uit landen die geen lid zijn van de Europese Gemeenschap ( 4 ) („basis-antidumpingverordening”). Het onderzoek loopt nog. 3. Parallel onderzoek naar de ontwijking van de rechten (6) In september 2012 heeft de Commissie bij Verordening (EU) nr. 875/2012 van de Commissie ( 5 ) een onderzoek ingesteld naar de mogelijke ontwijking van de bij Verordening (EU) nr. 990/2011 van de Raad ( 6 ) ingestelde antidumpingrechten op invoer van rijwielen van oorsprong uit de VRC door invoer van rijwielen verzonden vanuit Indonesië, Maleisië, Sri Lanka en Tunesië, al dan niet aangegeven als zijnde van oorsprong uit Indonesië, Maleisië, Sri Lanka en Tunesië, en tot onderwerping van deze invoer aan registratie („het onderzoek naar de ontwijking van de rechten”). (7) In november 2012 heeft de Commissie met een bericht in het Publicatieblad van de Europese Unie ( 7 ) aangekondigd dat de bevindingen van het onderzoek naar de ontwijking van rechten gebruikt worden bij de antisubsidieprocedure. (8) Het parallel onderzoek naar de ontwijking van de rechten loopt momenteel nog. B. INTREKKING VAN DE KLACHT EN BEËINDIGING VAN DE PROCEDURE (9) Bij brief van 22 maart 2013 aan de Commissie heeft de klager zijn klacht formeel ingetrokken. (10) Overeenkomstig artikel 14, lid 1, van Verordening (EG) nr. 597/2009 kan, wanneer de klager zijn klacht intrekt, de procedure worden beëindigd, tenzij deze beëindiging niet in het belang van de Unie is. (11) De Commissie was van oordeel dat deze procedure diende te worden beëindigd, daar bij het antisubsidieonderzoek niet is gebleken dat beëindiging indruist tegen het belang van de Unie. De belanghebbenden zijn hiervan op de hoogte gebracht en in de gelegenheid gesteld opmerkingen te maken. Er werden echter geen opmerkingen ontvangen die aanleiding gaven tot een andere conclusie. (12) De conclusie luidde derhalve dat de antidumpingprocedure betreffende de invoer in de Unie van rijwielen van oorsprong uit China moet worden beëindigd zonder dat maatregelen worden ingesteld, HEEFT HET VOLGENDE BESLUIT VASTGESTELD: Artikel 1 De antisubsidieprocedure betreffende de invoer in de Unie van rijwielen (met inbegrip van bakfietsen, maar exclusief eenwielers), zonder motor, vallende onder GN-codes 8712 00 30  en ex 8712 00 70 , van oorsprong uit China, wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 22 mei 2013. Voor de Commissie De voorzitter José Manuel BARROSO ( 1 ) PB L 188 van 18.7.2009, blz. 93 . ( 2 ) PB C 122 van 27.4.2012, blz. 9 . ( 3 ) PB C 71 van 9.3.2012, blz. 10 . ( 4 ) PB L 343 van 22.12.2009, blz. 51 . ( 5 ) PB L 258 van 26.9.2012, blz. 21 . ( 6 ) PB L 261 van 6.10.2011, blz. 2 . ( 7 ) PB C 346 van 14.11.2012, blz. 7 .",
  "source": "EUR LEX"
}