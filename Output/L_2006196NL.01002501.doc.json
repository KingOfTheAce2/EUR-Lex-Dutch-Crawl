{
  "url": "http://www.w3.org/1999/xhtml\">",
  "content": "L_2006196NL.01002501.xml 18.7.2006 NL Publicatieblad van de Europese Unie L 196/25 BESLUIT BiH/9/2006 VAN HET POLITIEK EN VEILIGHEIDSCOMITÉ van 27 juni 2006 tot benoeming van de commandant van de EU-strijdkrachten voor de militaire operatie van de Europese Unie in Bosnië en Herzegovina (2006/497/GBVB) HET POLITIEK EN VEILIGHEIDSCOMITÉ, Gelet op het Verdrag betreffende de Europese Unie, en met name op artikel 25, derde alinea, Gelet op Gemeenschappelijk Optreden 2004/570/GBVB van de Raad van 12 juli 2004 inzake de militaire operatie van de Europese Unie in Bosnië en Herzegovina ( 1 ) , en met name op artikel 6, Overwegende hetgeen volgt: (1) Op grond van artikel 6 van Gemeenschappelijk Optreden 2004/570/GBVB heeft de Raad het Politiek en Veiligheidscomité (PVC) gemachtigd verdere besluiten te nemen inzake de benoeming van de commandant van de EU-strijdkrachten. (2) Bij Besluit BiH/6/2005 van het PVC is generaal-majoor Gian Marco CHIARINI benoemd tot commandant van de EU-strijdkrachten voor de militaire operatie van de Europese Unie in Bosnië en Herzegovina. (3) De operationeel commandant van de Europese Unie heeft aanbevolen schout-bij-nacht Hans-Jochen WITTHAUER te benoemen tot de nieuwe commandant van de EU-strijdkrachten voor de militaire operatie van de Europese Unie in Bosnië en Herzegovina. (4) Het Militair Comité van de Europese Unie heeft zijn steun voor de aanbevolen benoeming uitgesproken. (5) Overeenkomstig artikel 6 van het Protocol betreffende de positie van Denemarken dat is gehecht aan het Verdrag betreffende de Europese Unie en het Verdrag tot oprichting van de Europese Gemeenschap, neemt Denemarken niet deel aan de uitwerking en de uitvoering van besluiten en acties van de Europese Unie die gevolgen hebben op defensiegebied. (6) De Europese Raad van Kopenhagen heeft op 12 en 13 december 2002 de verklaring aangenomen dat de Berlijn-Plusregeling en de uitvoering daarvan slechts van toepassing zijn op de lidstaten van de Europese Unie die ook ofwel NAVO-lid zijn ofwel partij bij het partnerschap voor de vrede, en die derhalve bilaterale veiligheidsovereenkomsten met de NAVO hebben gesloten, BESLUIT: Artikel 1 Schout-bij-nacht Hans-Jochen WITTHAUER wordt benoemd tot commandant van de EU-strijdkrachten voor de militaire operatie van de Europese Unie in Bosnië en Herzegovina. Artikel 2 Dit besluit treedt in werking op 5 december 2006. Gedaan te Brussel, 27 juni 2006. Voor het Politiek en Veiligheidscomité De voorzitter F.J. KUGLITSCH ( 1 ) PB L 252 van 28.7.2004, blz. 10 .",
  "source": "EUR LEX"
}