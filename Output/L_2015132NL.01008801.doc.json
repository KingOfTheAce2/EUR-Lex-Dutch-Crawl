{
  "url": "http://www.w3.org/1999/xhtml\"><!--",
  "content": "L_2015132NL.01008801.xml 29.5.2015 NL Publicatieblad van de Europese Unie L 132/88 BESLUIT (EU) 2015/839 VAN DE EUROPESE CENTRALE BANK van 27 april 2015 inzake de vaststelling van de kredietinstellingen die onderworpen worden aan een uitgebreide beoordeling (ECB/2015/21) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, lid 6, Gezien Verordening (EU) nr. 1024/2013 van de Raad van 15 oktober 2013 waarbij aan de Europese Centrale Bank specifieke taken worden opgedragen betreffende het beleid inzake het prudentieel toezicht op kredietinstellingen ( 1 ) , en met name artikel 4, lid 1, onder f), artikel 4, lid 3, artikel 6, lid 5, onder d), en de artikelen 9 tot en met 13, Gezien het voorstel van de Raad van toezicht, Overwegende: (1) Overeenkomstig artikel 33, leden 3 en 4 van Verordening (EU) nr. 1024/2013, heeft de Europese Centrale Bank (hierna „de ECB” genoemd) in 2014 een uitgebreide beoordeling, inclusief een balansbeoordeling, verricht van de in Besluit ECB/2014/3 ( 2 ) bedoelde kredietinstellingen. (2) De ECB verricht een uitgebreide beoordeling, qua omvang en diepte vergelijkbaar met de in 2014 verrichte beoordeling van de kredietinstellingen die na de vaststelling van Besluit ECB/2014/3 belangrijk zijn geworden en niet onder de vorige beoordeling vielen. (3) Deze beoordeling omvat drie kredietinstellingen die de ECB als belangrijk heeft ingedeeld op basis van het belang van de grensoverschrijdende activiteiten van een onder toezicht staande groep in de zin van artikel 6, lid 4, van Verordening (EU) nr. 1024/2013 en de artikelen 59 en 60 van Verordening (EU) nr. 468/2014 van de Europese Centrale Bank (ECB/2014/17) ( 3 ) . Ze omvat tevens een kredietinstelling die als belangrijk is ingedeeld op basis van artikel 6, lid 4, van Verordening (EU) nr. 1024/2013 als één van de drie belangrijkste instellingen in een deelnemende lidstaat, en een belangrijke kredietinstelling opgericht in 2014 als gevolg van de afwikkelingsmaatregelen die een nationale bevoegde autoriteit heeft genomen met betrekking tot een voorheen als belangrijk ingedeelde kredietinstelling. (4) Aangezien een evaluatie van de kwaliteit van de activa van deze laatste instelling en een speciale audit zijn uitgevoerd, maar de instelling zelf geen stresstest heeft ondergaan, moet de instelling in 2015 slechts een stresstest ondergaan. (5) Bovendien, en om gelijke voorwaarden te garanderen, moeten vier andere kredietinstellingen die voldoen aan de criteria voor belangrijkheid, zoals gespecificeerd in artikel 6, lid 4, van Verordening (EU) nr. 1024/2013, gebaseerd op boekjaarultimogegevens voor het boekjaar 2014, eveneens in deze beoordeling worden opgenomen. (6) De ECB kan van de in artikel 10, lid 1, van Verordening (EU) nr. 1024/2013 bedoelde personen alle relevante informatie verlangen die de ECB benodigt om een uitgebreide beoordeling te verrichten. De ECB kan tevens van haar bevoegdheden uit hoofde van artikel 11 tot en met 13 van die verordening gebruikmaken. (7) De ECB werkt bij de verrichting van deze uitgebreide beoordeling nauw samen met de betrokken nationale bevoegde autoriteiten, HEEFT HET VOLGENDE BESLUIT VASTGESTELD: Artikel 1 Entiteiten waarop de uitgebreide beoordeling van toepassing is 1.   Op de in de bijlage vermelde entiteiten is de door de ECB te verrichten uitgebreide beoordeling van toepassing. 2.   Op de Novo Banca, SA is alleen de stresstest van de uitgebreide beoordeling van toepassing. 3.   Overeenkomstig artikel 10 van Verordening (EU) nr. 1024/2013 verstrekken de kredietinstellingen waarop volgens de bijlage de uitgebreide beoordeling van toepassing is, alle door de ECB gevraagde informatie die relevant is voor deze beoordeling. Artikel 2 Onderzoeksbevoegdheden 1.   Overeenkomstig artikel 11 van Verordening (EU) nr. 1024/2013 kan de ECB haar onderzoeksbevoegdheden uitoefenen ten aanzien van de in de bijlage genoemde kredietinstellingen. 2.   De ECB verifieert de van de kredietinstellingen ontvangen informatie, inclusief, indien noodzakelijk, door middel van inspectie ter plaatse en wordt bijgestaan door nationale bevoegde autoriteiten, waar gepast, met inschakeling van derde partijen, in overeenstemming met artikel 9 tot en met 13 van Verordening (EU) nr. 1024/2013. De ECB kan, indien noodzakelijk, nationale bevoegde autoriteiten uitnodigen met niet-wettelijke controles belaste accountants te benoemen voor de uitvoering van de evaluatie van de kwaliteit van de activa als onderdeel van de uitgebreide beoordeling. Artikel 3 Inwerkingtreding Dit besluit treedt in werking op 6 mei 2015. Gedaan te Frankfurt am Main, 27 april 2015. De president van de ECB Mario DRAGHI ( 1 ) PB L 287 van 29.10.2013, blz. 63 . ( 2 ) Besluit ECB/2014/3 van 4 februari 2014 inzake de vaststelling van de kredietinstellingen die onderworpen worden aan de uitgebreide beoordeling ( PB L 69 van 8.3.2014, blz. 107 ). ( 3 ) Verordening (EU) nr. 468/2014 van de Europese Centrale Bank van 16 april 2014 tot vaststelling van een kader voor samenwerking binnen het Gemeenschappelijk Toezichtsmechanisme tussen de Europese Centrale Bank en nationale bevoegde autoriteiten en met nationale aangewezen autoriteiten (GTM-kaderverordening) (ECB/2014/17) ( PB L 141 van 14.5.2014, blz. 1 ). BIJLAGE IN DE UITGEBREIDE BEOORDELING OPGENOMEN INSTELLLINGEN België Banque Degroof S.A. Frankrijk Agence Française de Développement ( *1 ) Luxemburg J.P. Morgan Bank Luxembourg S.A. ( *1 ) Malta Mediterranean Bank plc ( *1 ) Oostenrijk Sberbank Europe AG VTB Bank (Austria) AG Portugal Novo Banco, SA (alleen voor de stresstest) Slovenië Unicredit Banka Slovenija d.d. Finland Kuntarahoitus Oyj (Municipality Finance plc) ( *1 ) ( *1 ) Minder belangrijke instellingen die kunnen worden heringedeeld als belangrijke kredietinstellingen gebaseerd op boekjaarultimogegevens voor het boekjaar 2014.",
  "source": "EUR LEX"
}