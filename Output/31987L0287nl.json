{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31987L0287:NL:HTML\">",
  "content": "EUR-Lex - 31987L0287 - NL Belangrijke juridische mededeling | 31987L0287 Richtlijn 87/287/EEG van de Raad van 26 mei 1987 inzake de synchronisatie van de algemene volkstellingen in 1991 Publicatieblad Nr. L 143 van 03/06/1987 blz. 0033 - 0033 Richtlijn van de Raad van 26 mei 1987 inzake de synchronisatie van de algemene volkstellingen in 1991 (87/287/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 213, Gezien de door de Commissie ingediende ontwerprichtlijn, Overwegende dat de Commissie in het bezit moet zijn van voldoende betrouwbare, gedetailleerde en vergelijkbare statistische gegevens over de bevolking, de werkgelegenheid en de huishoudens, ten einde de taken te kunnen vervullen die haar door het Verdrag, inzonderheid door de artikelen 2, 3, 117, 118, 122 en 123, zijn toevertrouwd ; Overwegende dat thans aan de algemene volkstellingen niet altijd indelingen en tabelleringen kunnen worden ontleend die op communautair niveau vergelijkbaar zijn, aangezien zij vooral met het oog op nationale behoeften zijn opgezet ; Overwegende dat periodieke, uitvoerige overzichten betreffende de bevolking en de voornaamste sociale, economische en gezinskenmerken van de individuen, onontbeerlijk zijn voor de studie en de vaststelling van het regionale en sociale beleid ten aanzien van specifieke sectoren van de Gemeenschap ; Overwegende dat, om van waarde te zijn voor vergelijkingen tussen de Lid-Staten, de tijdstippen waarop de gegevens betrekking hebben, dicht bij elkaar moeten liggen ; Overwegende dat door verschillende internationale organisaties, inzonderheid de Verenigde Naties en de Raad van Europa, wordt aanbevolen tellingen aan het begin van ieder decennium te doen plaatsvinden ; Overwegende dat het voorbereiden van een algemene volkstelling veel tijd vergt, HEEFT DE VOLGENDE RICHTLIJN VASTGESTELD : Artikel 1 De Lid-Staten, met uitzondering van de Franse Republiek en de Italiaanse Republiek, houden in het tijdvak van 1 maart tot en met 31 mei 1991 een algemene volkstelling. De Franse Republiek houdt een algemene volkstelling in het tijdvak van 15 februari tot en met 31 mei 1990. De Italiaanse Republiek houdt een algemene volkstelling in het tijdvak van 1 maart tot en met 31 oktober 1991. Artikel 2 De Commissie stelt in samenwerking met de bevoegde diensten van de Lid-Staten een programma van statistische tabellen op, die op basis van de in artikel 1 bedoelde tellingen moeten worden ingevuld; zij hebben betrekking op bepaalde demografische, economische en sociale kenmerken van de individuen, de huishoudens en de gezinnen op nationaal en regionaal niveau. Zodra de tabellen gereed zijn, worden zij aan de Commissie toegezonden. Artikel 3 De Lid-Staten die niet in staat zijn overeenkomstig artikel 1 een volledige telling te houden, dienen aan de hand van andere methoden, zoals het gebruik van registers of steek proefenquÃªtes, gegevens te verstrekken betreffende het jaar 1991 die met de in artikel 2 bedoelde gegevens statistisch vergelijkbaar zijn. Artikel 4 Deze richtlijn is gericht tot de Lid-Staten. Gedaan te Brussel, 26 mei 1987. Voor de Raad De Voorzitter M. Hansenne --------------------------------------------------",
  "source": "EUR LEX"
}