{
  "url": "http://www.w3.org/1999/xhtml\"><!--",
  "content": "L_2017324NL.01001101.xml 8.12.2017 NL Publicatieblad van de Europese Unie L 324/11 UITVOERINGSVERORDENING (EU) 2017/2247 VAN DE COMMISSIE van 30 november 2017 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 november 2017. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel (een zogenoemde „verwarmingsmat”) met afmetingen van ongeveer 190 × 80 × 4 cm en een gewicht van ongeveer 11,5 kg. Het artikel is bekleed en bevat een verwarmingselement (een rooster bedekt met een dunne laag weefsel). Het onderste gedeelte van de mat (onder het verwarmingselement) bestaat uit een laag schuim met een dikte van 1 cm. De bovenste buitenkant van de mat is voorzien van een laag platte en gladde kunststeentjes die toermalijn bevatten. De oppervlakte van het artikel is stijf en hobbelig. Het artikel is voorzien van een regelaar die met een kabel is verbonden en van een stroomaansluiting. De regelaar heeft een display waarop de ingestelde temperatuur wordt weergegeven, verschillende controlelampjes, een knop voor het instellen van de gewenste temperatuur en een aan-/uitknop. Het artikel is ontworpen voor de warmtebehandeling van verschillende delen van het menselijk lichaam. Men kan erop liggen of zitten. De temperatuur kan worden gekozen in het bereik 30-70 °C. Als de kunststeentjes worden verwarmd, geven deze verinfraroodstralen af. Zie afbeeldingen ( *1 ) . 8516 79 70 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8516 , 8516 79  en 8516 79 70 . Indeling onder post 9019  als toestellen voor massage is uitgesloten, omdat het artikel niet gebruikmaakt van wrijving, trilling of andere mechanische bewegingen; het artikel is niet ontworpen om het lichaam te masseren. De steentjes zijn plat en glad en beschikken over specifieke eigenschappen; zij verzamelen warmte en geven deze af zonder enige vorm van wrijving (zie ook de GS-toelichtingen op post 9019 , (II)). Indeling onder post 9404  als artikelen voor bedden en dergelijke (matrassen of kussens) is ook uitgesloten, aangezien het artikel niet is bedoeld om op of in bedden te worden geplaatst. Het artikel is stijf en heeft een hobbelige oppervlakte. Aantekening 1, onder a), op hoofdstuk 85 is daarom niet van toepassing. Het artikel werkt als toestel voor warmtetherapie dat geschikt is voor huishoudelijk gebruik. Het wordt daarom ingedeeld onder GN-code 8516 79 70  als andere elektrothermische toestellen. ( *1 ) De afbeeldingen zijn louter ter informatie.",
  "source": "EUR LEX"
}