{
  "url": "http://www.w3.org/1999/xhtml\">",
  "content": "L_2011305NL.01000601.xml 23.11.2011 NL Publicatieblad van de Europese Unie L 305/6 UITVOERINGSVERORDENING (EU) Nr. 1200/2011 VAN DE COMMISSIE van 18 november 2011 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 november 2011. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een handbediend mechanisch apparaat voor het druppelen van een vloeistof in een houder voor titratie-analyses (zogenoemde „digitale titrator”). Het apparaat bevat een instelbare mechanische toevoerinrichting met ruimte voor een patroon, een afleverknop, een mechanische teller, een resetknop en een handgreep. De titrator is een precisie-afgifteapparaat dat met iedere draai van de afleverknop een druppel van de gebruikte titrant toevoegt aan de te analyseren vloeistof. De druppel bevat een specifiek volume van het titrant. Het aantal door de titrator afgegeven druppels wordt op de teller weergegeven. Het analyseresultaat wordt bepaald door de reactie van de te analyseren vloeistof op de hoeveelheid afgegeven titrant. De hoeveelheid titrant wordt bepaald door het aantal druppels te vermenigvuldigen met het specifieke volume van het gebruikte titrant. 8479 89 97 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8479, 8479 89 en 8479 89 97. Aangezien het apparaat niet continu volumes vloeistof verplaatst, is indeling als een pomp onder post 8413 uitgesloten. Het apparaat voert geen chemische analyse van de titrant of de te analyseren vloeistof uit. Indeling als een apparaat voor scheikundige analyse onder post 9027 is daarom uitgesloten. Ofschoon het apparaat bijdraagt aan het proces van een scheikundige analyse, kan het, met toepassing van aantekening 2 a) op hoofdstuk 90, niet worden beschouwd als deel of toebehoren van een dergelijk apparaat. Het apparaat wordt niet gebruikt om de hoeveelheid vloeistof die door een buis gaat in volumetrische eenheden te meten. Indeling als een apparaat onder post 9028 is daarom uitgesloten. Het apparaat telt het aantal druppels maar meet niet de afgegeven hoeveelheid. Indeling als een apparaat onder post 9031 is daarom uitgesloten. Omdat het apparaat niet alleen een totaal aantal eenheden (druppels) telt maar in hoofdzaak een specifiek volume vloeistof afgeeft, werkt het als een buret met een mechanische teller. Het moet daarom worden ingedeeld onder GN-code 8479 89 97 als een ander mechanisch toestel met een eigen functie, niet genoemd of niet begrepen onder andere posten van hoofdstuk 84.",
  "source": "EUR LEX"
}