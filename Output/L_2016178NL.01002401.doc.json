{
  "url": "http://www.w3.org/1999/xhtml\">",
  "content": "L_2016178NL.01002401.xml 2.7.2016 NL Publicatieblad van de Europese Unie L 178/24 UITVOERINGSBESLUIT (EU) 2016/1073 VAN DE COMMISSIE van 1 juli 2016 betreffende de gelijkwaardigheid van designated contract markets in de Verenigde Staten van Amerika overeenkomstig Verordening (EU) nr. 648/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 2 bis, lid 2, Overwegende hetgeen volgt: (1) Verordening (EU) nr. 648/2012 stelt vereisten inzake clearing en bilateraal risicobeheer voor over-the-counter (hierna „otc” genoemd) derivatencontracten alsmede rapporteringsvereisten voor dergelijke contracten vast. Artikel 2, punt 7, van Verordening (EU) nr. 648/2012 definieert otc-derivaten als derivatencontracten waarvan de uitvoering niet plaatsvindt op een gereglementeerde markt in de zin van artikel 4, lid 1, punt 14, van Richtlijn 2004/39/EG van het Europees Parlement en de Raad ( 2 ) of op een markt van een derde land die als gelijkwaardig aan een gereglementeerde markt wordt beschouwd overeenkomstig artikel 2 bis van Verordening (EU) nr. 648/2012. Een derivatencontract waarvan de uitvoering plaatsvindt op een markt van een derde land die niet geacht wordt gelijkwaardig te zijn aan gereglementeerde markten, wordt bijgevolg als otc aangemerkt voor de toepassing van Verordening (EU) nr. 648/2012. (2) Overeenkomstig artikel 2 bis van Verordening (EU) nr. 648/2012 wordt een markt van een derde land als gelijkwaardig beschouwd aan een gereglementeerde markt indien hij voldoet aan juridisch bindende vereisten die gelijkwaardig zijn aan de vereisten neergelegd in titel III van Richtlijn 2004/39/EG en doorlopend onderworpen is aan effectief toezicht en effectieve handhaving in dat derde land. (3) Opdat een markt van een derde land als gelijkwaardig aan een gereglementeerde markt kan worden beschouwd in de zin van Richtlijn 2004/39/EG, dient het concrete resultaat van de toepasselijke juridisch bindende vereisten en toezicht- en handhavingsregelingen gelijkwaardig te zijn aan Unievereisten wat de regelgevingsdoelstellingen betreft die zij bereiken. Het doel van onderhavige gelijkwaardigheidsbeoordeling is bijgevolg na te gaan of de juridisch bindende vereisten die van toepassing zijn op designated contract markets (DCM's) in de Verenigde Staten van Amerika (VS) gelijkwaardig zijn aan de vereisten neergelegd in titel III van Richtlijn 2004/39/EG en of die markten doorlopend onderworpen zijn aan effectief toezicht en effectieve handhaving. Markten waaraan op de datum van vaststelling van dit besluit een vergunning is verleend als DCM, moeten bijgevolg worden aangewezen als markten die als gelijkwaardig beschouwd worden aan een gereglementeerde markt in de zin van Richtlijn 2004/39/EG. (4) DCM's zijn boards of trade die actief zijn onder het regelgevingstoezicht van de Commodity Futures Trading Commission (de CFTC) ingevolge Section 5 van de Commodity Exchange Act (CEA), 7 USC 7. De juridisch bindende vereisten voor DCM's waaraan een vergunning is verleend in de VS, bestaan uit de CEA, die samen met de Commodity Futures Trading Commission's regulations (de regulations van de CFTC) het rechtskader vormt voor de werking van de DCM. Part 38 van de regulations van de CFTC specificeert de vereisten voor het actief zijn als board of trade en beschrijft 23 kernbeginselen waaraan DCM's initieel en doorlopend moeten voldoen. De regulations van de CFTC vereisen dat DCM's een handelsfaciliteit exploiteren, waarmee in het kader van de CEA in de regel wordt bedoeld: een multilateraal systeem waarbinnen deelnemers de mogelijkheid hebben transacties uit te voeren volgens niet-discretionaire regels. DCM's moeten leden onpartijdige toegang aanbieden tot hun markten en diensten. De toegangscriteria moeten onpartijdig en transparant zijn en moeten op niet-discriminerende wijze worden toegepast. Bovendien onderwerpen de regulations van de CFTC de DCM's aan organisatorische vereisten met betrekking tot het beleid inzake belangenconflicten, risicobeheer, handels- en clearing- en afwikkelingsregelingen, noteringsregels en monitoring van de naleving. Op grond van kernbeginsel 2 (17 CFR §38.150 (2015)) moet de Board of Trade zich belasten met het instellen, monitoren en handhaven van de naleving van de internal rules van de DCM, met inbegrip van regels die oneerlijke handelspraktijken verbieden. In dat verband moet hij bevoegd zijn tot het opsporen, onderzoeken en opleggen van adequate sancties aan iedere persoon die een internal rule van de DCM schendt. (5) De juridisch bindende vereisten die van toepassing zijn op DCM's waaraan in de VS een vergunning is verleend en die in het rechtskader voor de werking van DCM's zijn opgenomen, leveren substantiële resultaten op die gelijkwaardig zijn aan die van de vereisten neergelegd in titel III van Richtlijn 2004/39/EG op de volgende gebieden: vergunningsproces, definitievereisten, toegang tot de DCM, organisatorische vereisten, vereisten voor hoger management, toelating van derivaten tot de handel, opschorting en uitsluiting van derivaten van de handel, monitoring van naleving en toegang tot clearing- en afwikkelingsregelingen. (6) Op grond van Richtlijn 2004/39/EG zijn transparantievereisten vóór en na de handel alleen van toepassing op aandelen die tot de handel op gereglementeerde markten zijn toegelaten. Aangezien op DCM's aandelen noch worden verhandeld noch zijn toegelaten tot de handel, is de Commissie van oordeel dat de beoordeling van die vereisten niet relevant is voor de toepassing van dit besluit (7) Bijgevolg moet worden geconcludeerd dat de juridisch bindende vereisten voor in de VS gevestigde DCM's resultaten opleveren die gelijkwaardig zijn aan die van de vereisten neergelegd in titel III van Richtlijn 2004/39/EG. (8) De DCM's zijn actief onder toezicht van de CFTC. De eerste doelstelling van het nalevingsprogramma van de CFTC is beoordelen of DCM's voldoen aan de toepasselijke bepalingen van de CEA, met inbegrip van de 23 kernbeginselen waaraan DCM's moeten voldoen, en de regulations van de CFTC tot implementatie van die kernbeginselen. Te dien einde stelt de CFTC er onderzoek naar in of een DCM voldoet aan de kernbeginselen en voorschriften betreffende toezicht op de handel, markttoezicht, controlespoor en disciplinaire programma's van de DCM. Op grond van het programma voor markttoezicht monitort de CFTC handelaren om ervoor te zorgen dat zij voldoen aan de bepalingen in de CEA en de regulations van de CFTC. Te dien einde monitort het toezichtsprogramma de handelsactiviteit op DCM's, futureposities, swaptransacties en swapposities om praktijken van marktmisbruik op te sporen en te voorkomen en voor naleving van de CEA en de regulations van de CFTC te zorgen. Bovendien toetst het market review program alle rule filings van de DCM en toetst het product review program de product terms and conditions filings van de DCM; beide programma's toetsen de filings om te zorgen voor consistentie met de CEA en de regulations van de CFTC. (9) De CFTC heeft ook handhavingsverantwoordelijkheden. Op grond van Section 6b van de CEA kan de CFTC gelasten bepaalde activiteiten te beëindigen en civiel- of strafrechtelijke sancties opleggen als wordt geoordeeld dat een DCM de CEA of de regulations van de CFTC schendt. Ingevolge Section 6c(a)) van de CEA kan de CFTC voorts bij een Amerikaans federal court tegen een geregistreerde entiteit of een andere persoon die bepalingen van de CEA of relevante rules, regulations en orders van de CFTC schendt, een proces aanspannen. DCM's nemen bepaalde toezichthoudende verantwoordelijkheden op zich en moeten de naleving van de internal rules van elke DCM monitoren en handhaven. Op grond van „emergency powers” (CEA §8a(9)) is de CFTC gemachtigd een DCM te gelasten de stappen te nemen die naar het oordeel van de CFTC noodzakelijk zijn om de ordelijke handel in of liquidatie van een bepaald derivatencontract in stand te houden of te herstellen. De DCM's dienen eveneens over regelingen en middelen te beschikken voor de effectieve handhaving van hun internal rules. (10) Bijgevolg moet worden geconcludeerd dat DCM's doorlopend onderworpen zijn aan effectief toezicht en effectieve handhaving in de VS. (11) De in artikel 2 bis van Verordening (EU) nr. 648/2012 neergelegde voorwaarden moeten bijgevolg worden geacht te zijn vervuld met betrekking tot DCM's waaraan een vergunning is verleend in de VS. (12) Dit besluit is gebaseerd op de op het moment van de vaststelling van dit besluit in de VS geldende juridisch bindende vereisten met betrekking tot DCM's. De Commissie dient de ontwikkeling van de juridische en toezichthoudende regelingen voor DCM's en de vervulling van de voorwaarden op basis waarvan dit besluit is genomen, regelmatig te blijven monitoren. Met name moet de Commissie dit besluit toetsen in het licht van het van toepassing worden van Verordening (EU) nr. 600/2014 van het Europees Parlement en de Raad ( 3 ) en Richtlijn 2014/65/EU van het Europees Parlement en de Raad ( 4 ) . (13) De regelmatige toetsing van de juridische en toezichthoudende regelingen van toepassing op DCM's in de VS laat de mogelijkheid van de Commissie onverlet om op elk moment een specifieke toetsing te ondernemen indien relevante ontwikkelingen het noodzakelijk maken dat de Commissie de bij dit besluit verleende gelijkwaardigheid herbeoordeelt. Een dergelijke herbeoordeling kan tot de intrekking van dit besluit leiden. (14) De in dit besluit vervatte maatregelen zijn in overeenstemming met het advies van het Europees Comité voor het effectenbedrijf, HEEFT HET VOLGENDE BESLUIT VASTGESTELD: Artikel 1 Voor de toepassing van artikel 2, punt 7, van Verordening (EU) nr. 648/2012 worden de in de Verenigde Staten van Amerika door de Commodity Futures Trading Commission als contract market aangewezen boards of trade die in de bijlage zijn opgenomen, beschouwd als gelijkwaardig aan gereglementeerde markten als gedefinieerd in artikel 4, lid 1, punt 14, van Richtlijn 2004/39/EG. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 1 juli 2016. Voor de Commissie De voorzitter Jean-Claude JUNCKER ( 1 ) PB L 201 van 27.7.2012, blz. 1 . ( 2 ) Richtlijn 2004/39/EG van het Europees Parlement en de Raad van 21 april 2004 betreffende markten voor financiële instrumenten, tot wijziging van de Richtlijnen 85/611/EEG en 93/6/EEG van de Raad en van Richtlijn 2000/12/EG van het Europees Parlement en de Raad en houdende intrekking van Richtlijn 93/22/EEG van de Raad ( PB L 145 van 30.4.2004, blz. 1 ). ( 3 ) Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( PB L 173 van 12.6.2014, blz. 84 ). ( 4 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 ). BIJLAGE Designated contract markets in de Verenigde Staten van Amerika als bedoeld in artikel 1: a) Cantor Futures Exchange, L.P. b) CBOE Futures Exchange, LLC c) Chicago Board of Trade (Board of Trade of the City of Chicago, Inc.) d) Chicago Mercantile Exchange, Inc. e) Commodity Exchange, Inc. f) ELX Futures, L.P. g) Eris Exchange, LLC h) ICE Futures U.S., Inc. i) Minneapolis Grain Exchange, Inc. j) New York Mercantile Exchange, Inc. k) Nodal Exchange, LLC l) North American Derivatives Exchange, Inc. m) OneChicago LLC n) TrueEX LLC o) NASDAQ Futures, Inc.",
  "source": "EUR LEX"
}