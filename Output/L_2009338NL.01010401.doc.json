{
  "url": "http://www.w3.org/1999/xhtml\">",
  "content": "L_2009338NL.01010401.xml 19.12.2009 NL Publicatieblad van de Europese Unie L 338/104 BESLUIT VAN DE COMMISSIE van 18 december 2009 tot aanwijzing van het Communautair Bureau voor visserijcontrole als de instantie die wordt belast met bepaalde taken op grond van Verordening (EG) nr. 1005/2008 van de Raad (Kennisgeving geschied onder nummer C(2009) 10155) (2009/988/EU) DE EUROPESE COMMISSIE, Gelet op het Verdrag betreffende de Europese Unie en het Verdrag betreffende de werking van de Europese Unie, Gelet op Verordening (EG) nr. 1005/2008 van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( 1 ) , en met name op artikel 11, lid 3, artikel 20, lid 4, artikel 25, lid 2, en artikel 48, leden 4 en 5, Overwegende hetgeen volgt: (1) Krachtens artikel 11, lid 3, artikel 20, lid 4, artikel 25, lid 2, en artikel 48, leden 4 en 5, van Verordening (EG) nr. 1005/2008 is de Commissie gemachtigd een instantie aan te wijzen voor de toepassing van het bepaalde in de betrokken artikelen. (2) Overeenkomstig artikel 3 van Verordening (EG) nr. 768/2005 van de Raad van 26 april 2005 tot oprichting van een Communautair Bureau voor visserijcontrole en houdende wijziging van Verordening (EEG) nr. 2847/93 tot invoering van een controleregeling voor het gemeenschappelijk visserijbeleid ( 2 ) bestaan de taken van het Communautair Bureau voor visserijcontrole (CBVC) er onder andere in de operaties ter bestrijding van illegale, ongemelde en ongereglementeerde visserij overeenkomstig de EU-voorschriften te coördineren. (3) Het Communautair Bureau voor visserijcontrole moet bijgevolg worden aangewezen als de in artikel 11, lid 3, artikel 20, lid 4, artikel 25, lid 2, en artikel 48, leden 4 en 5, van Verordening (EG) nr. 1005/2008 bedoelde instantie, HEEFT HET VOLGENDE BESLUIT VASTGESTELD: Artikel 1 Het Communautair Bureau voor visserijcontrole (CBVC) is de instantie die is aangewezen om: a) overeenkomstig artikel 11, lid 3, van Verordening (EG) nr. 1005/2008 mededelingen inzake weigeringen van aanlandingen of overladingen door vaartuigen van derde landen te doen toekomen aan de vlaggensta(a)t(en), en in voorkomend geval een kopie van deze mededelingen te doen toekomen aan de regionale organisaties voor visserijbeheer, met kopie aan de Commissie; b) overeenkomstig artikel 20, lid 4, tweede alinea, onder c), van Verordening (EG) nr. 1005/2008 op verzoek van de Commissie te voorzien in de uitvoering van audits ter plaatse, alleen of in samenwerking met de Commissie, om na te gaan of de samenwerkingsregelingen met derde landen daadwerkelijk worden uitgevoerd; c) overeenkomstig artikel 25, lid 2, van Verordening (EG) nr. 1005/2008 alle door de lidstaten aan de Commissie verstrekte aanvullende informatie die relevant is voor de vaststelling van de EU-lijst van IOO-vaartuigen, door te geven aan de lidstaten en aan de betrokken vlaggenstaten, met kopie aan de Commissie; d) overeenkomstig artikel 48, lid 4, van Verordening (EG) nr. 1005/2008 waarnemingsverslagen toe te zenden aan alle lidstaten en in voorkomend geval aan de uitvoerend secretaris van de betrokken regionale organisaties voor visserijbeheer, met kopie aan de Commissie; e) overeenkomstig artikel 48, lid 5, van Verordening (EG) nr. 1005/2008 informatie van een lidstaat naar aanleiding van een waarnemingsverslag betreffende één van zijn vaartuigen van een verdrag- of overeenkomstsluitende partij bij de betrokken regionale organisatie voor visserijbeheer door te zenden aan de uitvoerend secretaris van die regionale organisatie voor visserijbeheer, met kopie aan de Commissie. Artikel 2 Dit besluit is gericht tot het Communautair Bureau voor visserijcontrole. Gedaan te Brussel, 18 december 2009. Voor de Commissie Joe BORG Lid van de Commissie ( 1 ) PB L 286 van 29.10.2008, blz. 1 . ( 2 ) PB L 128 van 21.5.2005, blz. 1 .",
  "source": "EUR LEX"
}