{
  "url": "http://www.w3.org/1999/xhtml\"><!--",
  "content": "L_202402399NL.000101.fmx.xml Publicatieblad van de Europese Unie NL L-serie 2024/2399 13.9.2024 UITVOERINGSVERORDENING (EU) 2024/2399 VAN DE COMMISSIE van 12 september 2024 houdende wijziging van Uitvoeringsverordening (EU) nr. 1352/2013 van de Commissie tot vaststelling van de formulieren waarin is voorzien in Verordening (EU) nr. 608/2013 van het Europees Parlement en de Raad inzake de handhaving van intellectuele-eigendomsrechten door de douane DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 608/2013 van het Europees Parlement en de Raad van 12 juni 2013 inzake de handhaving van intellectuele-eigendomsrechten door de douane en tot intrekking van Verordening (EG) nr. 1383/2003 van de Raad ( 1 ) , en met name artikel 6, lid 1, en artikel 12, lid 7, Na raadpleging van het Comité douanewetboek, Overwegende hetgeen volgt: (1) Overeenkomstig Verordening (EU) nr. 608/2013 kunnen naar behoren gerechtigde personen en entiteiten bij de bevoegde douanedienst een verzoek tot optreden indienen ten aanzien van goederen waarvan wordt vermoed dat zij inbreuk maken op intellectuele-eigendomsrechten (verzoek tot optreden). Zij kunnen ook vragen het verzoek te wijzigen en de termijn te verlengen waarbinnen de douaneautoriteiten in overeenstemming met een eerder ingewilligd verzoek moeten optreden (verzoek tot wijziging of verlenging). (2) Om eenvormige voorwaarden te waarborgen voor het verzoek tot optreden en voor het verzoek tot wijziging of verlenging waarin Verordening (EU) nr. 608/2013 voorziet, zijn bij Uitvoeringsverordening (EU) nr. 1352/2013 van de Commissie ( 2 ) standaardformulieren vastgesteld. (3) Overeenkomstig artikel 5, lid 6, van Verordening (EU) nr. 608/2013 moeten verzoeken en bijlagen worden ingediend met behulp van elektronische gegevensverwerkingstechnieken indien geautomatiseerde systemen beschikbaar zijn voor de ontvangst en verwerking van verzoeken. Dit artikel legt de wettelijke verplichting op om verzoeken tot optreden en verzoeken tot wijziging of verlenging elektronisch in te dienen indien er geautomatiseerde systemen zijn. (4) Binnen de Unie zijn de nationale ondernemersportalen, opgezet door de douaneautoriteiten van de lidstaten, en het portaal voor de handhaving van intellectuele eigendom (IPEP) — het ondernemersportaal voor het informatiesysteem ter bestrijding van namaak en piraterij (Copis) — al beschikbaar om elektronisch verzoeken tot optreden en verzoeken tot wijziging of verlenging in te dienen. (5) Daarom moet er in Uitvoeringsverordening (EU) nr. 1352/2013 rekening worden gehouden met de beschikbaarheid van die geautomatiseerde systemen en moet worden verduidelijkt dat aanvragers of hun vertegenwoordigers verzoeken tot optreden en verzoeken tot wijziging of verlenging elektronisch moeten indienen via een van de bestaande ondernemingsportalen, behalve bij een tijdelijke storing van Copis of van een van deze ondernemersportalen. In dat geval mogen er papieren formulieren worden gebruikt. (6) Uitvoeringsverordening (EU) nr. 1352/2013 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 De artikelen 1 en 2 van Uitvoeringsverordening (EU) nr. 1352/2013 van de Commissie worden vervangen door: “Artikel 1 1.   Het verzoek tot optreden van de douaneautoriteiten ten aanzien van de goederen waarvan wordt vermoed dat zij inbreuk maken op een intellectuele-eigendomsrecht (verzoek tot optreden), evenals verzoeken tot wijziging of verlenging, bevatten de informatie die is gespecificeerd in de formulieren in de bijlagen I en II. 2.   Aanvragers of hun vertegenwoordigers vullen het verzoek tot optreden of de verzoeken tot wijziging of verlenging in met inachtneming van de in bijlage III opgenomen aanwijzingen voor het invullen van het formulier. 3.   Overeenkomstig artikel 5, lid 6, van Verordening (EU) nr. 608/2013 dienen aanvragers of hun vertegenwoordigers het verzoek tot optreden en de verzoeken tot wijziging of verlenging elektronisch in bij de bevoegde douanedienst via het portaal voor de handhaving van intellectuele eigendom (IPEP) van Copis of via een nationaal ondernemersportaal indien een dergelijk portaal beschikbaar is in de lidstaat van indiening van het verzoek. 4.   In de lidstaten waar het IPEP van Copis en een nationaal ondernemersportaal beschikbaar zijn, hebben aanvragers of hun vertegenwoordigers de keuze tussen de twee ondernemersportalen. Indien zij het verzoek tot optreden indienen via een nationaal ondernemersportaal, worden de verzoeken tot wijziging of verlenging die verband houden met dit verzoek, via hetzelfde nationale portaal ingediend. Indien zij het verzoek tot optreden via het IPEP van Copis indienen, worden de gerelateerde verzoeken tot wijziging of verlenging via het IPEP van Copis ingediend. Artikel 2 1.   De Commissie, het Bureau voor intellectuele eigendom van de Europese Unie (EUIPO) en de douaneautoriteiten van de lidstaten stellen elkaar in kennis indien Copis, het IPEP van Copis of de nationale ondernemersportalen door een tijdelijke storing niet beschikbaar zijn. 2.   Bij een tijdelijke storing van Copis of van een van de in lid 1 bedoelde ondernemersportalen met een duur van ten minste 24 uur kunnen de in de bijlagen I en II opgenomen formulieren duidelijk leesbaar op papier worden ingevuld en met andere middelen dan elektronische gegevensverwerkingstechnieken worden ingediend. 3.   Papieren formulieren worden alleen na goedkeuring door de bevoegde douaneautoriteiten aanvaard. 4.   De aanvragers of hun vertegenwoordigers vullen de formulieren in de bijlagen I en II op papier in overeenkomstig de in bijlage III opgenomen aanwijzingen voor het invullen. 5.   De aanvragers of hun vertegenwoordigers vullen de formulieren op papier in met inkt en in blokletters. 6.   Op deze formulieren mogen geen doorhalingen, overschrijvingen of andere wijzigingen worden aangebracht en de formulieren bestaan uit twee exemplaren. 7.   De aanvragers of hun vertegenwoordigers plaatsen de informatie in de overeenkomstig lid 2 ingediende verzoeken tot optreden en verzoeken tot wijziging of verlenging op het betreffende ondernemersportaal binnen zeven werkdagen nadat de respectieve elektronische systemen weer beschikbaar zijn.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 september 2024. Voor de Commissie De voorzitter Ursula VON DER LEYEN ( 1 ) PB L 181 van 29.6.2013, blz. 15 , ELI: http://data.europa.eu/eli/reg/2013/608/oj . ( 2 ) Uitvoeringsverordening (EU) nr. 1352/2013 van de Commissie van 4 december 2013 tot vaststelling van de formulieren waarin is voorzien in Verordening (EU) nr. 608/2013 van het Europees Parlement en de Raad inzake de handhaving van intellectuele-eigendomsrechten door de douane ( PB L 341 van 18.12.2013, blz. 10 , ELI: http://data.europa.eu/eli/reg_impl/2013/1352/oj ). ELI: http://data.europa.eu/eli/reg_impl/2024/2399/oj ISSN 1977-0758 (electronic edition)",
  "source": "EUR LEX"
}