{
  "url": "http://www.w3.org/1999/xhtml\"><!--",
  "content": "L_2019272NL.01000301.xml 25.10.2019 NL Publicatieblad van de Europese Unie L 272/3 VERORDENING (EU) 2019/1778 VAN DE RAAD van 24 oktober 2019 tot wijziging van Verordening (EU) nr. 1284/2009 tot vaststelling van bepaalde specifieke beperkende maatregelen ten aanzien van de Republiek Guinee DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2010/638/GBVB van de Raad van 25 oktober 2010 betreffende beperkende maatregelen tegen de Republiek Guinee ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en van de Europese Commissie, Overwegende hetgeen volgt: (1) Bij Verordening (EU) nr. 1284/2009 van de Raad ( 2 ) wordt uitvoering gegeven aan verscheidene in Besluit 2010/638/GBVB bepaalde beperkende maatregelen. (2) Op 24 oktober 2019 heeft de Raad Besluit (GBVB) 2019/1790 ( 3 ) tot wijziging van Besluit 2010/638/GBVB vastgesteld waarbij een artikel wordt ingevoerd over de verwerking van persoonsgegevens door de Raad en de hoge vertegenwoordiger. (3) Voor de uitvoering van Verordening (EU) nr. 1284/2009 en een zo groot mogelijke rechtszekerheid binnen de Unie dienen de namen en andere relevante gegevens van de natuurlijke personen en rechtspersonen, entiteiten en lichamen waarvan de tegoeden en economische middelen krachtens die verordening worden bevroren, openbaar te worden gemaakt. De verwerking van persoonsgegevens moet voldoen aan Verordeningen (EU) 2016/679 ( 4 ) en (EU) 2018/1725 ( 5 ) van het Europees Parlement en de Raad. (4) Verordening (EU) nr. 1284/2009 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 In Verordening (EU) nr. 1284/2009 van de Raad wordt het volgende artikel ingevoegd: “ Artikel 16 bis 1.   De Raad, de Commissie en de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) kunnen persoonsgegevens voor de uitoefening van hun taken uit hoofde van deze verordening verwerken. Deze taken omvatten het volgende: a) wat betreft de Raad, het opstellen en wijzigen van bijlage I; b) wat betreft de hoge vertegenwoordiger, het opstellen van wijzigingen van bijlage I; c) wat betreft de Commissie: i) het toevoegen van de inhoud van bijlage I in de elektronische geconsolideerde lijst van personen, groepen en entiteiten waarop financiële beperkende maatregelen van de Europese Unie van toepassing zijn, en in de interactieve kaart met sancties, die beide toegankelijk zijn voor het publiek; ii) het verwerken van informatie over de gevolgen van de uit hoofde van deze verordening genomen maatregelen, zoals de waarde van bevroren tegoeden, alsook informatie over door de bevoegde autoriteiten verleende toestemmingen. 2.   De Raad, de Commissie en de hoge vertegenwoordiger kunnen in voorkomend geval gegevens verwerken die betrekking hebben op strafbare feiten die zijn gepleegd door natuurlijke personen op de lijst, op strafrechtelijke veroordelingen van dergelijke personen of op veiligheidsmaatregelen betreffende dergelijke personen, doch uitsluitend voor zover deze verwerking noodzakelijk is voor het opstellen van bijlage I. 3.   Voor de toepassing van deze verordening worden de Raad, de in bijlage II bij deze verordening opgenomen diensten van de Commissie en de hoge vertegenwoordiger aangewezen als “verwerkingsverantwoordelijken” in de zin van artikel 3, punt 8, van Verordening (EU) 2018/1725 om ervoor te zorgen dat de betrokken natuurlijke personen hun rechten uit hoofde van Verordening (EU) 2018/1725 kunnen uitoefenen.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 24 oktober 2019. Voor de Raad De voorzitter A.-K. PEKONEN ( 1 ) PB L 280 van 26.10.2010, blz. 10 . ( 2 ) Verordening (EU) nr. 1284/2009 van de Raad van 22 december 2009 tot vaststelling van bepaalde specifieke beperkende maatregelen ten aanzien van de Republiek Guinee ( PB L 346 van 23.12.2009, blz. 26 .) ( 3 ) Besluit (GBVB) 2019/1790 van 24 oktober 2019 tot wijziging van Besluit 2010/638/GBVB betreffende beperkende maatregelen ten aanzien van de Republiek Guinee (zie bladzijde 153 van dit Publicatieblad). ( 4 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (Algemene verordening gegevensbescherming) ( PB L 119 van 4.5.2016, blz. 1 ). ( 5 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen, bureaus en agentschappen van de Unie en betreffende het vrije verkeer van die gegevens en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ).",
  "source": "EUR LEX"
}