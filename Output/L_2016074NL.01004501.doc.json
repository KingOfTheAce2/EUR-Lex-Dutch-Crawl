{
  "url": "http://www.w3.org/1999/xhtml\"><!--",
  "content": "L_2016074NL.01004501.xml 19.3.2016 NL Publicatieblad van de Europese Unie L 74/45 UITVOERINGSBESLUIT (EU) 2016/413 VAN DE COMMISSIE van 18 maart 2016 tot bepaling van de locaties van de grondinfrastructuur van het door het Galileo-programma ingestelde systeem en tot vaststelling van de maatregelen die nodig zijn om de goede werking ervan te waarborgen, en tot intrekking van Uitvoeringsbesluit 2012/117/EU (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1285/2013 van het Europees Parlement en de Raad van 11 december 2013 betreffende de uitvoering en exploitatie van de Europese satellietnavigatiesystemen en tot intrekking van Verordening (EG) nr. 876/2002 van de Raad en Verordening (EG) nr. 683/2008 van het Europees Parlement en de Raad ( 1 ) , en met name artikel 12, lid 3, onder c), Overwegende hetgeen volgt: (1) Ingevolge artikel 12 van Verordening (EU) nr. 1285/2013 heeft de Commissie algemene verantwoordelijkheid voor het Galileo-programma en beschikt zij over uitvoeringsbevoegdheden voor het bepalen van de locaties van de grondinfrastructuur van het door dat programma ingestelde systeem en het waarborgen van de goede werking ervan. Die infrastructuur bestaat uit grondcentra en grondstations. (2) Door middel van haar Uitvoeringsbesluit 2012/117/EU ( 2 ) heeft de Commissie het overgrote deel van de locaties van de grondinfrastructuur van het door het Galileo-programma ingestelde systeem reeds bepaald. (3) Uitvoeringsbesluit 2012/117/EU is vastgesteld op grond van de bepalingen van artikel 12, lid 3, van Verordening (EG) nr. 683/2008 van het Europees Parlement en de Raad ( 3 ) , die is ingetrokken bij en vervangen door Verordening (EU) nr. 1285/2013. Teneinde de continuïteit van het programma te waarborgen en rekening te houden met de nieuwe beperkingen en behoeften die zich gedurende de ontwikkeling ervan hebben aangediend, is het passend de locaties van de grondinfrastructuur van het door het Galileo-programma ingestelde systeem opnieuw te bepalen en maatregelen vast te stellen die nodig zijn voor de goede werking ervan. Er dient aan te worden herinnerd dat voor het aantal en de locatie van de in Uitvoeringsbesluit 2012/117/EU bedoelde centra en stations rekening wordt gehouden met de geografische en technische beperkingen in verband met een optimale verdeling over de gehele aarde en met de eventuele aanwezigheid van bestaande, voor de toegewezen taken geschikte installaties en voorzieningen, alsmede met de beveiligingsbehoeften van elk centrum en station en de vereisten van de nationale veiligheid van elke lidstaat. (4) Er moet echter wel rekening worden gehouden met de nieuwe beperkingen en behoeften die zich gedurende de ontwikkeling van het programma hebben aangediend met betrekking tot bepaalde elementen in verband met in Uitvoeringsbesluit 2012/117/EU vermelde centra en stations. (5) Wat betreft de centra heeft zich, met het oog op een betere exploitatie van het systeem, de noodzaak aangediend een zevende centrum op te zetten, het centrum voor geïntegreerde logistieke ondersteuning (hierna „ILS-centrum” genoemd), dat bedoeld is om op gecentraliseerde wijze de verschillende uitrustingen en reserveonderdelen van de infrastructuur in voorraad te houden. (6) De locatie van het ILS-centrum is volgens een open en transparante procedure in twee fasen geselecteerd. Allereerst heeft de Commissie de lidstaten opgeroepen blijken van belangstelling in te dienen; daarbij werden de kandidaturen van België en Tsjechië in aanmerking genomen. In een tweede fase zijn deze twee lidstaten uitgenodigd om gedetailleerde voorstellen in te dienen, teneinde een keuze tussen de twee kandidaten mogelijk te maken. Na beoordeling van deze voorstellen aan de hand van criteria inzake beveiliging, risico's, tijdschema en kosten door een comité bestaande uit vertegenwoordigers van de Europese Commissie, het Europees Ruimteagentschap en het Europees GNSS-Agentschap, werd het voorstel van België het meest geschikt geacht, aangezien de architectuur en het ontwerp van het gebouw op de locatie Transinne volledig zijn geoptimaliseerd voor het verzorgen van de logistiek van het door het Galileo-programma ingestelde systeem. Het centrum moet in 2016 worden opgezet en voor dit centrum moet een overeenkomst met België worden gesloten. (7) Daarnaast zijn de werkzaamheden voor het opzetten van twee controlecentra (GCC's) in 2014 voltooid en dienen met betrekking tot die centra overeenkomsten te worden gesloten met Duitsland en Italië; met de werkzaamheden voor het opzetten van het Galileo-beveiligingscentrum (GSMC) is begonnen in 2013 en hiervoor zijn in 2013 overeenkomsten getekend met Frankrijk en het Verenigd Koninkrijk, maar deze werkzaamheden zullen pas in 2017 en niet al in 2015 worden voltooid; voor de werkzaamheden voor het opzetten van het GNSS-dienstencentrum (GSC) is op 30 juni 2014, en niet al in 2013, een overeenkomst getekend met Spanje; de werkzaamheden voor het opzetten van het SAR-dienstencentrum hebben tussen 2012 en 2014 plaatsgevonden en hiervoor dient een raamcontract voor diensten te worden gesloten met het Centre National d'Etudes Spatiales (CNES), in plaats van een overeenkomst met Frankrijk; de werkzaamheden voor het opzetten van het Galileo-referentiecentrum (GRC), dat zich bevindt in Noordwijk in Nederland in de nabijheid van Estec maar niet op het terrein van Estec zelf, strekken zich uit over de periode 2015-2017 in plaats van 2013-2016, en hiervoor dient in 2016 een overeenkomst met Nederland te worden gesloten; de werkzaamheden voor het opzetten van een station voor testen in de omloopbaan, in Redu, maakten geen onderdeel uit van het contract dat met de onderneming Spaceopal was gesloten. (8) Wat betreft de stations zijn de werkzaamheden voor het opzetten van de TTC-stations van Réunion en Nouméa inderdaad tussen 2012 en 2014 uitgevoerd, maar die voor het opzetten van het TTC-station van Papeete op Tahiti zullen pas in 2016-2017 plaatsvinden. Daarnaast zijn de GSS-stations van Kiruna, Jan Mayen, de Azoren, Kerguelen, Saint-Pierre en Miquelon, Ascension en de Falklandeilanden weliswaar tussen 2012 en 2014 opgezet, maar is het opzetten van de GSS-stations van de Canarische Eilanden en Madeira geannuleerd, dat van het GSS-station van Wallis uitgesteld tot 2016-2017, en wordt het eventueel opzetten van de GSS-stations van Tokio, Adélieland en Diego Garcia nog bestudeerd, terwijl in Redu wel een GSS-station is opgezet. (9) Ten slotte heeft het opzetten van de SAR-stations weliswaar plaatsgevonden zoals voorzien, en zijn hiervoor contracten en een memorandum van overeenstemming gesloten, maar is het dienstig te preciseren dat er twee types van deze stations zijn: enerzijds de zogenoemde Meolut-stations („Medium Earth Orbit Local User Terminal”), die door de satellieten doorgegeven noodsignalen ontvangen en zich in Makarios en Maspalomas en op Svalbard bevinden, en anderzijds de stations die bestaan uit een SAR-referentiebaken en die referentienoodsignalen afgeven waarmee het systeem gekalibreerd kan worden en de prestaties ervan gemeten kunnen worden; deze bevinden zich eveneens in Makarios en Maspalomas en op Svalbard, maar tevens in Toulouse en op Santa Maria (Azoren). (10) Bovendien is het, aangezien dit besluit Uitvoeringsbesluit 2012/117/EU vervangt, passend dat dat besluit wordt ingetrokken. In het belang van juridische duidelijkheid en goed bestuur worden de in de bijlage bij Besluit 2012/117/EU opgenomen elementen en de door het onderhavige besluit vastgestelde nieuwe elementen in de bijlage geconsolideerd. (11) De in dit besluit vervatte maatregelen zijn in overeenstemming met het advies van het bij artikel 36, lid 1, van Verordening (EU) nr. 1285/2013 ingestelde comité, HEEFT HET VOLGENDE BESLUIT VASTGESTELD: Artikel 1 De locaties van de grondinfrastructuur van het door het Galileo-programma ingestelde systeem en de maatregelen die nodig zijn om de goede werking ervan te waarborgen, zijn opgenomen in de bijlage. Artikel 2 Uitvoeringsbesluit 2012/117/EU wordt ingetrokken. Artikel 3 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 18 maart 2016. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 1 . ( 2 ) Uitvoeringsbesluit 2012/117/EU van de Commissie van 23 februari 2012 tot vaststelling van een lijst van kritieke beslissingsmomenten voor de beoordeling van de uitvoering van het Galileo-programma wat de in het kader van de ontwikkelings- en de stationeringsfase van het programma op te zetten grondcentra en grondstations betreft ( PB L 52 van 24.2.2012, blz. 28 ). ( 3 ) Verordening (EG) nr. 683/2008 van het Europees Parlement en de Raad van 9 juli 2008 betreffende de voortzetting van de uitvoering van de Europese programma's voor navigatie per satelliet (Egnos en Galileo) ( PB L 196 van 24.7.2008, blz. 1 ). BIJLAGE Benaming Locaties en maatregelen voor het opzetten teneinde de goede werking te waarborgen Grondcentra Twee Galileo-controlecentra (GCC's) De twee controlecentra zijn tussen 2009 en 2014 opgezet, respectievelijk in Oberpfaffenhofen (Duitsland) en Fucino (Italië). Over deze centra moeten twee overeenkomsten worden getekend, met respectievelijk Duitsland en Italië. Galileo-centrum voor beveiligingscontrole (GSMC) In Frankrijk en het Verenigd Koninkrijk wordt het in tweeën gesplitste Galileo-beveiligingscentrum opgezet. De werkzaamheden hiervoor zijn in 2013 begonnen en moeten in 2017 worden voltooid. Over deze werkzaamheden zijn in 2013 met Frankrijk en het Verenigd Koninkrijk overeenkomsten getekend. GNSS-dienstencentrum (GSC) In Madrid (Spanje) wordt het GNSS-dienstencentrum opgezet. De werkzaamheden hiervoor zijn in 2011 begonnen en moeten in 2016 worden voltooid. Over deze werkzaamheden is in 2014 een overeenkomst met Spanje getekend. SAR-dienstencentrum Het SAR-dienstencentrum is tussen 2012 en 2014 in Toulouse (Frankrijk) opgezet. Over dit centrum moet een raamcontract voor diensten worden gesloten met het Centre National d'Etudes Spatiales (CNES). Galileo-referentiecentrum (GRC) In Noordwijk (Nederland) wordt het Galileo-referentiecentrum opgezet. De werkzaamheden hiervoor zijn in 2015 begonnen en moeten in 2017 worden voltooid. Over deze werkzaamheden moet in 2016 een overeenkomst met Nederland worden getekend. ILS-centrum In Transinne (België) moet in de loop van 2016 het centrum voor geïntegreerde logistieke ondersteuning (ILS-centrum) worden opgezet, en voor dit centrum moet een overeenkomst met België worden gesloten. Station voor testen in de omloopbaan In Redu (België) is in 2010 het station voor testen in de omloopbaan opgezet. Grondstations op afstand TTC-stations In Kiruna (Zweden) en Kourou (Frankrijk), op Réunion (Frankrijk) en in Nouméa (Nieuw-Caledonië) zijn tussen 2010 en 2014 TTC-stations opgezet. In Papeete (Frans-Polynesië) moet in 2016-2017 een TTC-station worden opgezet. Voor het opzetten van deze TTC-stations zijn contracten gesloten tussen het Europees Ruimteagentschap en dienstverleners. GSS-stations Op de Azoren (Portugal) en Ascension, in Fucino (Italië), op Jan Mayen (Noorwegen), in Kerguelen, Kiruna (Zweden) en Kourou (Frankrijk), op Réunion (Frankrijk) en de Falklandeilanden, in Nouméa (Nieuw-Caledonië), Papeete (Frans-Polynesië), Redu (België) en Saint-Pierre en Miquelon, op Svalbard (Noorwegen) en in Troll (Noorwegen) zijn tussen 2009 en 2014 GSS-stations opgezet. Op Wallis moet in 2016-2017 een GSS-station worden opgezet. Voor het opzetten van deze GSS-stations zijn contracten gesloten tussen het Europees Ruimteagentschap en dienstverleners. ULS-stations Op Tahiti (Frans-Polynesië), in Kourou (Frankrijk), op Réunion (Frankrijk), in Nieuw-Caledonië en op Svalbard (Noorwegen) zijn tussen 2009 en 2011 ULS-stations opgezet. Voor het opzetten van deze ULS-stations zijn contracten gesloten tussen het Europees Ruimteagentschap en dienstverleners. SAR-stations In Makarios (Cyprus) en Maspalomas (Spanje) en op Svalbard (Noorwegen) zijn in 2012 en 2013 SAR-stations van het zogenoemde Meolut-type opgezet. In Makarios (Cyprus) en Maspalomas (Spanje), op Santa Maria (Portugal), in Toulouse (Frankrijk) en op Svalbard (Noorwegen) zijn SAR-stations opgezet die bestaan uit een SAR-referentiebaken. Voor het opzetten van deze SAR-stations zijn voor de stations van Maspalomas, Santa Maria en Svalbard contracten tussen het Europees Ruimteagentschap en dienstverleners, voor het station van Makarios een memorandum van overeenstemming tussen de Commissie en Cyprus, en voor het station van Toulouse een contract tussen de Commissie en een dienstverlener gesloten.",
  "source": "EUR LEX"
}