{
  "url": "http://www.w3.org/1999/xhtml\"><!--",
  "content": "L_2020379NL.01000101.xml 13.11.2020 NL Publicatieblad van de Europese Unie L 379/1 GEDELEGEERDE VERORDENING (EU) 2020/1676 VAN DE COMMISSIE van 31 augustus 2020 tot wijziging van artikel 25 van Verordening (EG) nr. 1272/2008 van het Europees Parlement en de Raad betreffende de indeling, etikettering en verpakking van stoffen en mengsels wat betreft naar wens bereide verf (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels, tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( 1 ) , en met name artikel 53, lid 1, Overwegende hetgeen volgt: (1) Verordening (EG) nr. 1272/2008 is bij Verordening (EU) 2017/542 van de Commissie ( 2 ) gewijzigd om bepaalde voorschriften toe te voegen voor de indiening van informatie in verband met de gezondheid, met het oog op respons in noodgevallen, en voor de opname van een “unieke formule-identificatie” (UFI) in de aanvullende informatie op het etiket van een gevaarlijk mengsel. Importeurs en downstreamgebruikers moeten in fasen beginnen de voorschriften na te leven, overeenkomstig een reeks data voor naleving die zijn vastgesteld op basis van het gebruik waarvoor een mengsel in de handel is gebracht. (2) De verfsector heeft zich in het bijzonder bezorgd getoond over de werkbaarheid van de vereisten in verband met de gezondheid, met het oog op respons in noodgevallen, in het geval van verf die op de plaats van verkoop in beperkte hoeveelheden voor een individuele consument of een professionele gebruiker naar wens wordt geformuleerd. Om tegemoet te komen aan de vraag van de klant naar zeer specifieke verftinten kan aan samenstellers worden gevraagd verf met een bijna onbeperkt aantal verschillende samenstellingen te formuleren en te leveren. Om de vereisten in verband met de gezondheid, met het oog op respons in noodgevallen, te kunnen naleven, zouden samenstellers daarom ofwel vooraf informatie moeten indienen en UFI’s moeten aanmaken voor een zeer groot aantal verven van alle mogelijke kleurcombinaties, waarvan er vele wellicht nooit in de praktijk zullen worden geleverd, ofwel elke levering op de plaats van verkoop uit moeten stellen tot de informatie is ingediend en de UFI is aangemaakt. Beide benaderingen zouden een onevenredige belasting voor producenten van naar wens bereide verven opleveren. (3) Om onevenredige administratieve lasten te vermijden, met name voor kleine en middelgrote ondernemingen, moeten de vereisten voor naar wens bereide verven worden gewijzigd bij Gedelegeerde Verordening (EU) 2020/1677 van de Commissie ( 3 ) teneinde te voorzien in de mogelijkheid om naar wens bereide verven vrij te stellen van de aanmeldingsplicht overeenkomstig bijlage VIII bij Verordening (EG) nr. 1272/2008 en van de in die bijlage vastgestelde verplichting om een UFI aan te maken. Om echter in een dergelijk geval gifcentra in staat te stellen een passende respons te kunnen bieden in noodsituaties op gezondheidsgebied, moeten de afzonderlijke mengsels die voorkomen in naar wens bereide verven onderworpen blijven aan alle vereisten van bijlage VIII. (4) In het licht daarvan is het passend artikel 25 van Verordening (EG) nr. 1272/2008 te wijzigen om een regel vast te stellen voor naar wens bereide verven waarvoor geen informatie is ingediend en geen overeenkomstige UFI is aangemaakt, die ertoe verplicht de UFI’s van alle in de naar wens bereide verf voorkomende mengsels te vermelden op het etiket van de naar wens bereide verf. Indien de concentratie van een mengsel met een UFI in de naar wens bereide verf meer dan 5 % bedraagt, moet bovendien de concentratie worden opgenomen in de aanvullende informatie die op het etiket van de naar wens bereide verf is vermeld, aangezien mengsels die in die concentratie in naar wens bereide verven voorkomen, waarschijnlijk relevanter zijn voor respons in noodgevallen op gezondheidsgebied. (5) Aangezien de in bijlage VIII bij Verordening (EG) nr. 1272/2008 vastgestelde datum voor naleving voor mengsels voor gebruik door consumenten en beroepsmatig gebruik, te weten 1 januari 2021, nadert, en aangezien deze verordening alle sectoren in staat stelt aan die bijlage te voldoen, moet deze verordening zo spoedig mogelijk in werking treden. (6) Verordening (EG) nr. 1272/2008 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Aan artikel 25 van Verordening (EG) nr. 1272/2008 wordt het volgende lid toegevoegd: “8.   In het geval van een naar wens bereide verf waarvoor geen indiening overeenkomstig bijlage VIII heeft plaatsgevonden en geen overeenkomstige unieke formule-identificatie is aangemaakt, worden de unieke formule-identificaties van alle in een concentratie van meer dan 0,1 % in de naar wens bereide verf voorkomende mengsels die krachtens artikel 45 moeten worden gemeld, opgenomen in de aanvullende informatie op het etiket van de naar wens bereide verf, bij elkaar en in afnemende volgorde van de concentratie van de mengsels in de naar wens bereide verf, overeenkomstig de bepalingen van bijlage VIII, deel A, punt 5. In een geval als bedoeld in de eerste alinea wordt, wanneer de concentratie van een mengsel met een unieke formule-identificatie in de naar wens bereide verf meer dan 5 % bedraagt, de concentratie van dat mengsel ook opgenomen in de aanvullende informatie op het etiket van de naar wens bereide verf, naast de unieke formule-identificatie ervan, overeenkomstig bijlage VIII, deel B, punt 3.4. Voor de toepassing van dit lid wordt onder “naar wens bereide verf” verstaan: een verf die op de plaats van verkoop in beperkte hoeveelheden voor een individuele consument of een professionele gebruiker naar wens wordt geformuleerd door middel van tinten of kleurmenging.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 augustus 2020. Voor de Commissie De voorzitter Ursula VON DER LEYEN ( 1 ) PB L 353 van 31.12.2008, blz. 1 . ( 2 ) Verordening (EU) 2017/542 van de Commissie van 22 maart 2017 tot wijziging van Verordening (EG) nr. 1272/2008 van het Europees Parlement en de Raad betreffende de indeling, etikettering en verpakking van stoffen en mengsels door toevoeging van een bijlage over geharmoniseerde informatie in verband met de gezondheid, met het oog op respons in noodgevallen ( PB L 78 van 23.3.2017, blz. 1 ). ( 3 ) Gedelegeerde Verordening (EU) 2020/1677 van de Commissie van 31 augustus 2020 tot wijziging van Verordening (EG) nr. 1272/2008 van het Europees Parlement en de Raad betreffende de indeling, etikettering en verpakking van stoffen en mengsels betreffende informatie in verband met de gezondheid, met het oog op respons in noodgevallen (zie bladzijde 3 van dit Publicatieblad).",
  "source": "EUR LEX"
}