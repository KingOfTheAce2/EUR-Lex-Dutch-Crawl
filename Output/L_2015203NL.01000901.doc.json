{
  "url": "http://www.w3.org/1999/xhtml\">",
  "content": "L_2015203NL.01000901.xml 31.7.2015 NL Publicatieblad van de Europese Unie L 203/9 UITVOERINGSVERORDENING (EU) 2015/1316 VAN DE COMMISSIE van 30 juli 2015 tot afwijking van Verordening (EG) Nr. 850/98 van de Raad, wat de minimale instandhoudingsreferentiegrootte voor zeebaars ( Dicentrarchus labrax ) betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 850/98 van de Raad van 30 maart 1998 voor de instandhouding van de visbestanden via technische maatregelen voor de bescherming van jonge exemplaren van mariene organismen ( 1 ) , en met name artikel 45, lid 1, Overwegende hetgeen volgt: (1) Overeenkomstig artikel 2, lid 2, van Verordening (EU) nr. 1380/2013 van het Europees Parlement en de Raad ( 2 ) dient er in het kader van het gemeenschappelijk visserijbeleid naar te worden gestreefd dat de levende biologische rijkdommen van de zee zo worden geëxploiteerd dat de populaties van de gevangen soorten boven een niveau worden gebracht en behouden dat de maximale duurzame opbrengst kan opleveren. (2) In artikel 45, lid 1, van Verordening (EG) nr. 850/98 is bepaald dat de Commissie in aanvulling op of in afwijking van die verordening alle nodige maatregelen kan nemen indien de instandhouding van bestanden van mariene organismen onmiddellijk optreden vergt. (3) Volgens wetenschappelijk advies van de Internationale Raad voor het onderzoek van de zee (ICES) en het Wetenschappelijk, Technisch en Economisch Comité voor de visserij (WTECV) heeft zeebaars in de Keltische Zee, het Kanaal, de Ierse Zee en het zuidelijke deel van de Noordzee (ICES-sectoren IVb, IVc en VIIa, VIId tot en met VIIh) te lijden onder een snelle afname van de biomassa als gevolg van een combinatie van dalende rekrutering en stijgende visserijsterfte. Zeebaars is een langzaam groeiende soort die laat paairijp wordt. De paaibiomassa ontwikkelt zich in de richting van het laagste niveau dat tot dusver is geconstateerd. De visserijsterfte ligt momenteel bijna vier keer zo hoog als het niveau dat het bestand aankan. Daarom adviseert de ICES om maatregelen ten uitvoer te leggen om de visserijsterfte voor het hele bestand aanzienlijk te reduceren in de bovengenoemde gebieden. (4) Bij Uitvoeringsverordening (EU) 2015/111 van de Commissie ( 3 ) heeft de Commissie op basis van artikel 12 van Verordening (EU) nr. 1380/2013 noodmaatregelen genomen met het oog op het reduceren van de visserijsterfte die wordt veroorzaakt door gericht op paaibestanden van zeebaars vissende pelagische vaartuigen. Bij Verordening (EU) 2015/523 van de Raad ( 4 ) is een beperking ingevoerd om de sterfte door recreatievissers terug te dringen. Uit wetenschappelijk advies blijkt dat een combinatie van vangstbeperkingen en een verhoging van de minimale instandhoudingsreferentiegrootte doeltreffender zou zijn voor het reduceren van de visserijsterfte. (5) Bij Verordening (EG) nr. 850/98 zijn minimale instandhoudingsreferentiegrootten voor mariene organismen vastgesteld met het oog op de bescherming van jonge exemplaren. (6) De vier door de ICES aangewezen zeebaarsbestandsgebieden zijn: de Keltische Zee, het Kanaal, de Ierse Zee en het zuidelijke deel van de Noordzee (ICES-sectoren IVb, IVc, VIIa en VIId tot en met VIIh), de Golf van Biskaje en de Atlantische wateren rond het Iberisch Schiereiland (ICES-sectoren VIIIa en VIIIb), de Atlantische wateren rond het Iberisch Schiereiland (ICES-sectoren VIIIc en IXa), en de Keltische Zee en de wateren ten westen van Schotland (ICES-sectoren VIa, VIIb en VIIj). (7) De huidige, in bijlage XII bij Verordening (EG) nr. 850/98 vastgestelde minimummaat voor zeebaars is 36 cm. (8) Voor het zeebaarsbestand in de Keltische Zee, het Kanaal, de Ierse Zee en het zuidelijke deel van de Noordzee (ICES-sectoren IVb, IVc, VIIa en VIId tot en met VIIh) blijkt uit de informatie van ICES-beoordelingen dat vrouwelijke zeebaarzen voor het eerst paairijp worden bij een grootte van 42 cm. Vangststatistieken bevestigen dat door het vangen en aanlanden van zeebaarzen van minder dan 42 cm, juveniele vrouwelijke vissen aan het bestand worden onttrokken op een ogenblik dat zij nog niet aan de reproductie van het bestand hebben bijgedragen. De vangst en aanlanding van zeebaars met een omvang van minder dan 42 cm toestaan, brengt derhalve ernstige schade toe aan de reproductiecapaciteit van dit bestand, wat aanzienlijk bijdraagt tot de algemene visserijsterfte, en veroorzaakt een ernstige bedreiging voor de instandhouding van het zeebaarsbestand. Aangezien de zeebaarsbestanden in deze ICES-sectoren afhankelijk zijn van vrouwelijke zeebaarzen die in zee blijven tot zij zich hebben voortgeplant, is het passend de minimale instandhoudingsreferentiegrootte voor die soort te verhogen tot 42 cm. (9) Omdat de paairijpheid temperatuurafhankelijk blijkt te zijn, moet bovendien uit voorzorg ten aanzien van het andere noordelijke bestand, d.w.z. in de Keltische Zee en de wateren ten westen van Schotland (ICES-sectoren VIa, VIIb en VIIj), dezelfde beperking worden opgelegd. (10) Daarom moeten dringend maatregelen worden genomen om de vangst en de aanlanding van zeebaars van minder dan 42 cm te verbieden als beschermingsmaatregel voor juveniele zeebaarzen in de twee door de ICES aangewezen zeebaarsbestanden: de Keltische Zee, het Kanaal, de Ierse Zee en het zuidelijke deel van de Noordzee (ICES-sectoren IVb, IVc, VIIa en VIId tot en met VIIh) en de Keltische Zee en de wateren ten westen van Schotland (ICES-sector VIa, VIIb en VIIj). Verder uitstel van de bescherming van juveniele zeebaarzen zou het risico op ernstige schade aan het zeebaarsbestand aanzienlijk verhogen, aanmerkelijk bijdragen tot de visserijsterfte ervan en de afname van de biomassa versnellen. (11) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 In afwijking van bijlage XII bij Verordening (EG) nr. 850/98 bedraagt de minimummaat voor zeebaars ( Dicentrarchus labrax ) in gebied 2, zoals gedefinieerd in artikel 2 van die verordening, 42 cm. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij wordt van kracht met ingang van 1 september 2015. De Commissie beoordeelt vóór eind 2017 of de bij deze verordening ingevoerde maatregelen nog steeds noodzakelijk zijn. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 juli 2015. Voor de Commissie De voorzitter Jean-Claude JUNCKER ( 1 ) PB L 125 van 27.4.1998, blz. 1 . ( 2 ) Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ). ( 3 ) Uitvoeringsverordening (EU) 2015/111 van de Commissie van 26 januari 2015 tot vaststelling van maatregelen ter verlichting van een ernstige bedreiging voor de instandhouding van het zeebaarsbestand ( Dicentrarchus labrax ) in de Keltische Zee, het Kanaal, de Ierse Zee en het zuidelijke deel van de Noordzee ( PB L 20 van 27.1.2015, blz. 31 ). ( 4 ) Verordening (EU) 2015/523 van de Raad van 25 maart 2015 tot wijziging van de Verordeningen (EU) nr. 43/2014 en (EU) 2015/104 met betrekking tot bepaalde vangstmogelijkheden ( PB L 84 van 28.3.2015, blz. 1 ).",
  "source": "EUR LEX"
}