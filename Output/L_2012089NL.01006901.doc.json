{
  "url": "http://www.w3.org/1999/xhtml\"><!--",
  "content": "L_2012089NL.01006901.xml 27.3.2012 NL Publicatieblad van de Europese Unie L 89/69 BESLUIT 2012/174/GBVB VAN DE RAAD van 23 maart 2012 houdende wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 10 november 2008 Gemeenschappelijk Optreden 2008/851/GBVB ( 1 ) vastgesteld. (2) De Raad heeft op 8 december 2009, 30 juli 2010 en 7 december 2010 respectievelijk Besluit 2009/907/GBVB ( 2 ) , Besluit 2010/437/GBVB ( 3 ) en Besluit 2010/766/GBVB ( 4 ) houdende wijziging van Gemeenschappelijk Optreden 2008/851/GBVB vastgesteld. (3) Op 14 november 2011 heeft de Raad het strategisch kader voor de Hoorn van Afrika vastgesteld, met het oog op een alomvattende benadering van de problemen die voortkomen uit de Hoorn van Afrika. De strijd tegen de piraterij is onderdeel van deze inspanning. (4) Piraterij en gewapende overvallen aan en voor de Somalische kust blijven de scheepvaart in het gebied en met name de verstrekking van voedselhulp door het Wereldvoedselprogramma aan de Somalische bevolking bedreigen, en zij creëren geldstromen die verder moeten worden tegengegaan. (5) De militaire operatie van de Europese Unie bedoeld in Gemeenschappelijk Optreden 2008/851/GBVB („Atalanta”) moet worden verlengd tot en met 12 december 2014. (6) Er moet tevens een financieel referentiebedrag worden bepaald ter dekking van de gemeenschappelijke kosten van Atalanta voor de periode van 13 december 2010 tot en met 12 december 2014. (7) Op16 december 2008 heeft de Veiligheidsraad van de Verenigde Naties (VNVR) Resolutie 1851 (2008) betreffende de situatie in Somalië vastgesteld, waarbij aan de staten en regionale organisaties die samenwerken in de strijd tegen piraterij en gewapende overvallen op zee voor de kust van Somalië, waarvan de Somalische federale overgangsregering de secretaris-generaal van de Verenigde Naties vooraf in kennis heeft gesteld, machtiging werd verleend om in Somalië alle nodige maatregelen te nemen die geschikt zijn om piraterij en gewapende overvallen op zee tegen te gaan, mits die maatregelen in overeenstemming zijn met het geldende internationaal humanitair recht en de vigerende internationale mensenrechteninstrumenten. (8) Op 22 november 2011 heeft de VNVR Resolutie 2020 (2011) aangenomen, waarbij de machtigingen als bedoeld in punt 10 van Resolutie 1846 (2008) en punt 6 van Resolutie 1851 (2008) worden verlengd. (9) Bij brief d.d. 20 februari 2012 heeft de Europese Unie de federale overgangsregering voorgesteld om de samenwerking te verlengen, ter aanvulling van zijn voorstel in de brief van 30 oktober 2008. (10) De federale overgangsregering heeft de secretaris-generaal van de Verenigde Naties bij brief van 1 maart 2012 geïnformeerd over het voorstel van de Europese Unie, overeenkomstig punt 6 van Resolutie 1851 (2008) en punt 9 van Resolutie 2020 (2011) van de Veiligheidsraad van de Verenigde Naties. (11) Het inzetgebied van Operatie Atalanta moet worden uitgebreid met de Somalische binnenwateren en het Somalische grondgebied. (12) Ook moeten de voorwaarden worden bepaald waaronder verdachten die in de binnenwateren of de territoriale wateren van andere staten dan Somalië zijn gevangengenomen, kunnen worden overgedragen. (13) Gemeenschappelijk Optreden 2008/851/GBVB moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Gemeenschappelijk Optreden 2008/851/GBVB wordt als volgt gewijzigd: 1) Artikel 1 wordt vervangen door: „Artikel 1 Missie 1.   De Europese Unie voert een militaire operatie uit ter ondersteuning van de Resoluties 1814 (2008), 1816 (2008), 1838 (2008), 1846 (2008) en 1851 (2008) van de Veiligheidsraad van de Verenigde Naties (VNVR), overeenkomstig de in geval van piraterij geoorloofde acties uit hoofde van de artikelen 100 e.v. van het VN-Zeerechtverdrag, ondertekend te Montego Bay op 10 december 1982, zulks met name via verbintenissen met derde staten („Atalanta”), teneinde bij te dragen tot: — het beschermen van schepen van het Wereldvoedselprogramma (WVP) die overeenkomstig het mandaat van Resolutie 1814 (2008) van de VN-Veiligheidsraad humanitaire hulp naar de ontheemde Somalische bevolkingsgroepen brengen, en — het beschermen van kwetsbare schepen die langs de Somalische kust varen en het ontmoedigen, voorkomen en bestrijden van piraterij en gewapende roofovervallen voor de Somalische kust, overeenkomstig het in de Resoluties 1846 (2008) en 1851 (2008) van de VN-Veiligheidsraad omschreven mandaat. 2.   Het operatiegebied van de hiertoe ingezette troepenmacht bestaat uit de kustgebieden en de binnenwateren van Somalië, en uit de maritieme gebieden voor de kust van Somalië en van de buurlanden binnen de regio van de Indische Oceaan, overeenkomstig de politieke doelstelling van een operatie ter zee van de Europese Unie, zoals omschreven in het door de Raad op 5 augustus 2008 goedgekeurde crisisbeheersingsconcept. 3.   Voorts zal Atalanta een bijdrage leveren aan het toezicht op de visserijactiviteiten voor de kust van Somalië.”. 2) Artikel 2 wordt als volgt gewijzigd: a) punt a) wordt vervangen door: „a) biedt bescherming aan in het kader van het WVP gecharterde schepen, met name wanneer deze in de territoriale wateren en in de binnenwateren van Somalië varen; dit houdt ook de aanwezigheid van gewapende componenten van Atalanta aan boord van deze schepen in;”; b) punt c) wordt vervangen door: „c) bewaakt de zones voor de Somalische kust, met inbegrip van de Somalische territoriale wateren en de Somalische binnenwateren, die risico’s voor maritieme activiteiten, inzonderheid het zeeverkeer, inhouden;”; c) punt f) wordt vervangen door: „f) stelt zich in verbinding met de organisaties en entiteiten, alsmede met de staten die in de regio actief zijn ter bestrijding van piraterij en gewapende overvallen voor de kust van Somalië, met name het vlootverband „Combined Task Force 151”, dat optreedt in het kader van operatie „Enduring Freedom”;”. 3) Artikel 12 wordt vervangen door: „Artikel 12 Overdracht van met het oog op hun vervolging gevangengenomen en aangehouden personen 1.   Op basis van de acceptatie van Somalië ten aanzien van de uitoefening van hun rechtsmacht door de lidstaten of derde staten, enerzijds, en artikel 105 van het VN-Zeerechtverdrag, anderzijds, worden met het oog op hun vervolging aangehouden en gevangengenomen personen die ervan worden verdacht daden van piraterij of gewapende overvallen als bedoeld in de artikelen 101 en 103 van het Zeerechtverdrag van de Verenigde Naties te willen begaan, te begaan of te hebben begaan in de territoriale wateren, in de binnenwateren van Somalië of op volle zee, alsmede de goederen tot uitvoering van deze daden: — overgedragen aan de bevoegde autoriteiten van de lidstaat of de derde staat die deelneemt aan de operatie waarvan het schip dat tot gevangenneming is overgegaan, de vlag voert, of — indien deze staat zijn rechtsmacht niet kan of wil uitoefenen aan een lidstaat of een derde staat die die rechtsmacht wil uitoefenen ten aanzien van de bovengenoemde personen of goederen. 2.   Personen die ervan worden verdacht daden van piraterij of gewapende overvallen als bedoeld in de artikelen 101 en 103 van het VN-Zeerechtverdrag te willen begaan, te begaan of te hebben begaan, en die door Atalanta met het oog op strafvervolging worden gevangengenomen in de territoriale wateren, de binnenwateren of de archipelwateren van andere staten in de regio, in overleg met die staten, alsmede de goederen die tot uitvoering van deze daden gediend hebben, kunnen worden overgedragen aan de bevoegde autoriteiten van de betrokken staat, of, met instemming van de betrokken staat, aan de bevoegde autoriteiten van een andere staat. 3.   Geen van de in lid 1 en 2 bedoelde personen kan aan een derde staat worden overgedragen, indien de voorwaarden voor de overdracht niet met die derde staat zijn vastgesteld overeenkomstig het toepasselijk internationaal recht, daaronder begrepen het internationaal recht inzake de mensenrechten, om in het bijzonder te waarborgen dat niemand wordt onderworpen aan de doodstraf, aan marteling of andere wrede, onmenselijke of vernederende behandelingen.”. 4) In artikel 14 wordt de volgende alinea toegevoegd: „3.   Het financieel referentiebedrag voor de gemeenschappelijke kosten voor de militaire operatie van de EU voor de periode van 13 december 2012 tot 12 december 2014 is 14 900 000 EUR. Het in artikel 25, lid 1, van Besluit 2011/871/GBVB bedoelde percentage van het referentiebedrag is 0 %.”. 5) Artikel 16, lid 3, wordt vervangen door: „3.   De militaire operatie van de EU verstrijkt op 12 december 2014.”. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 23 maart 2012. Voor de Raad De voorzitster C. ASHTON ( 1 ) PB L 301 van 12.11.2008, blz. 33 . ( 2 ) PB L 322 van 9.12.2009, blz. 27 . ( 3 ) PB L 210 van 11.8.2010, blz. 33 . ( 4 ) PB L 327 van 11.12.2010, blz. 49 .",
  "source": "EUR LEX"
}