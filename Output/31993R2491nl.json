{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993R2491:NL:HTML\">",
  "content": "EUR-Lex - 31993R2491 - NL Avis juridique important | 31993R2491 Verordening (EEG) nr. 2491/93 van de Commissie van 9 september 1993 tot vaststelling van de uitvoeringsbepalingen inzake de communautaire financiering van het in artikel 8 van Verordening (EEG) nr. 3950/92 bedoelde programma voor de herstructurering van de melkproduktie Publicatieblad Nr. L 229 van 10/09/1993 blz. 0005 - 0007 Bijzondere uitgave in het Fins: Hoofdstuk 3 Deel 52 blz. 0088 Bijzondere uitgave in het Zweeds: Hoofdstuk 3 Deel 52 blz. 0088 VERORDENING (EEG) Nr. 2491/93 VAN DE COMMISSIE van 9 september 1993 tot vaststelling van de uitvoeringsbepalingen inzake de communautaire financiering van het in artikel 8 van Verordening (EEG) nr. 3950/92 bedoelde programma voor de  herstructurering van de melkproduktie DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 3950/92 van de Raad van 28 december 1992 tot instelling van een extra heffing in de sector melk en zuivelprodukten (1), laatstelijk gewijzigd bij Verordening (EEG) nr. 1560/93 (2), en met name op artikel 8, derde alinea,  en artikel 11, Overwegende dat krachtens artikel 8, derde alinea, van Verordening (EEG) nr. 3950/92 door de Lid-Staten een door de Gemeenschap medegefinancierd programma voor de herstructurering van de melkproduktie ten uitvoer wordt gelegd; dat de voorwaarden voor  deze financiering moeten worden vastgesteld; dat het met name dienstig is bepaalde referentiehoeveelheden die zijn toegewezen aan prioritaire producenten en waarvan de overdracht tegen vergoeding gelet op de doeleinden van de betrokken regelingen niet  verantwoord is, van de financiering uit te sluiten; dat deze uitsluiting evenwel niet mag worden toegepast voor hoeveelheden die vóór 1 april 1987 zijn verkregen; Overwegende dat het maximumbedrag van de communautaire vergoeding voor de beëindiging van de melkproduktie moet worden bepaald; dat het evenwel in een Lid-Staat noodzakelijk kan blijken de vergoeding te verlagen of te verhogen om rekening te houden met  de uiteenlopende plaatselijke omstandigheden; dat de Lid-Staten derhalve onder bepaalde voorwaarden moeten worden gemachtigd in een aanvullende financiering te voorzien; dat bovendien moet worden voorzien in de mogelijkheid voor de Commissie de  maximumvergoeding op verzoek van een Lid-Staat te verhogen, om rekening te houden met de buitengewone situaties die zich in die Lid-Staat kunnen voordoen; dat deze verhoging in geen geval tot gevolg mag hebben dat de bedragen zoals aangegeven in artikel  8, derde alinea, van Verordening (EEG) nr. 3950/92 worden overschreden; Overwegende dat de Lid-Staten zich ervan moeten vergewissen dat de voorwaarden voor de toekenning van de vergoeding worden nagekomen, en met name dat de melkproduktie definitief wordt beëindigd, op straffe van terugvordering van de ten onrechte  uitgekeerde vergoeding; dat te dien einde alle aanvragen aan een administratieve controle moeten worden onderworpen en bovendien fysieke controles ter plaatse moeten worden uitgevoerd; Overwegende dat het Comité van beheer voor melk en zuivelprodukten geen advies heeft uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 1. Binnen de grenzen van het in artikel 8, derde alinea, van Verordening (EEG) nr. 3950/92 vastgestelde bedrag van de communautaire financiering mogen de Lid-Staten, overeenkomstig het bepaalde in de eerste alinea, eerste streepje, van dat  artikel, op verzoek van de betrokken producenten een vergoeding van maximaal 50 ecu per 100 kg toekennen voor de vrijgemaakte referentiehoeveelheid. Van de vergoeding zijn evenwel uitgesloten: - de in de periode 1993/1994 afgestane referentiehoeveelheden, - de referentiehoeveelheden die op of na 1 april 1987 zijn verkregen op grond van artikel 3, leden 1 en 2, en/of artikel 4, lid 1, onder b) en c), van Verordening (EEG) nr. 857/84 van de Raad (3), - de referentiehoeveelheden die zijn verkregen op grond van de artikelen 3 ter en 3 quater van Verordening (EEG) nr. 857/84 en/of artikel 2, lid 4, onder c), van Verordening (EEG) nr. 1637/91 van de Raad (4), en/of artikel 3, lid 2, tweede en derde  alinea, van Verordening (EEG) nr. 3950/92. Het bedrag van de vergoeding wordt in nationale valuta omgerekend aan de hand van de landbouwomrekeningskoers die geldt op 1 januari 1994. De Lid-Staten mogen: a) een vergoeding van minder dan 50 ecu per 100 kg toekennen en het saldo gebruiken om extra hoeveelheden vrij te maken; b) de communautaire financiering aanvullen door het bedrag van de vergoeding te verhogen. Elke Lid-Staat mag, voor zijn grondgebied, het door hem toegekende extra bedrag aanpassen om rekening te houden met de uiteenlopende plaatselijke omstandigheden inzake - de ontwikkeling van de melkproduktie, - de leverantie per producent, - de noodzaak om de herstructurering van de melkproduktie niet te belemmeren, - de mogelijkheden op andere produkties om te schakelen, - de aanwezigheid van de melkproduktie in een van de gebieden als bepaald in artikel 3, leden 3, 4 en 5, van Richtlijn 75/268/EEG van de Raad (5). 2. In afwijking van lid 1, eerste alinea, en om het hoofd te bieden aan buitengewone situaties in een Lid-Staat, kan de Commissie, op een naar behoren gemotiveerd verzoek van de betrokken Lid-Staat, het voor financiering door de Gemeenschap in  aanmerking komende maximumbedrag van de vergoeding verhogen. Artikel 2 De vergoeding wordt slechts uitgekeerd als de producent ten genoegen van de bevoegde instantie aantoont dat hij de melkproduktie definitief heeft beëindigd. De Lid-Staten nemen de nodige controlemaatregelen om erop toe te zien dat de verplichting de melkproduktie definitief te beëindigen en alle andere voorwaarden voor de toekenning van de steun worden nagekomen. Te dien einde voeren zij met name een  administratieve controle van alle aanvragen uit en verrichten zij fysieke controles ter plaatse. Artikel 3 De Lid-Staten nemen de nodige maatregelen om de reeds uitgekeerde vergoedingen te doen terugbetalen ingeval de vastgestelde verbintenissen niet worden nagekomen. Ten onrechte uitgekeerde bedragen moeten worden terugbetaald, verhoogd met rente  over de periode tussen de datum van betaling enerzijds en van terugbetaling door de begunstigde anderzijds. De toe te passen rentevoet mag niet lager zijn dan de in de bijlage bedoelde referentierentevoet die op de dag van terugbetaling in de betrokken  Lid-Staat van toepassing is, verhoogd met één procentpunt. De Lid-Staten delen de Commissie de maatregelen mee die zijn genomen om ervoor te zorgen dat de voorwaarden voor de toekenning van de vergoeding in acht worden genomen en stellen haar elk halfjaar, en voor het eerst op 1 april 1994, in kennis van de  stand van de betrokken administratieve en gerechtelijke procedures. De terugbetaalde bedragen en de interesten worden op de rekening van de betaalorganen of -diensten overgemaakt en door deze in mindering gebracht op de door het Europees Oriëntatie- en Garantiefonds voor de Landbouw, afdeling Garantie, gefinancierde  uitgaven, onverminderd het bepaalde in artikel 7 van Verordening (EEG) nr. 595/91 van de Raad (6). Artikel 4 De Lid-Staten delen de Commissie mee: - vóór 1 januari 1994, de door hen vastgestelde bepalingen, met name die inzake de indiening en de aanvaarding van de aanvragen, het bedrag van de vergoeding en, in voorkomend geval, het extra bedrag; - vóór 1 april 1994, - het aantal aanvragen dat is aanvaard gekoppeld aan de omvang van de betrokken referentiehoeveelheden, de vrijgemaakte referentiehoeveelheden per regio en de hoeveelheden bestemd voor de in artikel 3, lid 2, tweede alinea, eerste streepje, van  Verordening (EEG) nr. 3950/92 bedoelde producenten; - een evaluatieverslag over de resultaten van de maatregel, waarbij met name het effect op de regionale ontwikkeling van de produktiestructuur en de melkproduktie en, indien mogelijk, de redenen van deelneming van de producenten aan de maatregel worden  aangegeven. Artikel 5 Deze verordening treedt in werking op de derde dag volgende op die van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 9 september 1993. Voor de Commissie René STEICHEN Lid van de Commissie (1) PB nr. L 405 van 31. 12. 1992, blz. 1. (2) PB nr. L 154 van 25. 6. 1993, blz. 30. (3) PB L 90 van 1. 4. 1984, blz. 13; verordening ingetrokken bij Verordening (EEG) nr. 3950/92. (4) PB nr. L 150 van 15. 6. 1991, blz. 30. (5) PB nr. L 128 van 19. 5. 1975, blz. 1. (6) PB nr. L 67 van 14. 3. 1991, blz. 11. BIJLAGE In artikel 3 bedoelde referentierentevoet  1. België: Brussels interbank borrowing offered rate op drie maanden 2. Denemarken: rentevoet voor schatkistcertificaten op twaalf maanden 3. Duitsland: Frankfurt interbank borrowing offered rate op drie maanden 4. Griekenland: rentevoet voor schatkistcertificaten op drie maanden 5. Frankrijk: Paris interbank borrowing offered rate op drie maanden 6. Spanje: Madrid interbank borrowing offered rate op drie maanden 7. Ierland: Dublin interbank borrowing offered rate op drie maanden 8. Italië: rentevoet voor schatkistbiljetten op drie maanden 9. Luxemburg: interbancaire rente op drie maanden 10. Nederland: Amsterdam interbank borrowing offered rate op drie maanden 11. Portugal: Lisboa interbank borrowing offered rate op drie maanden 12. Verenigd Koninkrijk: London interbank borrowing offered rate op drie maanden",
  "source": "EUR LEX"
}