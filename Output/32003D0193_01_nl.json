{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0193(01):NL:HTML\">",
  "content": "EUR-Lex - 32003D0193(01) - NL Avis juridique important | 32003D0193(01) 2004/325/EG: Besluit nr. 193 van 29 oktober 2003 betreffende de behandeling van pensioenaanvragen (Voor de EER en voor de Overeenkomst EU/Zwitserland relevante tekst) Publicatieblad Nr. L 104 van 08/04/2004 blz. 0123 - 0124 Besluit nr. 193 van 29 oktober 2003 betreffende de behandeling van pensioenaanvragen (Voor de EER en voor de Overeenkomst EU/Zwitserland relevante tekst) (2004/325/EG) DE ADMINISTRATIEVE COMMISSIE VAN DE EUROPESE GEMEENSCHAPPEN VOOR DE SOCIALE ZEKERHEID VAN MIGRERENDE WERKNEMERS, Gelet op artikel 81, onder a), van Verordening (EEG) nr. 1408/71 van de Raad van 14 juni 1971 betreffende de toepassing van de socialezekerheidsregelingen op werknemers en zelfstandigen, alsmede op hun gezinsleden, die zich binnen de Gemeenschap verplaatsen(1), op grond waarvan zij tot taak heeft alle vraagstukken van administratieve of van interpretatieve aard die voortvloeien uit Verordening (EEG) nr. 1408/71 en latere verordeningen, te behandelen, Gelet op artikel 81, onder c), waarin bepaald wordt dat de Administratieve Commissie tot taak heeft de samenwerking tussen de lidstaten op het gebied van de sociale zekerheid te bevorderen en te ontwikkelen, Gelet op de artikelen 35 tot en met 39 en 41 tot en met 43 van Verordening (EEG) nr. 574/72 van de Raad van 21 maart 1972 tot vaststelling van de wijze van toepassing van Verordening (EEG) nr. 1408/71(2), die bepalingen bevatten betreffende de het indienen en behandelen van pensioenaanvragen. Overwegende hetgeen volgt: (1) In het belang van de betrokken personen dienen pensioenaanvragen snel en zonder nodeloze vertraging te worden behandeld. Het is de taak van de Administratieve Commissie om alle noodzakelijke maatregelen te nemen om de afwikkeling van pensioenaanvragen te bespoedigen. (2) De Administratieve Commissie heeft in haar Besluit nr. 182 van 13 december 2000 een gemeenschappelijk kader vastgelegd voor het verzamelen van gegevens in verband met de afwikkeling van pensioenaanvragen. (3) De Technische Commissie heeft in dat verband een debat georganiseerd tussen de lidstaten, om het gebruik van goede praktijken met het oog op de verkorting van de behandelingsduur van pensioenaanvragen te onderzoeken. (4) Als resultaat van dit overleg is een aantal obstakels voor de snelle behandeling van de pensioenaanvragen geïnventariseerd, en zijn maatregelen genomen die in een besluit van de Administratieve Commissie kunnen worden opgenomen, teneinde deze obstakels uit de weg te ruimen. (5) Artikel 44 van Verordening (EEG) nr. 1408/71 bepaalt dat, onder voorbehoud van het bepaalde in artikel 49 van deze verordening, bij de behandeling van een pensioenaanvraag rekening moet worden gehouden met alle wetgevingen waaraan de werknemer of zelfstandige onderworpen is geweest. (6) Volgens artikel 37 van Verordening (EEG) nr. 574/72 dienen de aanvragen om invaliditeitsuitkeringen, uitkeringen aan nagelaten betrekkingen en ouderdomspensioenen te zijn opgesteld op het formulier dat is voorgeschreven in de wettelijke regeling van de lidstaat van de instelling die als behandelend orgaan is aangewezen. (7) Volgens artikel 41, lid 2, van Verordening (EEG) nr. 574/72 dient het behandelend orgaan via een vastgesteld formulier alle betrokken organen onmiddellijk in kennis te stellen van uitkeringsaanvragen, zodat deze gelijktijdig en onverwijld door al deze organen kunnen worden behandeld. (8) Om een pensioenaanvraag te kunnen behandelen in overeenstemming met de eisen van artikel 44 van Verordening (EEG) nr. 1408/71 moeten de betrokken organen de beschikking hebben over alle relevante informatie, en de nationale aanvraagformulieren van de lidstaten moeten zodanig zijn opgesteld dat daaraan kan worden voldaan, BESLUIT: 1. De lidstaten nemen in hun nationale aanvraagformulieren of in een bijgevoegd document, specifieke rubrieken op waarin de aanvragers hun tijdvakken van werken en/of wonen in een andere lidstaat en alle andere specifieke inlichtingen over het orgaan waarbij zij in die lidstaat waren aangesloten (naam en codenummer, adres, inschrijvingsnummer) kunnen invullen. 2. De organen die deze formulieren ontvangen, moeten erop letten dat deze rubrieken ingevuld worden, hetzij bevestigend hetzij ontkennend. Als de aanvrager deze rubrieken niet heeft ingevuld, moet hij daarover opnieuw worden ondervraagd en gewezen worden op het belang van een duidelijk antwoord op de vraag of hij al dan niet dergelijke tijdvakken heeft vervuld. 3. De formulieren in de 200-reeks moeten worden ingevuld door de instellingen. Dit dient voorzover mogelijk automatisch te geschieden, zodat, op nationaal niveau, het personeel dat de formulieren invult dit op het eigen beeldscherm kan doen, ongeacht of een geïntegreerde computerverwerking van de door te sturen gegevens en een daaropvolgende computeruitwisseling van de gegevens tussen de betrokken organen mogelijk is of niet. 4. Om de gelijktijdige behandeling van de pensioenaanvragen door alle betrokken organen te bevorderen en de afwikkeling van de pensioenaanvragen te bespoedigen, moet het behandelend orgaan zo spoedig mogelijk het aanvraagformulier (E 202, E 203 of E 204) opstellen en toesturen aan de andere betrokken organen, zelfs als het verzekeringsverleden in de behandelende staat nog niet, onvolledig dan wel slechts voorlopig, is vastgesteld. In dat laatste geval kan ofwel de verzending van het E 205-formulier (en/of zo nodig van het E 206-formulier) worden uitgesteld tot het verzekeringsverleden definitief en volledig is vastgesteld, of er kan eerst een voorlopig E 205-formulier worden gestuurd, later gevolgd door het definitieve E 205-formulier zodra de reconstructie van het verzekeringsverleden is voltooid. De verbindingsorganen of de instellingen kunnen, afhankelijk van de nationale situatie, onderling afspreken welk van die twee procedures gevolgd wordt. Als alternatief kan, afhankelijk van de nationale situatie, in afspraken tussen de verbindingsorganen of de instellingen worden overeengekomen dat de formulieren E 202, E 203, E 204 en E 207, en formulier E 205 in de definitieve versie binnen een bepaald tijdsbestek worden doorgestuurd. In elk geval moet bij de pensioenaanvraag (E 202, E 203 of E 204) altijd een formulier E 207 worden gevoegd. Dit formulier bevat de inlichtingen aan de hand waarvan het orgaan van bestemming onverwijld kan beginnen aan de reconstructie van het verzekeringsverleden van de aanvrager. 5. Dit besluit wordt van kracht op de eerste dag van de maand volgende op zijn bekendmaking in het Publicatieblad van de Europese Unie. De voorzitter van de Administratieve Commissie Giuseppe Miccio (1) PB L 149 van 5.7.1971, blz. 2. (2) PB L 74 van 27.3.1972, blz. 1.",
  "source": "EUR LEX"
}