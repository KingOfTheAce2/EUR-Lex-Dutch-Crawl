{
  "url": "http://www.w3.org/1999/xhtml\"><!--",
  "content": "L_2022195NL.01000101.xml 22.7.2022 NL Publicatieblad van de Europese Unie L 195/1 VERORDENING (EU) 2022/1278 VAN HET EUROPEES PARLEMENT EN DE RAAD van 18 juli 2022 tot wijziging van Verordening (EU) nr. 508/2014 wat betreft specifieke maatregelen ter verlichting van de gevolgen van de aanvalsoorlogvan Rusland tegen Oekraïne op de visserijactiviteiten en ter beperking van de effecten van de marktverstoring als gevolg van die aanvalsoorlog op de toeleveringsketen van visserij- en aquacultuurproducten HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 2, en artikel 175, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Economisch en Sociaal Comité ( 1 ) , Na raadpleging van het Comité van de Regio’s, Handelend volgens de gewone wetgevingsprocedure ( 2 ) , Overwegende hetgeen volgt: (1) De aanvalsoorlog van Rusland tegen Oekraïne sinds 24 februari 2022 heeft gevolgen voor de marktdeelnemers in de visserij- en aquacultuursector in de Unie. De verstoring van de handelsstromen van belangrijke grondstoffen voor de visserij- en aquacultuursector uit Rusland en Oekraïne heeft de prijsstijgingen van belangrijke productiemiddelen zoals energie en grondstoffen abrupt verergerd. De handel tussen Oekraïne en de Unie is ook zwaar getroffen door de onbeschikbaarheid van vervoer, aangezien Oekraïense luchthavens door de Russische aanvallen onbruikbaar zijn geworden en alle commerciële scheepvaartactiviteiten in Oekraïense havens zijn opgeschort. De huidige crisis zal waarschijnlijk ernstige gevolgen hebben voor de levering van graan, plantaardige oliën en magere vis uit Rusland en Oekraïne aan de Unie, wat zal leiden tot tekorten aan belangrijke grondstoffen en tot sterk stijgende prijzen voor visvoeder. Een deel van de vloot van de Unie is gestopt met vissen als gevolg van de onmogelijkheid om de stijgende productiekosten, zoals de torenhoge energieprijzen, te compenseren en de dalende winstgevendheid van de visserij. Het gecombineerde effect van de tekorten aan grondstoffen en kostenstijgingen wordt ook gevoeld in de sectoren teelt en verwerking van vis en schaal- en schelpdieren. Door de significante kostenstijgingen en handelsverstoringen is er bijgevolg sprake van een aanzienlijke marktverstoring en is doeltreffende en doelmatige actie nodig. (2) Daarom moet het Europees Fonds voor maritieme zaken en visserij (EFMZV), dat bij Verordening (EU) nr. 508/2014 van het Europees Parlement en de Raad ( 3 ) is ingesteld, steun kunnen verlenen voor specifieke maatregelen ter beperking van de effecten van de marktverstoring als gevolg van de aanvalsoorlog van Rusland tegen Oekraïne op de toeleveringsketen van visserij- en aquacultuurproducten. Die maatregelen moeten betrekking hebben op financiële compensatie voor erkende producentenorganisaties en verenigingen van producentenorganisaties die visserij- of aquacultuurproducten opslaan overeenkomstig de artikelen 30 en 31 van Verordening (EU) nr. 1379/2013 van het Europees Parlement en de Raad ( 4 ) , en op financiële compensatie voor marktdeelnemers in de visserij- en aquacultuursector, met inbegrip van de verwerkende sector, voor hun gederfde inkomsten, en voor extra kosten die zij hebben gemaakt door de marktverstoring als gevolg van de aanvalsoorlog van Rusland tegen Oekraïne en de effecten daarvan op de toeleveringsketen van visserij- en aquacultuurproducten. De uitgaven voor concrete acties die in het kader van die maatregelen worden ondersteund, moeten subsidiabel zijn met ingang van 24 februari 2022, zijnde de datum waarop de aanvalsoorlog van Rusland tegen Oekraïne is begonnen. (3) Het EFMZV moet ook steun kunnen verlenen voor financiële compensatie voor de tijdelijke stopzetting van visserijactiviteiten wanneer de aanvalsoorlog van Rusland tegen Oekraïne de veiligheid van de visserijactiviteiten in het gedrang brengt of wanneer de gevolgen van die aanvalsoorlog de economische haalbaarheid van visserijactiviteiten belemmeren. Tijdelijke stopzetting van visserijactiviteiten moet mogelijk zijn vanaf 24 februari 2022. (4) Het moet mogelijk zijn beide maatregelen te ondersteunen met een maximale medefinanciering van 75 % van de subsidiabele overheidsuitgaven. (5) Gezien de behoefte aan flexibiliteit bij de hertoewijzing van de financiële middelen, moet het mogelijk zijn om de vaste bedragen die zijn gereserveerd voor controle- en handhavingsmaatregelen en voor maatregelen inzake gegevensverzameling over te hevelen naar de maatregelen ter verlichting van de gevolgen van de aanvalsoorlog van Rusland tegen Oekraïne op de visserijactiviteiten en ter beperking van de effecten van de marktverstoring als gevolg van die aanvalsoorlog op de toeleveringsketen van visserij- en aquacultuurproducten. Om dezelfde reden mag, onverminderd de bestaande financiële aftopping en de beperking van de duur voor de andere gevallen van tijdelijke stopzetting van de visserijactiviteiten, steun voor tijdelijke stopzetting van visserijactiviteiten als gevolg van de aanvalsoorlog van Rusland tegen Oekraïne niet worden onderworpen aan een financiële aftopping of aan een tijdsbeperking. De verplichting om steun voor tijdelijke stopzetting van visserijactiviteiten in mindering te brengen op de steun voor de definitieve stopzetting van visserijactiviteiten van eenzelfde vaartuig, moet blijven gelden. Omwille van de juridische duidelijkheid in verband met dit nieuwe geval van tijdelijke stopzetting van visserijactiviteiten moet worden verwezen naar de in artikel 65, lid 2, van Verordening (EU) nr. 1303/2013 van het Europees Parlement en de Raad ( 5 ) vastgestelde subsidiabiliteitsperiode. (6) Gezien de urgentie van de benodigde steun moet het toepassingsgebied van de vereenvoudigde procedure om operationele programma’s van de lidstaten te wijzigen, worden uitgebreid tot wijzigingen die verband houden met specifieke maatregelen ter verlichting van de gevolgen van de aanvalsoorlog van Rusland tegen Oekraïne op de visserijactiviteiten en ter beperking van de effecten van de marktverstoring als gevolg van die aanvalsoorlog op de toeleveringsketen van visserij- en aquacultuurproducten. Die vereenvoudigde procedure moet gelden voor alle wijzigingen die nodig zijn voor de volledige uitvoering van de betrokken maatregelen, met inbegrip van de invoering ervan, de overheveling van financiële middelen van andere maatregelen, en de beschrijving van de methoden voor de berekening van de steun. (7) Gezien de urgentie van de benodigde steun moet deze verordening in werking treden op de dag na die van de bekendmaking ervan in het Publicatieblad van de Europese Unie . Rekening houdend met het onverwachte karakter van de aanvalsoorlog van Rusland tegen Oekraïne en de ernstige gevolgen ervan voor visserijactiviteiten en de betrokken economische sectoren en toeleveringsketens, moeten de bepalingen inzake de subsidiabiliteit van de uitgaven met terugwerkende kracht van toepassing zijn met ingang van 24 februari 2022. (8) Daar de doelstelling van deze verordening, namelijk het verminderen van de impact van de aanvalsoorlog van Rusland tegen Oekraïne op de visserij- en aquacultuursector, niet voldoende door de lidstaten kan worden verwezenlijkt, maar vanwege de omvang of de gevolgen van het optreden beter door de Unie kan worden verwezenlijkt, kan de Unie, overeenkomstig het in artikel 5 van het Verdrag betreffende de Europese Unie neergelegde subsidiariteitsbeginsel, maatregelen nemen. Overeenkomstig het in hetzelfde artikel neergelegde evenredigheidsbeginsel gaat deze verordening niet verder dan nodig is om die doelstelling te verwezenlijken. (9) Verordening (EU) nr. 508/2014 moet derhalve dienovereenkomstig worden gewijzigd, HEBBEN DE VOLGENDE VERORDENING VASTGESTELD: Artikel 1 Wijzigingen van Verordening (EU) nr. 508/2014 Verordening (EU) nr. 508/2014 wordt als volgt gewijzigd: 1) Aan artikel 13 wordt het volgende lid toegevoegd: “7.   De in de leden 2 en 3 van dit artikel bedoelde begrotingsmiddelen kunnen worden overgeheveld naar de in artikel 33, lid 1, punt d), artikel 44, lid 4 bis, artikel 67 en artikel 68, lid 3, bedoelde steun ter verlichting van de gevolgen van de aanvalsoorlog van Rusland tegen Oekraïne op de visserijactiviteiten en ter beperking van de effecten van de marktverstoring als gevolg van die aanvalsoorlog op de toeleveringsketen van visserij- en aquacultuurproducten.”. 2) In artikel 22, lid 2, wordt punt e) vervangen door: “e) wijzigingen van operationele programma’s die betrekking hebben op de in artikel 33, lid 1, punt d), artikel 35, artikel 44, lid 4 bis, artikel 55, lid 1, punt b), de artikelen 57, 66 en 67, artikel 68, lid 3, en artikel 69, lid 3, bedoelde steun, met inbegrip van de hertoewijzing van financiële middelen daaraan ter ondervanging van de gevolgen van de COVID-19-uitbraak of ter verlichting van de gevolgen van de aanvalsoorlog van Rusland tegen Oekraïne op de visserijactiviteiten en ter beperking van de effecten van de markverstoring als gevolg van die aanvalsoorlogop de toeleveringsketen van visserij- en aquacultuurproducten.”. 3) Artikel 33 wordt als volgt gewijzigd: a) lid 1 wordt als volgt gewijzigd: i) in de eerste alinea wordt punt d) vervangen door: “d) in het geval dat de tijdelijke stopzetting van visserijactiviteiten plaatsvindt tussen 1 februari en 31 december 2020 als gevolg van de COVID-19-uitbraak, ook wanneer het gaat om vaartuigen die actief zijn in het kader van een partnerschapsovereenkomst inzake duurzame visserij, of plaatsvindt op of na 24 februari 2022 als gevolg van de aanvalsoorlog van Rusland tegen Oekraïne, waarbij de veiligheid van de visserijactiviteiten in het gedrang komt of de economische haalbaarheid van de visserijactiviteiten wordt belemmerd.”; ii) de tweede alinea wordt vervangen door: “Overeenkomstig artikel 65, lid 9, tweede alinea, van Verordening (EU) nr. 1303/2013 en in afwijking van de eerste alinea van dat lid, zijn de uitgaven voor concrete acties waarvoor op grond van punt d) van de eerste alinea van dit lid steun wordt verleend, subsidiabel met ingang van 1 februari 2020 als zij het gevolg zijn van de COVID-19-uitbraak, of met ingang van 24 februari 2022 als zij het gevolg zijn van de aanvalsoorlog van Rusland tegen Oekraïne, waarbij de veiligheid van de visserijactiviteiten in het gedrang komt of de economische haalbaarheid van de visserijactiviteiten wordt belemmerd.”; b) lid 2 wordt vervangen door: “2.   De in lid 1, eerste alinea, punten a), b) en c), bedoelde steun mag gedurende ten hoogste zes maanden per vaartuig worden verleend in de in artikel 65, lid 2, van Verordening (EU) nr. 1303/2013 bedoelde subsidiabiliteitsperiode. Deze maximumduur geldt niet voor de in die alinea, punt d), bedoelde steun.”. 4) In artikel 44 wordt lid 4 bis vervangen door: “4 bis.   Uit het EFMZV kan, onder de in artikel 33 vastgestelde voorwaarden, steun worden verleend voor maatregelen voor de tijdelijke stopzetting van visserijactiviteiten als gevolg van de COVID-19-uitbraak of als gevolg van de aanvalsoorlog van Rusland tegen Oekraïne, waarbij de veiligheid van de visserijactiviteiten in het gedrang komt of de economische haalbaarheid van de visserijactiviteiten wordt belemmerd, als vastgesteld in artikel 33, lid 1, eerste alinea, punt d).”. 5) In artikel 67, lid 1, eerste alinea, wordt de aanhef vervangen door: “1.   Wanneer dit nodig is om te kunnen reageren op de COVID-19-uitbraak of om de effecten te beperken van de marktverstoring als gevolg van de aanvalsoorlog van Rusland tegen Oekraïne op de toeleveringsketen van visserij- en aquacultuurproducten, kan uit het EFMZV steun worden verleend voor de compensatie van erkende producentenorganisaties en verenigingen van producentenorganisaties die in bijlage II bij Verordening (EU) nr. 1379/2013 vermelde visserij- en aquacultuurproducten of in punt a) van bijlage I bij die verordening vermelde producten die vallen onder GN-code 0302 opslaan, mits die producten worden opgeslagen overeenkomstig de artikelen 30 en 31 van die verordening, en onder de volgende voorwaarden:”. 6) In artikel 67 wordt lid 2 vervangen door: “2.   De in lid 1 bedoelde steun eindigt op 31 december 2020, tenzij deze de effecten beperkt van de marktverstoring als gevolg van de aanvalsoorlog van Rusland tegen Oekraïne op de toeleveringsketen van visserij- en aquacultuurproducten. Overeenkomstig artikel 65, lid 9, tweede alinea, van Verordening (EU) nr. 1303/2013 en in afwijking van de eerste alinea van dat lid, zijn de uitgaven voor concrete acties waarvoor op grond van onderhavig artikel steun wordt verleend, subsidiabel met ingang van 1 februari 2020 als zij dienen om te reageren op de COVID-19-uitbraak, en subsidiabel met ingang van 24 februari 2022 als zij dienen om de effecten te beperken van de marktverstoring als gevolg van de aanvalsoorlog van Rusland tegen Oekraïne op de toeleveringsketen van visserij- en aquacultuurproducten.”. 7. Aan artikel 68 wordt het volgende lid toegevoegd: “3.   Uit het EFMZV kan steun worden verleend voor financiële compensatie voor marktdeelnemers in de visserij- en aquacultuursector voor hun gederfde inkomsten, en voor de extra kosten die zij maken door de marktverstoring als gevolg van de aanvalsoorlog van Rusland tegen Oekraïne en de effecten daarvan op de toeleveringsketen van visserij- en aquacultuurproducten. Overeenkomstig artikel 65, lid 9, tweede alinea, van Verordening (EU) nr. 1303/2013 zijn de uitgaven voor concrete acties waarvoor op grond van de eerste alinea van dit lid steun wordt verleend, subsidiabel met ingang van 24 februari 2022. De in de eerste alinea van dit lid bedoelde compensatie wordt berekend overeenkomstig artikel 96.”. 8) In artikel 95, lid 2, wordt punt e) vervangen door: “e) de concrete actie betrekking heeft op steun overeenkomstig artikel 33 of artikel 34, of compensaties overeenkomstig artikel 54, artikel 55, artikel 56, artikel 68, lid 3, of artikel 69, lid 3;”. Artikel 2 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 juli 2022. Voor het Europees Parlement De voorzitter R. METSOLA Voor de Raad De voorzitter Z. NEKULA ( 1 ) Advies van 18 mei 2022 (nog niet bekendgemaakt in het Publicatieblad). ( 2 ) Standpunt van het Europees Parlement van 6 juli 2022 (nog niet bekendgemaakt in het Publicatieblad) en besluit van de Raad van 18 juli 2022. ( 3 ) Verordening (EU) nr. 508/2014 van het Europees Parlement en de Raad van 15 mei 2014 inzake het Europees Fonds voor maritieme zaken en visserij en tot intrekking van de Verordeningen (EG) nr. 2328/2003, (EG) nr. 861/2006, (EG) nr. 1198/2006 en (EG) nr. 791/2007 van de Raad en Verordening (EU) nr. 1255/2011 van het Europees Parlement en de Raad ( PB L 149 van 20.5.2014, blz. 1 ). ( 4 ) Verordening (EU) nr. 1379/2013 van het Europees Parlement en de Raad van 11 december 2013 houdende een gemeenschappelijke marktordening voor visserijproducten en aquacultuurproducten, tot wijziging van Verordeningen (EG) nr. 1184/2006 en (EG) nr. 1224/2009 en tot intrekking van Verordening (EG) nr. 104/2000 van de Raad ( PB L 354 van 28.12.2013, blz. 1 ). ( 5 ) Verordening (EU) nr. 1303/2013 van het Europees Parlement en de Raad van 17 december 2013 houdende gemeenschappelijke bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds, het Europees Landbouwfonds voor plattelandsontwikkeling en het Europees Fonds voor maritieme zaken en visserij en algemene bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds en het Europees Fonds voor maritieme zaken en visserij, en tot intrekking van Verordening (EG) nr. 1083/2006 van de Raad ( PB L 347 van 20.12.2013, blz. 320 ).",
  "source": "EUR LEX"
}