{
  "url": "http://www.w3.org/1999/xhtml\"><!--",
  "content": "L_2014063NL.01000101.xml 4.3.2014 NL Publicatieblad van de Europese Unie L 63/1 GEDELEGEERDE VERORDENING (EU) Nr. 178/2014 VAN DE COMMISSIE van 6 november 2013 tot aanvulling van Verordening (EU) nr. 229/2013 van het Europees Parlement en de Raad houdende specifieke maatregelen op landbouwgebied ten behoeve van de kleinere eilanden in de Egeïsche Zee DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 229/2013 van het Europees Parlement en de Raad van 13 maart 2013 houdende specifieke maatregelen op landbouwgebied ten behoeve van de kleinere eilanden in de Egeïsche Zee en tot intrekking van Verordening (EG) nr. 1405/2006 van de Raad ( 1 ) , met name artikel 11, lid 2, tweede alinea, artikel 15, lid 4, derde alinea, en artikel 18, lid 4, Overwegende hetgeen volgt: (1) Verordening (EG) nr. 1405/2006 van de Raad ( 2 ) is ingetrokken en vervangen door Verordening (EU) nr. 229/2013. Verordening (EU) nr. 229/2013 machtigt de Commissie om gedelegeerde en uitvoeringshandelingen vast te stellen. Om de vlotte werking van de regelingen in het nieuwe rechtskader te waarborgen, moeten de desbetreffende voorschriften middels dergelijke handelingen worden vastgesteld. De nieuwe voorschriften komen in de plaats van de uitvoeringsbepalingen van Verordening (EG) nr. 1914/2006 van de Commissie ( 3 ) . (2) Om te garanderen dat de marktdeelnemers hun rechten op deelname aan de specifieke voorzieningsregelingen ten volle kunnen uitoefenen, dient te worden vastgesteld onder welke voorwaarden zij in het register van marktdeelnemers moeten worden ingeschreven. Geregistreerde marktdeelnemers moeten het recht hebben op de voordelen van die regelingen, mits zij voldoen aan de bij de EU- en de nationale regelgeving opgelegde verplichtingen. Aanvragers moeten het recht hebben te worden geregistreerd mits zij voldoen aan een aantal objectieve voorwaarden die erop gericht zijn het beheer van de regeling te vergemakkelijken. (3) Om de afzet van producten buiten het productiegebied te bevorderen, moeten de voorwaarden voor vaststelling van het steunbedrag voor dergelijke producten worden bepaald en, in voorkomend geval, ook de voorwaarden voor vaststelling van de producthoeveelheden waarvoor deze steun wordt verleend. Bijgevolg moeten met betrekking tot de steun voor de afzet van bepaalde lokale producten aanvullende voorschriften worden vastgesteld voor het bepalen van de voorwaarden voor vaststelling van het maximale steunbedrag dat kan worden verleend en de maximale producthoeveelheden waarvoor deze steun kan worden verleend. (4) Om een redelijke en evenredige toewijzing te garanderen voor de maatregelen ter financiering van studies, demonstratieprojecten, opleiding en technische bijstand, moeten de voorwaarden worden bepaald voor vaststelling van het jaarlijkse maximumbedrag dat voor die maatregelen kan worden toegewezen. (5) Ter wille van de duidelijkheid en de rechtszekerheid dient Verordening (EG) nr. 1914/2006 te worden ingetrokken, HEEFT DE VOLGENDE VERORDENING VASTGESTELD: Artikel 1 Register van de marktdeelnemers 1.   De steuncertificaten worden uitsluitend afgegeven aan marktdeelnemers die zijn ingeschreven in een door de bevoegde autoriteiten bijgehouden register van marktdeelnemers die in het kader van de specifieke voorzieningsregelingen een economische activiteit ontplooien (hierna „register” genoemd). 2.   Elke in de Unie gevestigde marktdeelnemer kan om inschrijving in het register verzoeken. Voor inschrijving in het register gelden de volgende voorwaarden: (a) de marktdeelnemers moeten beschikken over de middelen, structuren en wettelijke vergunningen die nodig zijn om hun activiteiten uit te oefenen, en moeten met name voldoen aan de verplichtingen die hun op het gebied van bedrijfsboekhouding en belastingregeling zijn opgelegd; (b) de marktdeelnemers moeten kunnen aantonen dat zij hun activiteit uitoefenen op de kleinere eilanden in de Egeïsche Zee; (c) de marktdeelnemers die in het kader van de voorzieningsregelingen een transactie verrichten, zijn tot de verkoop aan de eindgebruiker verantwoordelijk voor de naleving van alle door hen aangegane verbintenissen. Artikel 2 Steunbedrag voor afzet buiten het productiegebied 1.   Het in het kader van hoofdstuk IV van Verordening (EU) nr. 229/2013 toegekende steunbedrag voor de afzet en het vervoer van al dan niet bewerkte producten buiten het productiegebied bedraagt niet meer dan 10 % van de waarde van de in de handel gebrachte productie, franco gebied van bestemming, berekend overeenkomstig lid 2 van het onderhavige artikel. Het in de eerste alinea vastgestelde maximum wordt verhoogd tot 13 % van de waarde van de in de handel gebrachte productie, indien de contractant aan producentenzijde een producentenvereniging, -unie of -organisatie is. 2.   Voor de berekening van het steunbedrag wordt de waarde van de in de handel gebrachte productie, franco gebied van bestemming, geraamd op basis van het jaarcontract (in voorkomend geval), de specifieke vervoersdocumenten en alle tot staving van de betalingsaanvraag overgelegde bewijsstukken. De in aanmerking te nemen waarde van de in de handel gebrachte productie is de waarde franco eerste haven of eerste luchthaven van lossing. De bevoegde autoriteiten kunnen verzoeken om gegevens of aanvullende bewijsstukken die relevant zijn voor het berekenen van het steunbedrag. 3.   De voorwaarden voor de toekenning van de steun, de agrarische productietakken en de betrokken hoeveelheden worden vastgesteld in het steunprogramma als bedoeld in hoofdstuk II van Verordening (EU) nr. 229/2013. Artikel 3 Maatregelen ter financiering van studies, demonstratieprojecten, opleiding en technische bijstand Het bedrag voor maatregelen ter financiering van studies, demonstratieprojecten, opleiding en technische bijstand waarin het in hoofdstuk II van Verordening (EU) nr. 229/2013 bedoelde steunprogramma met het oog op de uitvoering van dat programma voorziet, bedraagt niet meer dan 1 % van het totale in artikel 18, lid 2, van die verordening vastgestelde financieringsbedrag. Artikel 4 Intrekking Verordening (EG) nr. 1914/2006 wordt ingetrokken. Artikel 5 Inwerkingtreding Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 november 2013. Voor de Commissie De voorzitter José Manuel BARROSO ( 1 ) PB L 78 van 20.3.2013, blz. 41 . ( 2 ) Verordening (EG) nr. 1405/2006 van de Raad van 18 september 2006 houdende vaststelling van specifieke maatregelen voor de landbouw ten behoeve van de kleinere eilanden in de Egeïsche Zee ( PB L 265 van 26.9.2006, blz. 1 ). ( 3 ) Verordening (EG) nr. 1914/2006 van de Commissie van 20 december 2006 tot vaststelling van uitvoeringsbepalingen van Verordening (EG) nr. 1405/2006 van de Raad houdende vaststelling van specifieke maatregelen op landbouwgebied ten behoeve van de kleinere eilanden in de Egeïsche Zee ( PB L 365 van 21.12.2006, blz. 64 ).",
  "source": "EUR LEX"
}