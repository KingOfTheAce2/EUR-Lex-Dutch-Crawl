{
  "url": "http://www.w3.org/1999/xhtml\">",
  "content": "L_2007208NL.01001001.xml 9.8.2007 NL Publicatieblad van de Europese Unie L 208/10 BESCHIKKING VAN DE COMMISSIE van 2 augustus 2007 betreffende de niet-opneming van monocarbamide-dihydrogensulfaat en dimethipin in bijlage I bij Richtlijn 91/414/EEG van de Raad en de intrekking van de toelatingen voor gewasbeschermingsmiddelen die deze werkzame stoffen bevatten (Kennisgeving geschied onder nummer C(2007) 3646) (Voor de EER relevante tekst) (2007/553/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 8, lid 2, vierde alinea, Overwegende hetgeen volgt: (1) Krachtens artikel 8, lid 2, van Richtlijn 91/414/EEG mag een lidstaat gedurende een periode van twaalf jaar na de kennisgeving van die richtlijn toelaten dat gewasbeschermingsmiddelen die niet in bijlage I opgenomen werkzame stoffen bevatten en die twee jaar na de datum van kennisgeving van de richtlijn reeds op de markt zijn, op de markt worden gebracht terwijl deze stoffen in het kader van een werkprogramma geleidelijk worden onderzocht. (2) Bij Verordening (EG) nr. 451/2000 ( 2 ) en Verordening (EG) nr. 1490/2002 ( 3 ) van de Commissie zijn gedetailleerde bepalingen vastgesteld ter uitvoering van de tweede en de derde fase van het in artikel 8, lid 2, van Richtlijn 91/414/EEG vermelde werkprogramma. (3) Monocarbamide-dihydrogensulfaat en dimethipin zijn stoffen die tot de derde fase van het programma behoren. (4) De enige kennisgevers voor monocarbamide-dihydrogensulfaat en dimethipin hebben de Commissie op 29 mei 2006 respectievelijk 6 juli 2006 meegedeeld dat zij niet langer wensten deel te nemen aan het werkprogramma voor deze werkzame stoffen, en daarom zal geen verdere informatie worden verstrekt. Bijgevolg mogen deze werkzame stoffen niet worden opgenomen in bijlage I bij Richtlijn 91/414/EEG. (5) Er moeten maatregelen worden genomen om erop toe te zien dat de bestaande toelatingen voor gewasbeschermingsmiddelen die monocarbamide-dihydrogensulfaat en dimethipin bevatten, binnen een bepaalde termijn worden ingetrokken en niet worden verlengd, en dat voor dergelijke producten geen toelatingen worden gegeven. (6) Voor deze werkzame stoffen waarvoor slechts een korte termijn voor de intrekking van gewasbeschermingsmiddelen die deze stoffen bevatten is vastgesteld, is het redelijk maximaal twaalf maanden extra toe te staan voor de verwijdering, de opslag, het op de markt brengen of het gebruik van bestaande voorraden gewasbeschermingsmiddelen zodat de bestaande voorraden nog gedurende ten hoogste één extra groeiseizoen kunnen worden gebruikt. Indien een langere periode is vastgesteld, kan deze worden verkort zodat zij afloopt aan het einde van het groeiseizoen. (7) Deze beschikking laat de indiening van een volledig aanvraagdossier voor monocarbamide-dihydrogensulfaat en dimethipin overeenkomstig artikel 6, lid 2, van Richtlijn 91/414/EEG met het oog op de eventuele opneming van deze stoffen in bijlage I, onverlet. (8) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Monocarbamide-dihydrogensulfaat en dimethipin worden niet als werkzame stof in bijlage I bij Richtlijn 91/414/EEG opgenomen. Artikel 2 De lidstaten zorgen ervoor dat: a) toelatingen voor gewasbeschermingmiddelen die monocarbamide-dihydrogensulfaat en dimethipin bevatten, worden ingetrokken vóór 2 februari 2008; b) met ingang van 6 augustus 2007 geen toelatingen voor gewasbeschermingsmiddelen die monocarbamide-dihydrogensulfaat en dimethipin bevatten, meer worden verleend of verlengd op grond van de in artikel 8, lid 2, van Richtlijn 91/414/EEG vastgestelde afwijkingsbepalingen. Artikel 3 Eventuele door de lidstaten overeenkomstig artikel 4, lid 6, van Richtlijn 91/414/EEG toegestane termijnen moeten zo snel mogelijk aflopen en in elk geval op 2 februari 2009. Artikel 4 Deze beschikking is gericht tot de lidstaten. Gedaan te Brussel, 2 augustus 2007. Voor de Commissie Markos KYPRIANOU Lid van de Commissie ( 1 ) PB L 230 van 19.8.1991, blz. 1 . Richtlijn laatstelijk gewijzigd bij Richtlijn 2007/31/EG van de Commissie ( PB L 140 van 1.6.2007, blz. 44 ). ( 2 ) PB L 55 van 29.2.2000, blz. 25 . ( 3 ) PB L 224 van 21.8.2002, blz. 23 .",
  "source": "EUR LEX"
}