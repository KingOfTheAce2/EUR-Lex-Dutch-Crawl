{
  "url": "http://www.w3.org/1999/xhtml\">",
  "content": "L_2015281NL.01000301.xml 27.10.2015 NL Publicatieblad van de Europese Unie L 281/3 UITVOERINGSVERORDENING (EU) 2015/1920 VAN DE RAAD van 26 oktober 2015 tot uitvoering van Verordening (EU) nr. 1352/2014 betreffende beperkende maatregelen in verband met de situatie in Jemen DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 1352/2014 van 18 december 2014 van de Raad betreffende beperkende maatregelen in verband met de situatie in Jemen ( 1 ) , en met name artikel 15, lid 3, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Veiligheidsraad van de Verenigde Naties heeft op 26 februari 2014 Resolutie („UNSCR”) 2140 (2014) aangenomen, op grond waarvan reisbeperkingen moeten worden opgelegd aan personen die door het uit hoofde van punt 19 van UNSCR 2140 (2014) ingestelde Comité („het Comité”) worden aangewezen, en tegoeden en vermogensbestanddelen van door het Comité aangewezen personen moeten worden bevroren. (2) Het Comité heeft op 7 november 2014 drie personen aangewezen op basis van de criteria in punt 17 van UNSCR 2140 (2014). (3) De Raad heeft op 18 december 2014 Verordening (EU) nr. 1352/2014 vastgesteld. (4) Op 16 september 2015 heeft het Comité de informatie betreffende één persoon gewijzigd. (5) Verordening (EU) nr. 1352/2014 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 1352/2014 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 26 oktober 2015. Voor de Raad De voorzitter F. MOGHERINI ( 1 ) PB L 365 van 19.12.2014, blz. 60 . BIJLAGE In de lijst van personen en entiteiten in bijlage I bij Verordening (EU) nr. 1352/2014 wordt rubriek nr. 5 onder de sectie A „Personen” vervangen door: „5. Ahmed Ali Abdullah Saleh ( alias : Ahmed Ali Abdullah Al-Ahmar) Titel : Voormalig ambassadeur, voormalig brigadegeneraal, Geboortedatum : 25 juli 1972, Nationaliteit : Jemenitisch, Paspoortnr .: a) Jemenitisch paspoort met nummer 17979, afgegeven op naam van Ahmed Ali Abdullah Saleh (bedoeld in het diplomatieke identificatienummer 31/2013/20/003140 hieronder) b) Jemenitisch paspoort met nummer 02117777, afgegeven op 8.11.2005 op naam van Ahmed Ali Abdullah Al-Ahmar c) Jemenitisch paspoort met nummer 06070777, afgegeven op 3.12.2014 op naam van Ahmed Ali Abdullah Al-Ahmar, Adres : Verenigde Arabische Emiraten, Overige informatie : Heeft een belangrijk aandeel gehad in de militaire expansie van de Houthi's. Heeft handelingen verricht die de vrede, de veiligheid of de stabiliteit van Jemen bedreigen. Ahmed Saleh is de zoon van de voormalige president van de Republiek Jemen, Ali Abdullah Saleh. Ahmed Ali Abdullah Saleh is afkomstig uit een gebied bekend als Bayt Al-Ahmar, gelegen op ongeveer 20 km ten zuidoosten van de hoofdstad Sana'a. Diplomatieke identiteitskaart met nr. 31/2013/20/003140, op 7.7.2013 afgegeven op naam van Ahmed Ali Abdullah Saleh door het ministerie van Buitenlandse Zaken van de Verenigde Arabische Emiraten; huidige status: geannuleerd. Datum plaatsing op de VN-lijst : 14.4.2015. Aanvullende informatie uit de beschrijving van de redenen die is verstrekt door het Sanctiecomité: Ahmed Ali Saleh heeft alles in het werk gesteld om het gezag van president Hadi te ondermijnen, diens pogingen om het militaire apparaat te hervormen te dwarsbomen en de vreedzame overgang van Jemen naar democratie te belemmeren. Saleh heeft een belangrijk aandeel gehad in de militaire expansie van de Houthi's. Vanaf medio februari 2013 is Ahmed Ali Saleh duizenden nieuwe geweren beginnen te leveren aan de brigades van de Republikeinse Garde en niet-geïdentificeerde tribale sjeiks. Deze wapens werden al in 2010 aangekocht en bewaard om zich later te kunnen verzekeren van de trouw en de politieke steun van degenen die de wapens zouden krijgen. Nadat zijn vader en voormalig president van de Republiek Jemen, Ali Abdullah Saleh, in 2011 als president was afgetreden, bleef Ahmed Ali Saleh aan als bevelhebber van de Republikeinse Garde van Jemen. Een klein jaar later werd Saleh door president Hadi ontslagen, maar ook na zijn ontslag bleef hij zeer invloedrijk in het Jemenitische leger. Ali Abdullah Saleh is in november 2014 uit hoofde van UNSCR 2140 (2014) door de VN op de lijst geplaatst.”.",
  "source": "EUR LEX"
}