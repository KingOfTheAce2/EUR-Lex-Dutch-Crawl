{
  "url": "http://www.w3.org/1999/xhtml\">",
  "content": "L_2023053NL.01001401.xml 21.2.2023 NL Publicatieblad van de Europese Unie L 53/14 BESLUIT (GBVB) 2023/385 VAN DE RAAD van 20 februari 2023 betreffende de deelname van Canada aan het PESCO-project “netwerk van logistieke centra in Europa en ondersteuning van operaties” DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 46, lid 6, Gezien Besluit (GBVB) 2017/2315 van de Raad van 11 december 2017 tot instelling van de permanente gestructureerde samenwerking (PESCO) en tot opstelling van de lijst van deelnemende lidstaten ( 1 ) , en met name artikel 9, lid 2, Gezien Besluit (GBVB) 2020/1639 van de Raad van 5 november 2020 tot vaststelling van de algemene voorwaarden op grond waarvan derde staten bij wijze van uitzondering kunnen worden uitgenodigd om deel te nemen aan afzonderlijke PESCO-projecten ( 2 ) , en met name artikel 2, lid 4, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Artikel 9, lid 2, van Besluit (GBVB) 2017/2315 bepaalt dat de Raad overeenkomstig artikel 46, lid 6, VEU, besluit of een derde staat die de deelnemende lidstaten die meedoen aan een project voor permanente gestructureerde samenwerking (PESCO) project wensen uit te nodigen om aan dat project mee te doen, voldoet aan de door de Raad vast te stellen voorschriften. (2) Op 6 maart 2018 heeft de Raad Besluit (GBVB) 2018/340 ( 3 ) vastgesteld, waarin de lijst van projecten die in het kader van de PESCO zullen worden ontwikkeld, wordt vastgesteld. In artikel 1 van dat besluit is bepaald dat in het kader van die lijst een project getiteld “netwerk van logistieke centra in Europa en ondersteuning van operaties” (NetLogHubs) moet worden ontwikkeld door 13 projectleden, waaronder Duitsland dat optreedt als projectcoördinator. (3) Op 5 november 2020 heeft de Raad Besluit (GBVB) 2020/1639 tot vaststelling van de algemene voorwaarden op grond waarvan derde staten bij wijze van uitzondering kunnen worden uitgenodigd om deel te nemen aan afzonderlijke PESCO-projecten, vastgesteld. In artikel 2, lid 4, van dat besluit is bepaald dat de Raad, op basis van een kennisgeving door de coördinator of coördinatoren van een PESCO-project en na advies van het Politiek en Veiligheidscomité (PVC), overeenkomstig artikel 46, lid 6, VEU en artikel 9, lid 2, van Besluit (GBVB) 2017/2315 een besluit neemt over de vraag of de deelname van de derde staat aan dat project voldoet aan de in artikel 3 van Besluit (GBVB) 2020/1639 beschreven algemene voorwaarden. (4) In mei 2022 heeft Canada aan de coördinator van NetLogHubs zijn verzoek om deelname aan dat PESCO-project overeenkomstig artikel 2, lid 1, van Besluit (GBVB) 2020/1639 toegezonden. Op basis van de door Canada verstrekte informatie hebben de projectleden vervolgens, overeenkomstig artikel 2, lid 2, van Besluit (GBVB) 2020/1639, beoordeeld of het project voldoet aan de algemene voorwaarden van artikel 3 van dat besluit. (5) Nadat de projectleden op 14 september 2022 bij eenparigheid een besluit hadden genomen, heeft de coördinator van NetLogHubs de Raad en de hoge vertegenwoordiger van de Unie voor buitenlandse zaken en veiligheidsbeleid op 29 november 2022, overeenkomstig artikel 2, lid 3, van Besluit (GBVB) 2020/1639, in kennis gesteld van een voorstel om Canada uit te nodigen aan dat project deel te nemen. In de kennisgeving werden de reikwijdte, de vorm en de omvang van de deelname van Canada uiteengezet en werd bevestigd dat Canada voldeed aan de in artikel 3 van Besluit (GBVB) 2020/1639 beschreven algemene voorwaarden. (6) Op 1 december 2022 heeft het PVC overeenstemming bereikt inzake een advies over de kennisgeving betreffende het verzoek van Canada om deel te nemen aan NetLogHubs. Het PVC nam met name nota van de beschrijving van NetLogHubs in de kennisgeving, met inbegrip van de doelstellingen, organisatie, besluitvorming en de aandachtsgebieden. Het merkte ook op dat er binnen dat project geen gerubriceerde of gevoelige EU-informatie wordt gedeeld en dat het niet wordt uitgevoerd met de steun van het Europees Defensieagentschap (EDA) in de zin van artikel 3, punt g), van Besluit (GBVB) 2020/1639. Voorts merkte het PVC op dat NetLogHubs geen betrekking heeft op de aankoop van wapens, onderzoek of de ontwikkeling van vermogens, noch op het gebruik of de uitvoer van wapens of vermogens of technologie; alsook dat er geen entiteiten van aan PESCO deelnemende lidstaten bij het project betrokken zijn en het ook geen investeringen of financiering door die staten omvat, noch verzoeken om Uniefinanciering voor projectactiviteiten. (7) Het PVC stemde ook in met de voorgestelde reikwijdte, vorm en omvang van de deelname van Canada aan NetLogHubs zoals beschreven in de kennisgeving. Het bevestigde dat Canada had verklaard volledig achter de in de kennisgeving omschreven reikwijdte van het project te staan. (8) In hetzelfde advies bevestigde het PVC het door de projectleden unaniem overeengekomen standpunt dat Canada voldoet aan de algemene voorwaarden van artikel 3 van Besluit (GBVB) 2020/1639, en wel als volgt: — Canada voldoet aan de voorwaarde van artikel 3, punt a), dit wil zeggen: het onderschrijft de waarden waarop de Unie is gegrondvest, zoals verankerd in artikel 2 VEU, de beginselen bedoeld in artikel 21, lid 1, VEU, en de doelstellingen van het GBVB in artikel 21, lid 2, punten a), b), c) en h), VEU; het handelt niet in strijd met de veiligheids- en defensiebelangen van de Unie en haar lidstaten, waartoe ook de eerbiediging van het beginsel van goede nabuurschapsbetrekkingen met de lidstaten behoort; het voert, wanneer het deelneemt aan NetLogHubs, een politieke dialoog met de Unie die ook betrekking heeft op veiligheids- en defensieaspecten; — wat betreft de voorwaarde in artikel 3, punt b), inzake de aanzienlijke toegevoegde waarde van Canada voor NetLogHubs, bevat de kennisgeving een gedetailleerd overzicht van de bijdrage van Canada, met inbegrip van de reikwijdte, de vorm en de omvang van de deelname aan het project, waaruit blijkt dat aan die voorwaarde is voldaan; — wat betreft de voorwaarde in artikel 3, punt c), zal de deelname van Canada aan NetLogHubs bijdragen tot de versterking van het gemeenschappelijk veiligheids- en defensiebeleid (GVDB) en het Unieambitieniveau, onder meer waar het gaat om de ondersteuning van GVDB-missies en -operaties, zoals ook in de kennisgeving wordt gespecificeerd; — wat betreft de voorwaarde in artikel 3, punt d), betreft NetLogHubs geen aankoop van wapens, onderzoek of ontwikkeling van vermogens, noch het gebruik en de uitvoer van wapens, vermogens of technologie, noch ontwikkelt NetLogHubs vermogens of technologie; bijgevolg zal Canada’s deelname aan dit project niet leiden tot afhankelijkheid van Canada of tot door Canada aan een lidstaat opgelegde beperkingen; — wat betreft de voorwaarde van artikel 3, punt e), strookt de deelname van Canada, zoals nader toegelicht in de kennisgeving, met de relevante verdergaande PESCO-verbintenissen, ook wat betreft de inzetbaarheid en interoperabiliteit van strijdkrachten waaraan dit project helpt voldoen, als vermeld in de bijlage bij Besluit (GBVB) 2017/2315 en aangezien NetLogHubs geen vermogensgericht project is, is de voorwaarde dat de deelname van Canada moet bijdragen tot de verwezenlijking van de prioriteiten die voortkomen uit het vermogensontwikkelingsplan en de gecoördineerde jaarlijkse evaluatie inzake defensie (CARD) of een positief effect moet hebben op de Europese technologische en industriële defensiebasis (EDTIB), in dit verband niet van toepassing; — aan de voorwaarde van artikel 3, punt f), is voldaan, aangezien sinds 1 juni 2018 de overeenkomst tussen de Europese Unie en Canada inzake beveiligingsprocedures voor de uitwisseling en bescherming van gerubriceerde gegevens van kracht is ( 4 ) ; — de voorwaarde van artikel 3, punt g), is in dit geval niet van toepassing, aangezien NetLogHubs niet wordt uitgevoerd met steun van het EDA en er derhalve geen administratieve regeling met het EDA in werking moet treden; — wat betreft de voorwaarde in artikel 3, punt h), heeft Canada zich ertoe verbonden ernaar te streven om een projectspecifieke administratieve regeling en eventuele andere noodzakelijke projectdocumentatie overeen te komen overeenkomstig de Besluiten (GBVB) 2017/2315 en (GBVB) 2018/909 ( 5 ) . (9) Het PVC besloot zijn advies met een aanbeveling aan de Raad om een positief besluit te nemen dat de deelname van Canada aan NetLogHubs voldoet aan de algemene voorwaarden van artikel 3 van Besluit (GBVB) 2020/1639. (10) De Raad dient derhalve te besluiten dat de deelname van Canada aan NetLogHubs voldoet aan de in artikel 3 van Besluit (GBVB) 2020/1639 beschreven algemene voorwaarden. Vervolgens dient de projectcoördinator namens alle projectleden een uitnodiging tot deelname aan NetLogHubs aan Canada te versturen. Canada dient zich bij dat project aan te sluiten op de datum die is bepaald in de administratieve regeling die door de projectleden en Canada moet worden aangegaan, overeenkomstig artikel 2, lid 7, van Besluit (GBVB) 2020/1639, en dient de in die regeling bepaalde rechten en verplichtingen te hebben, overeenkomstig artikel 4, lid 1, van dat besluit. De Raad dient toezicht uit te oefenen overeenkomstig artikel 5, lid 2, van Besluit (GBVB) 2020/1639 en kan verdere besluiten nemen overeenkomstig artikel 6, leden 2 en 3, van dat besluit, HEEFT HET VOLGENDE BESLUIT VASTGESTELD: Artikel 1 De deelname van Canada aan het PESCO-project NetLogHubs voldoet aan de algemene voorwaarden van artikel 3 van Besluit (GBVB) 2020/1639. Artikel 2 Dit besluit treedt in werking op de datum van de vaststelling ervan. Gedaan te Brussel, 20 februari 2023. Voor de Raad De voorzitter J. BORRELL FONTELLES ( 1 ) PB L 331 van 14.12.2017, blz. 57 . ( 2 ) PB L 371 van 6.11.2020, blz. 3 . ( 3 ) Besluit (GBVB) 2018/340 van de Raad van 6 maart 2018 tot vaststelling van de lijst van projecten die in het kader van de PESCO zullen worden ontwikkeld ( PB L 65 van 8.3.2018, blz. 24 ). ( 4 ) Overeenkomst tussen Canada en de Europese Unie inzake beveiligingsprocedures voor de uitwisseling en bescherming van gerubriceerde gegevens ( PB L 333 van 15.12.2017, blz. 2 ). ( 5 ) Besluit (GBVB) 2018/909 van de Raad van 25 juni 2018 tot vaststelling van een gemeenschappelijke reeks governanceregels voor PESCO-projecten ( PB L 161 van 26.6.2018, blz. 37 ).",
  "source": "EUR LEX"
}