{
  "url": "http://www.w3.org/1999/xhtml\">",
  "content": "C_2010340NL.01000601.xml 15.12.2010 NL Publicatieblad van de Europese Unie C 340/6 BESLUIT VAN HET BUREAU VAN HET EUROPEES PARLEMENT van 13 december 2010 tot wijziging van de bepalingen ter uitvoering van het Statuut van de leden van het Europees Parlement 2010/C 340/06 HET BUREAU VAN HET EUROPEES PARLEMENT, Gelet op het Verdrag tot oprichting van de Europese Gemeenschap, inzonderheid artikel 190, lid 5, daarvan, Gelet op het Statuut van de leden van het Europees Parlement ( 1 ) (hierna: „het statuut”), Gelet op de artikelen 8 en 23 van het Reglement van het Europees Parlement, Gelet op de onderstaande overwegingen: (1) Bij besluit van het Bureau van het Europees Parlement van 11 en 23 november 2009, 14 december 2009, 19 april 2010 en 5 juli 2010 ( 2 ) , zijn de uitvoeringsbepalingen van het Statuut van de leden van het Europees Parlement ( 3 ) , (de „uitvoeringsbepalingen”) gewijzigd, onder meer om leden in staat te stellen afstandte doen van hun recht op vergoeding van ziektekosten. Om een stabiele regeling te waarborgen moet een besluit om afstand te doen van dit recht of om de verklaring van afstand te herroepen ten minste 1 jaar gelden. Evenals de voorgaande wijziging tot toevoeging van leden 4 en 5 aan artikel 3 van de uitvoeringsbepalingen moeten de wijzigingen die door dit Besluit aan deze bepalingen worden aangebracht, van toepassing zijn met ingang van 7 juli 2010. (2) Krachtens de Regeling kosten en vergoedingen voor de leden van het Europees Parlement (de „KVL-regeling”) ontvangen de voorzitters van commissies of subcommissies een jaarlijkse vergoeding voor uitgaven in verband met reizen die gemaakt worden om deel te nemen aan conferenties of soortgelijke evenementen met een parlementaire dimensie over een Europees thema dat onder de bevoegdheden valt van de commissie of subcommissie. In de eerste helft van 2009 bedroeg deze vergoeding in totaal 4 148 EUR. De uitvoeringsbepalingen hebben deze regeling bestendigd. Door een ambtelijke vergissing is echter in de uitvoeringsbepalingen een bedrag vermeld van 4 000 EUR. Deze vergissing moet worden gecorrigeerd met ingang van 1 januari 2010. (3) Krachtens artikel 23 van de uitvoeringsbepalingen hebben de leden recht op vergoeding van reiskosten in het land van verkiezing. Voor reizen per vliegtuig, trein of boot is het maximum vastgesteld op 24 retourreizen; voor autoreizen is de maximale afstand afhankelijk van de grootte van de betreffende lidstaat. Om de leden meer speelruimte te geven moet de mogelijkheid worden geschapen voor leden die het maximum van de vergoeding voor reizen per vliegtuig, trein of boot hebben benut een deel van de vergoeding voor autoreizen om te zetten in de vergoeding voor reizen per vliegtuig, trein of boot, naar rato van één reis per vliegtuig, trein of boot voor het equivalent van 2 % van het maximaal aantal kilometers dat is toegestaan voor het land van verkiezing van het betreffende lid. Hetzelfde moet gelden, mutatis mutandis, voor leden die het maximum van hun autoreisvergoeding hebben benut. Deze wijziging moet van toepassing zijn met ingang van 1 januari 2011. (4) Met het oog op een goed financieel beheer moet het verzoek om betaalbaarstelling van het pensioen waarop leden recht hebben binnen zes maanden na het ontstaan van het recht worden ingediend, uitgezonderd in gevallen van overmacht. Indien deze termijn niet in acht wordt genomen, moet de datum van uitkering van het pensioen worden vastgesteld op de eerste van de maand van ontvangst van het verzoek. (5) Het is noodzakelijk de bepaling in de uitvoeringsbepaling met betrekking tot bankoverschrijvingen aan te passen in overeenstemming met Richtlijn 2007/64/EG van het Europees Parlement en de Raad van 13 november 2007 betreffende betalingsdiensten in de interne markt ( 4 ) . (6) Na het overlijden van voormalige leden die krachtens de KVL-regeling een invaliditeitspensioen genoten, moeten de hun ten laste komende personen recht hebben op een nabestaandenpensioen onder dezelfde voorwaarden als die welke werden toegepast vóór de inwerkingtreding van het statuut. HEEFT HET VOLGENDE BESLUIT VASTGESTELD: Artikel 1 De uitvoeringsbepalingen worden als volgt gewijzigd: 1. In artikel 3 worden de leden 4 en 5 vervangen door: „4.   Leden en voormalige leden die een overbruggingstoelage als bedoeld in artikel 13 van het statuut of een pensioen uit hoofde van de artikelen 14 en 15 van het statuut ontvangen, kunnen afstand doen van hun recht op vergoeding van ziektekosten overeenkomstig lid 1 met ingang van de eerste van de maand volgend op de datum van indiening van het verzoek. In dat geval hebben zij recht op terugbetaling van twee derde van de te betalen ziektekostenpremie, mits het totale terugbetaalde bedrag niet meer dan 400 EUR per maand bedraagt. 5.   Een lid of voormalig lid dat overeenkomstig lid 4 afstand doet van zijn recht op vergoeding van ziektekosten, kan pas na het verstrijken van een periode van twaalf maanden te rekenen vanaf de datum van inwerkingtreding van verklaring van afstand van dit recht, opnieuw gebruikmaken van de in lid 1 bepaalde regeling voor vergoeding van ziektekosten. Evenzo is een daaropvolgende wijziging, hetzij betreffende een hertoetreding tot de in lid 1 bepaalde regeling voor vergoeding van ziektekosten hetzij een verklaring van afstand van dit recht, pas na een minimumperiode van twaalf maanden mogelijk.”; 2. In artikel 22 wordt de eerste alinea van lid 3 vervangen door: „3.   De vergoeding voor de werkelijk gemaakte kosten van reizen die de voorzitters van commissies of subcommissies maken om conferenties of manifestaties te kunnen bijwonen over een onderwerp van Europese aard dat onder het werkterrein van hun commissie of subcommissie valt en een parlementaire dimensie heeft, bedraagt maximaal 4 148 EUR per jaar. Voor deelname moet vooraf toestemming worden verkregen van de voorzitter van het Parlement, na verificatie van de beschikbare middelen binnen de grenzen van voornoemd maximum.”; 3. In artikel 23 wordt het volgende lid 1 bis ingevoegd: „1 bis.   Op schriftelijk verzoek kunnen leden die hun maximale rechten op vergoeding van de kosten van reizen per vliegtuig, trein of boot als bedoeld in lid 1, onder a), hebben benut, hun rechten op vergoeding van de kosten van autoreizen als bedoeld in lid 1, onder b), omzetten in de vergoeding van de kosten van reizen per vliegtuig, trein of boot, naar rato van een heenreis per vliegtuig, trein of boot voor het equivalent van 2 % van het maximumaantal kilometers dat is toegestaan voor het land van verkiezing van het betreffende lid. Hetzelfde geldt mutatis mutandis voor leden die hun maximale rechten op vergoeding van de kosten van autoreizen hebben benut.”; 4. Aan artikel 49, lid 1, wordt de volgende alinea toegevoegd: „Voormalige leden of hun wettelijke vertegenwoordiger dienen het verzoek om uitkering van het ouderdomspensioen binnen zes maanden na het ontstaan van het recht in, uitgezonderd in gevallen van overmacht. Na het verstrijken van deze termijn wordt de datum van uitkering van het ouderdomspensioen vastgesteld op de eerste van de maand van ontvangst van de aanvraag.”; 5. Artikel 63, lid 1 wordt vervangen door: „1.   De betalingen uit hoofde van onderhavige uitvoeringsbepalingen worden verricht via een bankoverschrijving overeenkomstig de bepalingen van Richtlijn 2007/64/EG van het Europees Parlement en de Raad van 13 november 2007 betreffende betalingsdiensten in de interne markt ( 5 ) . Het Parlement draagt de kosten die de betaler moet betalen. Overige kosten worden betaald door de ontvanger van de betaling. 6. Aan artikel 75, lid 1, wordt de volgende alinea toegevoegd: „Wanneer een voormalig lid dat een invaliditeitspensioen ontvangt, overlijdt na 14 juli 2009, wordt het overlevingspensioen uitgekeerd aan de echtgenoot, de ongehuwde partner of ten laste komende kinderen, onder de voorwaarden die zijn vastgelegd in bijlage I bij de Regeling kosten en vergoedingen voor de leden.”; 7. Het volgende artikel wordt toegevoegd: „Artikel 82 (nieuw) Overgangsregeling voor de afstand van vergoeding van ziektekosten De leden die uit hoofde van artikel 3, lid 4, uiterlijk 15 maart 2011, afstand doen van hun recht op vergoeding van ziektekosten, worden volgens de in dat lid vastgestelde voorwaarden met terugwerkende kracht terugbetaald, vanaf 14 juli 2009 of anders vanaf de eerstvolgende maand na de datum van de laatste vergoeding van ziektekosten die overeenkomstig artikel 3, lid 1, werd uitgekeerd.”. Artikel 2 1.   Dit besluit treedt in werking op de dag na de bekendmaking ervan in het Publicatieblad van de Europese Unie . 2.   Dit besluit is van toepassing met ingang van dezelfde dag, met uitzondering van de volgende bepalingen: a) Artikel 1, punt 1, dat van toepassing is met ingang van 7 juli 2010; b) Artikel 1, punt 2, dat van toepassing is met ingang van 1 januari 2010; c) Artikel 1, punt 3, dat van toepassing is met ingang van 1 januari 2011. ( 1 ) Besluit 2005/684/EG, Euratom van het Europees Parlement van 28 september 2005 houdende aanneming van het Statuut van de leden van het Europees Parlement ( PB L 262 van 7.10.2005, blz. 1 ). ( 2 ) PB C 180 van 6.7.2010, blz. 1 . ( 3 ) Besluit van het Bureau van het Europees Parlement van 19 mei en 9 juli 2008 houdende de uitvoeringsbepalingen van het Statuut van de leden van het Europees Parlement ( PB C 159 van 13.7.2009, blz. 1 ). ( 4 ) PB L 319 van 5.12.2007, blz. 1 . ( 5 ) PB L 319 van 5.12.2007, blz. 1 .”;",
  "source": "EUR LEX"
}