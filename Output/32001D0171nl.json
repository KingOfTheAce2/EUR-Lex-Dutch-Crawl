{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0171:NL:HTML\">",
  "content": "EUR-Lex - 32001D0171 - NL Avis juridique important | 32001D0171 2001/171/EG: Beschikking van de Commissie van 19 februari 2001 tot vaststelling van de voorwaarden voor een afwĳking voor glazen verpakkingen van de bĳ Richtlĳn 94/62/EG betreffende verpakking en verpakkingsafval vastgestelde grenswaarden voor de concentratie van zware metalen (Voor de EER relevante tekst) (kennisgeving geschied onder nummer C(2001) 398) Publicatieblad Nr. L 062 van 02/03/2001 blz. 0020 - 0021 Beschikking van de Commissie van 19 februari 2001 tot vaststelling van de voorwaarden voor een afwijking voor glazen verpakkingen van de bij Richtlijn 94/62/EG betreffende verpakking en verpakkingsafval vastgestelde grenswaarden voor de concentratie van zware metalen (kennisgeving geschied onder nummer C(2001) 398) (Voor de EER relevante tekst) (2001/171/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 94/62/EG van het Europees Parlement en de Raad van 20 december 1994 betreffende verpakking en verpakkingsafval(1), en met name op artikel 11, lid 3, Overwegende hetgeen volgt: (1) In artikel 11 van Richtlijn 94/62/EG wordt bepaald dat de concentratie van zware metalen in verpakkingen geleidelijk wordt verlaagd. (2) De ervaring met de toepassing van artikel 11 in de eerste jaren heeft geleerd dat er een specifiek probleem in de glassector is, aangezien het gerecycleerde glas wordt verontreinigd met glazen materialen die grote hoeveelheden lood bevatten. (3) De volledige toepassing van de grenswaarde van 100 ppm, die op 30 juni 2001 van kracht moet worden, zou tot gevolg kunnen hebben dat het gebruik van gerecycleerd glas afneemt teneinde aan artikel 11 te voldoen, hetgeen voor het milieu niet wenselijk zou zijn. (4) De afwijking is bedoeld voor glazen verpakkingen waarbij rekening wordt gehouden met de kenmerken daarvan op het gebied van de emissie van zware metalen en het belang van een verdere bevordering van de recycling van glas. (5) De afwijking zal betrekking hebben op de grenswaarde van 100 ppm. (6) De bevoegde instanties dienen op verzoek te kunnen beschikken over de meetresultaten van productielocaties en de gebruikte meetmethoden. (7) Deze afwijking zal tot en met 30 juni 2006 van toepassing zijn, tenzij deze termijn volgens de procedure van artikel 21 van Richtlijn 94/62/EG wordt verlengd. (8) De in deze beschikking vervatte maatregelen zijn in overeenstemming met het advies van het krachtens artikel 21 van Richtlijn 94/62/EG opgerichte comité, HEEFT DE VOLGENDE BESCHIKKING GEGEVEN: Artikel 1 Deze beschikking is van toepassing op glazen verpakkingen die onder Richtlijn 94/62/EG vallen en heeft als doel de voorwaarden vast te stellen waaronder de bij artikel 11 van Richtlijn 94/62/EG vastgestelde concentratiegrenswaarde niet van toepassing is. Artikel 2 In de zin van deze beschikking: - zijn de definities van artikel 3 van Richtlijn 94/62/EG van toepassing; - wordt onder \"opzettelijk toegevoegd\" verstaan: \"doelbewust gebruikt bij de formulering van een verpakking of een verpakkingscomponent, waarbij de blijvende aanwezigheid in de uiteindelijke verpakking of verpakkingscomponent gewenst is om een specifieke eigenschap, verschijningsvorm of kwaliteit te geven\"; het gebruik van gerecycleerde materialen als grondstof voor de vervaardiging van nieuwe verpakkingsmaterialen, waarbij een gedeelte van de gerecycleerde materialen bepaalde hoeveelheden gereguleerde metalen kan bevatten, wordt niet als opzettelijke toevoeging beschouwd. Artikel 3 In glazen verpakkingen mag de bij artikel 11 van Richtlijn 94/62/EG vastgestelde grenswaarde van 100 ppm (in gewicht) na 30 juni 2001 worden overschreden mits deze verpakkingen voldoen aan alle voorwaarden die in de artikelen 4 en 5 van deze beschikking zijn vastgesteld. Artikel 4 Lood, cadmium, kwik en zeswaardig chroom mogen tijdens het fabricageproces niet opzettelijk worden toegevoegd. Het verpakkingsmateriaal mag de concentratiegrenswaarden uitsluitend als gevolg van de toevoeging van gerecycleerde materialen overschrijden. Artikel 5 Wanneer de gemiddelde concentratie van zware metalen bij twaalf opeenvolgende maandelijkse controles, uitgevoerd bij de productie van elke individuele glasoven die representatief is voor de normale en geregelde productieactiviteit, hoger ligt dan de grenswaarde van 200 ppm, dient de fabrikant of zijn gevolmachtigde vertegenwoordiger een verslag in bij de bevoegde instantie in de lidstaat. In dit verslag wordt minimaal de volgende informatie opgenomen: - de gemeten waarden; - een beschrijving van de gebruikte meetmethoden; - de vermoedelijke bronnen van de te hoge concentraties van de zware metalen; - een gedetailleerde beschrijving van de maatregelen die zijn genomen om de concentratie van de zware metalen te doen afnemen. Wanneer noch de fabrikant noch zijn gevolmachtigde vertegenwoordiger in de Europese Unie is gevestigd, berust de verplichting om een verslag bij de bevoegde instanties in te dienen bij de persoon die het product in de Gemeenschap in de handel brengt. Op verzoek worden de meetresultaten van productielocaties en de gebruikte meetmethoden te allen tijde ter beschikking van de bevoegde instanties gesteld. Artikel 6 Deze beschikking is van toepassing tot en met 30 juni 2006, tenzij deze termijn, met name op grond van de verslagen krachtens artikel 5 van deze beschikking en artikel 17 van Richtlijn 94/62/EG, volgens de procedure van artikel 21 van Richtlijn 94/62/EG wordt verlengd. Artikel 7 Deze beschikking is gericht tot de lidstaten. Gedaan te Brussel, 19 februari 2001. Voor de Commissie Margot Wallström Lid van de Commissie (1) PB L 365 van 31.12.1994, blz. 10.",
  "source": "EUR LEX"
}