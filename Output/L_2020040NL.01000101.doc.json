{
  "url": "http://www.w3.org/1999/xhtml\">",
  "content": "L_2020040NL.01000101.xml 13.2.2020 NL Publicatieblad van de Europese Unie L 40/1 UITVOERINGSVERORDENING (EU) 2020/191 VAN DE COMMISSIE van 10 februari 2020 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité Douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 februari 2020. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane- unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een buigzame buis bestaande uit een buitenlaag van gebreid synthetisch of kunstmatig weefsel (85 % nylon, 15 % elastaan) en een gelachtige binnenlaag vervaardigd uit kunststof zonder celstructuur. De buigzame buis kan verschillende lengten (tussen 65 en 150 mm) en diameters (tussen 15 en 30 mm) hebben. Het product wordt aangeboden om te worden gebruikt voor het verlichten van druk en wrijvingspijn op gevoelige vingers, vingernagels, tenen of teennagels. De lengte van het product kan worden aangepast door een stuk af te knippen. Het product wordt aangeboden voor de verkoop in het klein. 6307 90 10 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 1 op hoofdstuk 63 en de tekst van de GN-codes 6307, 6307 90  en 6307 90 10 . Indeling onder post 3005 is uitgesloten omdat de goederen niet het karakter hebben van watten, gaas, verband en dergelijke artikelen opgemaakt voor de verkoop in het klein voor geneeskundige doeleinden. Indeling onder hoofdstuk 39 als kunststof en werken daarvan is uitgesloten op grond van aantekening 2, onder p), van dat hoofdstuk, aangezien de goederen vervaardigd zijn uit textielstoffen van post 5903 (weefsels, geïmpregneerd, bekleed of bedekt met, dan wel met inlagen van kunststof). Omdat de goederen als zodanig kunnen worden gebruikt, zijn het geconfectioneerde textielwaren overeenkomstig aantekening 7, onder b), op afdeling XI. Hoewel de goederen bestaan uit weefsels van post 5903 (weefsels, geïmpregneerd, bekleed of bedekt met, dan wel met inlagen van kunststof) is indeling onder hoofdstuk 59 uitgesloten op grond van aantekening 8, onder a), op afdeling XI, omdat hoofdstuk 59 geen betrekking heeft op artikelen die, volgens aantekening 7 van diezelfde afdeling, als geconfectioneerd zijn aan te merken. Post 6307 heeft betrekking op andere geconfectioneerde artikelen van textiel in de zin van aantekening 1 op hoofdstuk 63, op voorwaarde dat deze niet onder andere posten van afdeling XI zijn opgenomen. Ook heeft deze post betrekking op artikelen waarvan de lengte kan worden aangepast door ze op de gewenste lengte af te knippen en die geconfectioneerd zijn in de zin van aantekening 7 op afdeling XI (zie ook de GS-toelichtingen op post 6307, eerste en derde alinea). De goederen moeten daarom worden ingedeeld onder GN-code 6307 90 10  als andere geconfectioneerde artikelen van textiel.",
  "source": "EUR LEX"
}