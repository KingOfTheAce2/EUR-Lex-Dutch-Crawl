{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0641:NL:HTML\">",
  "content": "EUR-Lex - 32000D0641 - NL Avis juridique important | 32000D0641 Besluit van de Raad van 17 oktober 2000 tot oprichting van een secretariaat voor de gemeenschappelijke controleorganen voor gegevensbescherming ingesteld bij de Overeenkomst tot oprichting van een Europese Politiedienst (Europolovereenkomst), de Overeenkomst inzake het gebruik van informatica op douanegebied en de Overeenkomst ter uitvoering van het te Schengen gesloten akkoord betreffende de geleidelijke afschaffing van de controles aan de gemeenschappelijke grenzen (Schengenovereenkomst) Publicatieblad Nr. L 271 van 24/10/2000 blz. 0001 - 0003 Besluit van de Raad van 17 oktober 2000 tot oprichting van een secretariaat voor de gemeenschappelijke controleorganen voor gegevensbescherming ingesteld bij de Overeenkomst tot oprichting van een Europese Politiedienst (Europolovereenkomst), de Overeenkomst inzake het gebruik van informatica op douanegebied en de Overeenkomst ter uitvoering van het te Schengen gesloten akkoord betreffende de geleidelijke afschaffing van de controles aan de gemeenschappelijke grenzen (Schengenovereenkomst) (2000/641/JBZ) DE RAAD VAN DE EUROPESE UNIE, Gelet op artikel 30 en artikel 34, lid 2, onder c), van het Verdrag betreffende de Europese Unie, Gelet op artikel 2 van het Protocol tot opneming van het Schengenacquis in het kader van de Europese Unie, Gezien het initiatief van de Portugese Republiek(1), Gezien het advies van het Europees Parlement(2), Overwegende hetgeen volgt: (1) Bij de Overeenkomst tot oprichting van een Europese Politiedienst (Europolovereenkomst)(3), de Overeenkomst inzake het gebruik van informatica op douanegebied(4) en de Overeenkomst ter uitvoering van het te Schengen gesloten akkoord betreffende de geleidelijke afschaffing van de controles aan de gemeenschappelijke grenzen (Schengenovereenkomst)(5) zijn er gemeenschappelijke controleorganen opgericht om toe te zien op de correcte toepassing van de gegevensbeschermingsbepalingen van die overeenkomsten. (2) Opdat die gemeenschappelijke controleorganen goed kunnen functioneren en teneinde de kosten te verminderen, dienen de controleorganen te worden ondersteund door één enkel, onafhankelijk secretariaat voor gegevensbescherming dat bij de uitvoering van zijn taken alleen onderworpen is aan de instructies van die organen. (3) Om praktische redenen dient het administratieve beheer van het gegevensbeschermingssecretariaat nauw gekoppeld te worden aan het secretariaat-generaal van de Raad, zonder afbreuk te doen aan de onafhankelijkheid van het secretariaat bij de uitvoering van zijn taken. (4) Ter waarborging van die onafhankelijkheid dienen besluiten inzake de benoeming en ontzetting uit het ambt van het hoofd van het gegevensbeschermingssecretariaat te worden genomen door de plaatsvervangend secretaris-generaal van de Raad, handelend op voorstel van de gemeenschappelijke controleorganen, en dient het overige personeel van het gegevensbeschermingssecretariaat uitsluitend onder leiding van het hoofd van het gegevensbeschermingssecretariaat te staan. (5) De administratieve uitgaven van het gegevensbeschermingssecretariaat dienen ten laste te komen van de algemene begroting van de Europese Unie. Europol dient bij te dragen aan de financiering van bepaalde uitgaven voor vergaderingen over aangelegenheden die verband houden met de toepassing van de Europolovereenkomst. (6) Besluit 1999/438/EG van de Raad van 20 mei 1999 inzake de gemeenschappelijke controleautoriteit, ingesteld bij artikel 115 van de op 19 juni 1990 ondertekende Overeenkomst ter uitvoering van het Schengen-akkoord van 14 juni 1985 betreffende de geleidelijke afschaffing van de controles aan de gemeenschappelijke grenzen(6), is door het onderhavige besluit achterhaald en moet worden ingetrokken met ingang van de datum waarop dit besluit van toepassing wordt. (7) De bestaande gemeenschappelijke controleorganen hebben met de in dit besluit vervatte beginselen ingestemd, BESLUIT: Artikel 1 Oprichting en taken van het secretariaat voor gegevensbescherming 1. Er wordt een secretariaat voor gegevensbescherming (hierna \"secretariaat\" genoemd) opgericht ten behoeve van de gemeenschappelijke controleorganen die zijn ingesteld bij de Overeenkomst tot oprichting van een Europese Politiedienst (Europolovereenkomst), de Overeenkomst inzake het gebruik van informatica op douanegebied en de Overeenkomst ter uitvoering van het te Schengen gesloten akkoord betreffende de geleidelijke afschaffing van de controles aan de gemeenschappelijke grenzen (Schengenovereenkomst). 2. Het secretariaat voert de taken uit waarmee de secretariaten van de gemeenschappelijke controleorganen belast zijn krachtens de respectieve reglementen van orde van die organen. Artikel 2 Secretaris voor gegevensbescherming 1. Het secretariaat staat onder leiding van een secretaris voor gegevensbescherming, die zijn taken onafhankelijk uitvoert en alleen onderworpen is aan de instructies van de onderscheiden gemeenschappelijke controleorganen en hun voorzitters. De secretaris voor gegevensbescherming wordt voor drie jaar benoemd door de plaatsvervangend secretaris-generaal van de Raad, handelend op voorstel van de gemeenschappelijke controleorganen. De secretaris voor gegevensbescherming is herbenoembaar. 2. De secretaris voor gegevensbescherming wordt gekozen uit personen die burgers zijn van de Europese Unie, politieke en burgerrechten bezitten, ervaring en deskundigheid hebben met betrekking tot de uit te voeren taken en alle waarborgen van onafhankelijkheid bieden. Hij onthoudt zich van iedere handeling die onverenigbaar is met zijn ambt en verricht tijdens zijn ambtsperiode geen andere beroepswerkzaamheden, al dan niet tegen beloning. Na afloop van zijn ambtsperiode betracht hij eerlijkheid en kiesheid in het aanvaarden van functies en voordelen. 3. De secretaris voor gegevensbescherming wordt door de plaatsvervangend secretaris-generaal van de Raad, handelend op voorstel van de gemeenschappelijke controleorganen, uit zijn ambt ontzet indien hij niet langer voldoet aan de voorwaarden vereist voor de uitvoering van zijn taken of indien hij ernstige fouten begaan heeft. 4. Behalve door de normale vervanging bij het aflopen van zijn ambtsperiode, door overlijden of door ontzetting uit het ambt overeenkomstig lid 3, eindigt de ambtsvervulling van de secretaris voor gegevensbescherming wanneer zijn vrijwillig ontslag ingaat. Ingeval zijn ambtsperiode afloopt of in geval van vrijwillig ontslag, blijft hij op verzoek van de gemeenschappelijke controleorganen in functie totdat in zijn vervanging is voorzien. 5. De secretaris voor gegevensbescherming is zowel tijdens de uitoefening als na de beëindiging van zijn ambt aan het beroepsgeheim onderworpen, wat betreft de vertrouwelijke informatie die hem bij de vervulling van zijn taken ter kennis is gekomen. 6. Tenzij anders bepaald in dit besluit, is de secretaris voor gegevensbescherming tijdens zijn ambtsperiode onderworpen aan de regels welke van toepassing zijn op personeelsleden die worden aangemerkt als tijdelijk functionaris in de zin van artikel 2, onder a), van de Regeling welke van toepassing is op de andere personeelsleden van de Europese Gemeenschappen, met inbegrip van de artikelen 12 tot en met 15, alsmede artikel 18 van het Protocol betreffende de voorrechten en immuniteiten van de Europese Gemeenschappen. De secretaris voor gegevensbescherming behoort tot categorie A; de rang en salaristrap waarin hij wordt aangeworven, worden bepaald volgens de criteria welke van toepassing zijn op de ambtenaren en andere personeelsleden van de Europese Gemeenschappen. Indien degene die tot secretaris wordt benoemd, reeds ambtenaar is van de Europese Gemeenschappen, wordt hij op grond van artikel 37, onder a), eerste streepje, van het Statuut van de ambtenaren van de Europese Gemeenschappen(7) voor de duur van zijn ambtsperiode in het belang van de dienst gedetacheerd. Onverminderd lid 1 is artikel 37, laatste alinea, eerste zin, van het Statuut van toepassing. Artikel 3 Personeel 1. Het secretariaat krijgt de beschikking over de voor de uitvoering van zijn taken benodigde personele middelen. Het personeel van het secretariaat vervult de ambten die zijn opgenomen in de lijst van het aantal ambten in de bijlage bij de afdeling \"Raad\" van de algemene begroting van de Europese Unie. 2. Bij de vervulling van hun taken staan deze personeelsleden uitsluitend onder leiding van de secretaris voor gegevensbescherming en van de gemeenschappelijke controleorganen en hun voorzitters. In dit verband vragen, noch aanvaarden zij instructies van enige regering, instantie, organisatie of persoon, behalve de secretaris voor gegevensbescherming en de gemeenschappelijke controleorganen en hun voorzitters. 3. Niettegenstaande het bepaalde in lid 2, is het personeel van het secretariaat voor gegevensbescherming onderworpen aan de verordeningen en regelingen van toepassing op de ambtenaren en andere personeelsleden van de Europese Gemeenschappen. Wat betreft de uitoefening van op grond van het Statuut verleende bevoegdheden inzake het tot benoeming bevoegde gezag, alsmede van bevoegdheden op grond van de Regeling welke van toepassing is op de andere personeelsleden van de Europese Gemeenschappen, is het personeel onderworpen aan dezelfde regels als de ambtenaren en andere personeelsleden van de Europese Gemeenschappen. Artikel 4 Administratieve ondersteuning 1. Het secretariaat-generaal van de Raad stelt de voor de uitvoering van de taken van het secretariaat benodigde ruimte en materiële middelen beschikbaar. Het stelt in de gebouwen van de Raad voorzieningen beschikbaar voor de vergaderingen van de gemeenschappelijke controleorganen, waaronder voorzieningen voor vertolking. 2. De data voor vergaderingen in de gebouwen van de Raad worden vastgesteld door de voorzitters van de gemeenschappelijke controleorganen, na goedkeuring door het voorzitterschap van de Raad. Artikel 5 Financiering 1. De algemene administratieve kosten van het secretariaat (met name materiële middelen, salarissen, toelagen en andere personeelskosten) komen ten laste van de afdeling \"Raad\" van de algemene begroting van de Europese Unie. 2. Kosten die direct gerelateerd zijn aan vergaderingen, komen ten laste van: - de Raad: voor vergaderingen in de gebouwen van de Raad over aangelegenheden die verband houden met de toepassing van de bepalingen van de Schengenovereenkomst en reiskosten voor het uitvoeren van de controles van het C.SIS, alsmede voor vergaderingen over aangelegenheden die verband houden met de toepassing van de Overeenkomst inzake het gebruik van informatica op douanegebied; - Europol: voor vergaderingen over aangelegenheden die verband houden met de toepassing van de Europolovereenkomst. Artikel 6 Slotbepalingen 1. Dit besluit treedt in werking op de dag volgende op die waarop het door de Raad wordt aangenomen. Het is van toepassing vanaf 1 september 2001. 2. Vanaf de datum van inwerkingtreding van dit besluit kunnen de voor de uitvoering ervan benodigde besluiten worden aangenomen. Zij worden niet van kracht vóór de datum waarop dit besluit van toepassing wordt. 3. Op de datum waarop dit besluit van toepassing wordt, wordt Besluit 1999/438/EG ingetrokken. Dat besluit blijft evenwel van toepassing op uitgaven die vóór die datum zijn ontstaan. Gedaan te Luxemburg, 17 oktober 2000. Voor de Raad De voorzitter É. Guigou (1) PB C 141 van 19.5.2000, blz. 20. (2) Advies uitgebracht op 21 september 2000 (nog niet verschenen in het Publicatieblad). (3) PB C 316 van 27.11.1995, blz. 2. (4) PB C 316 van 27.11.1995, blz. 33. (5) PB L 239 van 22.9.2000, blz. 19. (6) PB L 176 van 10.7.1999, blz. 34. (7) PB L 56 van 4.3.1968, blz. 1. Verordening laatstelijk gewijzigd bij een mededeling van de Commissie (PB C 60 van 2.3.1999, blz. 11).",
  "source": "EUR LEX"
}