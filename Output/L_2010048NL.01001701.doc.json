{
  "url": "http://www.w3.org/1999/xhtml\">",
  "content": "L_2010048NL.01001701.xml 25.2.2010 NL Publicatieblad van de Europese Unie L 48/17 BESLUIT VAN DE COMMISSIE van 24 februari 2010 tot beëindiging van de antidumpingprocedure betreffende de invoer van bepaalde ringbandmechanismen van oorsprong uit Thailand (2010/116/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) , en met name op artikel 9, Na raadpleging van het Raadgevend Comité, Overwegende hetgeen volgt: A. PROCEDURE (1) Op 11 november 2008 heeft de Commissie een klacht ontvangen over invoer met schade veroorzakende dumping van bepaalde ringbandmechanismen van oorsprong uit Thailand. (2) De klacht werd op grond van artikel 4, lid 1, en artikel 5, lid 4, van Verordening (EG) nr. 384/96 van de Raad ( 2 ) („de basisverordening”) ingediend door de EU-producent Ring Alliance Ringbuchtechnik GmbH, die een groot deel, in dit geval meer dan 50 %, van de totale EU-productie van bepaalde ringbandmechanismen voor zijn rekening neemt. (3) De klacht bevatte bewijsmateriaal inzake dumping en daaruit voortvloeiende aanmerkelijke schade dat toereikend werd geacht om tot de inleiding van een antidumpingprocedure over te gaan. (4) De Commissie heeft na overleg door de bekendmaking van een bericht in het Publicatieblad van de Europese Unie ( 3 ) dienovereenkomstig een antidumpingprocedure ingeleid betreffende de invoer in de Europese Unie van bepaalde ringbandmechanismen van oorsprong uit Thailand, momenteel ingedeeld onder GN-code 8305 10 00. (5) De Commissie heeft vragenlijsten toegezonden aan de bedrijfstak van de Unie, aan alle bekende verenigingen van producenten in de Europese Unie, aan de producenten-exporteurs in Thailand, aan alle verenigingen van producenten-exporteurs, aan de importeurs, aan alle bekende verenigingen van importeurs en aan de autoriteiten van het betrokken land van uitvoer. Belanghebbenden werden in de gelegenheid gesteld hun standpunt schriftelijk kenbaar te maken en konden binnen de in het bericht van inleiding vermelde termijn een verzoek indienen om te worden gehoord. (6) Aangezien bepaalde aspecten nader moesten worden onderzocht, werd besloten het onderzoek voort te zetten zonder voorlopige maatregelen in te stellen. Op 16 september 2009 kregen alle belanghebbenden een inlichtingenformulier waarin de details werden uiteengezet van de voorlopige bevindingen in die fase van het onderzoek en waarin de belanghebbenden werden uitgenodigd om te reageren op deze bevindingen. B. INTREKKING VAN DE KLACHT EN BEËINDIGING VAN DE PROCEDURE (7) Ring Alliance Ringbuchtechnik GmbH heeft bij schrijven van 18 december 2009 aan de Commissie de klacht officieel ingetrokken. (8) Overeenkomstig artikel 9, lid 1, van de basisverordening kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (9) De Commissie was van oordeel dat deze procedure diende te worden beëindigd, daar bij het onderzoek niet is gebleken dat dit indruist tegen het belang van de Unie. De belanghebbenden werden hiervan in kennis gesteld en zij kregen de gelegenheid opmerkingen te maken. Er werden geen opmerkingen ontvangen dat beëindiging van de procedure niet in het belang van de Unie zou zijn. (10) De Commissie is dan ook tot de conclusie gekomen dat de antidumpingprocedure betreffende de invoer in de Europese Unie van bepaalde ringbandmechanismen van oorsprong uit Thailand moet worden beëindigd, HEEFT HET VOLGENDE BESLUIT VASTGESTELD: Artikel 1 De antidumpingprocedure betreffende de invoer van bepaalde ringbandmechanismen van oorsprong uit Thailand, momenteel ingedeeld onder GN-code 8305 10 00, wordt beëindigd. Artikel 2 Dit besluit treedt in werking op de dag volgende op die van zijn bekendmaking in het Publicatieblad van de Europese Unie . Gedaan te Brussel, 24 februari 2010. Voor de Commissie De voorzitter José Manuel BARROSO ( 1 ) PB L 343 van 22.12.2009, blz. 51 . ( 2 ) PB L 56 van 6.3.1996, blz. 1 . ( 3 ) PB C 322 van 17.12.2008, blz. 13 .",
  "source": "EUR LEX"
}