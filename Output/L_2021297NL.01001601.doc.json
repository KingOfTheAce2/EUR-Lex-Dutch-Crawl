{
  "url": "http://www.w3.org/1999/xhtml\"><!--",
  "content": "L_2021297NL.01001601.xml 20.8.2021 NL Publicatieblad van de Europese Unie L 297/16 GEDELEGEERDE VERORDENING (EU) 2021/1375 VAN DE COMMISSIE van 11 juni 2021 tot wijziging van Gedelegeerde Verordening (EU) 2019/33 wat betreft de wijziging van traditionele aanduidingen in de wijnsector DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 114, Overwegende hetgeen volgt: (1) Gedelegeerde Verordening (EU) 2019/33 van de Commissie ( 2 ) , waarbij Verordening (EG) nr. 607/2009 van de Commissie ( 3 ) is vervangen en ingetrokken, bevat voorschriften ter aanvulling van Verordening (EU) nr. 1308/2013 wat betreft de bescherming, annulering en wijziging van traditionele aanduidingen. (2) In artikel 34 van Gedelegeerde Verordening (EU) 2019/33 is bepaald dat de wijziging van een geregistreerde traditionele aanduiding uitsluitend betrekking kan hebben op de in artikel 26, lid 1, punten b), c) en d), van die verordening bedoelde elementen, die respectievelijk verwijzen naar het type traditionele aanduiding, de taal waarin de traditionele aanduiding is gesteld en de categorie wijnbouwproducten waarop het gebruik ervan betrekking heeft. (3) Artikel 42 bis van Verordening (EG) nr. 607/2009 voorzag echter in een langere lijst van mogelijke wijzigingen. Dat artikel bood met name de mogelijkheid om de traditionele aanduiding zelf, de taal waarin de traditionele aanduiding wordt vermeld, de betrokken wijn of wijnen en de samenvatting van de definitie of de voorwaarden voor het gebruik van de traditionele aanduiding te wijzigen. De bij Verordening (EG) nr. 607/2009 vastgestelde wijzigingsmogelijkheden waren dus ruimer en stelden wijnproducenten in staat om bijvoorbeeld de lijst van wijnen met een beschermde oorsprongsbenaming of een beschermde geografische aanduiding waarvoor een traditionele aanduiding mag worden gebuikt, uit te breiden of te beperken, of om de voorwaarden voor het gebruik van een traditionele aanduiding, met inbegrip van de productiemethoden voor de betrokken wijnen, te wijzigen. (4) De bepalingen van Gedelegeerde Verordening (EU) 2019/33 betreffende traditionele aanduidingen waren opgesteld met de bedoeling de continuïteit van het bij Verordening (EG) nr. 607/2009 vastgestelde gemeenschappelijke kader voor traditionele aanduidingen te waarborgen en tegelijkertijd de bestaande procedures waar nodig aan te vullen en te verduidelijken. In artikel 34 van Gedelegeerde Verordening (EU) 2019/33 wordt rechtstreeks verwezen naar de elementen van een naar behoren ingevuld aanvraagformulier, zoals vastgesteld in artikel 26, lid 1, van die verordening. Wegens een ongewilde omissie zijn artikel 26, lid 1, punt a), betreffende de naam van de betrokken traditionele aanduiding, artikel 26, lid 1, punt e), betreffende de samenvatting van de definitie en de gebruiksvoorwaarden en artikel 26, lid 1, punt f), betreffende de betrokken beschermde oorsprongsbenamingen of geografische aanduidingen echter niet opgenomen in de lijst van artikel 34, hoewel die elementen wel waren opgenomen in artikel 42 bis van Verordening (EG) nr. 607/2009. Dit heeft onbedoeld tot gevolg dat de mogelijkheden voor het wijzigen van een traditionele aanduiding beperkt zijn tot de wijziging van het type traditionele aanduiding, de taal en de betrokken categorie wijnbouwproducten. (5) In de praktijk belemmert de huidige formulering van artikel 34, eerste alinea, de mogelijkheid om het gebruik van een traditionele aanduiding uit te breiden tot nieuwe beschermde oorsprongsbenamingen of geografische aanduidingen, of om wijnen die niet langer aan de gebruiksvoorwaarden voldoen, te schrappen van de lijst van wijnen waarvoor een traditionele aanduiding mag worden gebruikt. Bovendien is het bijvoorbeeld niet mogelijk de in de specificaties van een traditionele aanduiding vermelde productiemethoden aan te passen indien die methoden evolueren als gevolg van de veranderende milieu- of klimaatomstandigheden. (6) Om deze onbedoelde omissie te corrigeren en de flexibiliteit te herstellen die houders van traditionele aanduidingen krachtens Verordening (EG) nr. 607/2009 werd geboden, moet de lijst van mogelijke wijzigingen van een geregistreerde traditionele aanduiding zoals bedoeld in artikel 34, eerste alinea, van Gedelegeerde Verordening (EU) 2019/33 worden uitgebreid met de in artikel 26, lid 1, punten a), e) en f), van die verordening bedoelde elementen. (7) Gedelegeerde Verordening (EU) 2019/33 moet daarom dienovereenkomstig worden gewijzigd. (8) Omwille van de rechtszekerheid en om een gelijke behandeling van alle aanvragen tot wijziging van een traditionele aanduiding te waarborgen, moet deze verordening met terugwerkende kracht van toepassing zijn met ingang van 14 januari 2019, HEEFT DE VOLGENDE VERORDENING VASTGESTELD: Artikel 1 Artikel 34 van Gedelegeerde Verordening (EU) 2019/33 wordt vervangen door: “Artikel 34 Wijziging van een traditionele aanduiding Een aanvrager die aan de in artikel 25 vastgestelde voorwaarden voldoet, kan een aanvraag indienen tot goedkeuring van een wijziging van een geregistreerde traditionele aanduiding wat betreft de in artikel 26, lid 1, punten a) tot en met f), bedoelde elementen. De artikelen 26 tot en met 31 zijn van overeenkomstige toepassing voor wijzigingsaanvragen.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 14 januari 2019. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 juni 2021. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2019/33 van de Commissie van 17 oktober 2018 tot aanvulling van Verordening (EU) nr. 1308/2013 van het Europees Parlement en de Raad wat betreft aanvragen tot bescherming van oorsprongsbenamingen, geografische aanduidingen en traditionele aanduidingen in de wijnsector, de bezwaarprocedure, gebruiksbeperkingen, wijzigingen van productdossiers, de annulering van bescherming en de etikettering en presentatie ( PB L 9 van 11.1.2019, blz. 2 ). ( 3 ) Verordening (EG) nr. 607/2009 van de Commissie van 14 juli 2009 tot vaststelling van uitvoeringsbepalingen voor Verordening (EG) nr. 479/2008 van de Raad wat betreft beschermde oorsprongsbenamingen en geografische aanduidingen, traditionele aanduidingen, etikettering en presentatie van bepaalde wijnbouwproducten ( PB L 193 van 24.7.2009, blz. 60 ).",
  "source": "EUR LEX"
}