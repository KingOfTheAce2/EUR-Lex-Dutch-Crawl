{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0852:NL:HTML\">",
  "content": "EUR-Lex - 31999D0852 - NL Avis juridique important | 31999D0852 1999/852/EG: Besluit van de Raad van 6 december 1999 inzake de principes, prioriteiten, tussentijdse doelstellingen en voorwaarden van het partnerschap voor de toetreding met Roemenië Publicatieblad Nr. L 335 van 28/12/1999 blz. 0015 - 0021 BESLUIT VAN DE RAAD van 6 december 1999 inzake de principes, prioriteiten, tussentijdse doelstellingen en voorwaarden van het partnerschap voor de toetreding met Roemenië (1999/852/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 622/98 van de Raad van 16 maart 1998 betreffende de hulp aan de kandidaat-lidstaten in het kader van de pretoetredingsstrategie, en inzonderheid de invoering van partnerschappen voor de toetreding(1), inzonderheid op artikel 2, Gelet op het voorstel van de Commissie, Overwegende hetgeen volgt: (1) De Europese Raad van Luxemburg heeft verklaard dat het partnerschap voor de toetreding een nieuw instrument is, dat de spil vormt van de versterkte pretoetredingsstrategie. (2) Verordening (EG) nr. 622/98 bepaalt dat de Raad op voorstel van de Commissie met gekwalificeerde meerderheid van stemmen een besluit neemt over de beginselen, prioriteiten, tussentijdse doelstellingen en voorwaarden van de onderscheiden partnerschappen voor de toetreding, zoals deze aan elke kandidaat-lidstaat worden voorgelegd, alsook over belangrijke wijzigingen die daarin naderhand worden aangebracht. (3) Voor de hulpverlening van de Gemeenschap moet worden voldaan aan een aantal essentiële voorwaarden, inzonderheid het nakomen van de in de Europaovereenkomsten vervatte verbintenissen en het maken van vorderingen bij het voldoen aan de criteria van Kopenhagen; de Raad kan, wanneer een essentieel element ontbreekt, op voorstel van de Commissie, met gekwalificeerde meerderheid van stemmen, passende maatregelen nemen met betrekking tot de pretoetredingshulp. (4) De Europese Raad van Luxemburg heeft besloten dat de uitvoering van het partnerschap voor de toetreding en de vorderingen bij het overnemen van het \"acquis\" zullen worden onderzocht in de instanties van de Europaovereenkomst. (5) De Commissie heeft in haar periodiek verslag voor 1999 een objectieve analyse gegeven van de voorbereidingen van Roemenië op het lidmaatschap en heeft een aantal prioritaire gebieden voor verdere werkzaamheden aangegeven. (6) Roemenië dient met het oog op de voorbereiding van het lidmaatschap zijn nationaal programma voor de overname van het \"acquis\" bij te werken; in dit programma moet een tijdschema zijn opgenomen voor de verwezenlijking van de prioriteiten en tussentijdse doelstellingen van het partnerschap voor de toetreding, BESLUIT: Artikel 1 Overeenkomstig artikel 2 van Verordening (EG) nr. 622/98 zijn de beginselen, prioriteiten, tussentijdse doelstellingen en voorwaarden van het partnerschap voor de toetreding met Roemenië opgenomen in de bijlage bij dit besluit, die een integrerend deel van dit besluit vormt. Artikel 2 De uitvoering van het partnerschap voor de toetreding wordt onderzocht in de instanties van de Europaovereenkomst en door de passende instanties van de Raad waaraan de Commissie regelmatig verslag uitbrengt. Artikel 3 Dit besluit wordt van kracht op de derde dag volgende op die van zijn bekendmaking in het Publicatieblad van de Europese Gemeenschappen. Gedaan te Brussel, 6 december 1999. Voor de Raad De voorzitter T. HALONEN (1) PB L 85 van 20.3.1998, blz. 1. BIJLAGE ROEMENIË: PARTNERSCHAP VOOR DE TOETREDING 1999 1. DOELSTELLINGEN Het partnerschap voor de toetreding heeft ten doel in een alomvattend kader de prioritaire gebieden te omschrijven voor verdere werkzaamheden zoals die zijn vastgelegd in het periodiek verslag van 1999 van de Commissie over de vorderingen van Roemenië op de weg naar toetreding, de beschikbare financiële middelen om Roemenië te helpen bij de tenuitvoerlegging van die prioriteiten en de voorwaarden voor de toekenning van die steun. Dit partnerschap voor de toetreding vormt de basis voor een aantal beleidsinstrumenten die zullen worden gebruikt om de kandidaat-lidstaten te helpen bij de voorbereiding op het lidmaatschap. Tot die instrumenten behoren het herziene nationale programma voor de overname van het acquis, de gezamenlijke evaluatie van de prioriteiten voor de middellange termijn van het economisch beleid, het pact inzake georganiseerde criminaliteit alsook de nationale ontwikkelingsplannen en andere sectorale plannen die nodig zijn voor de deelname aan de structuurfondsen na de toetreding en voor de tenuitvoerlegging van Ispa en Sapard vóór de toetreding. Elk van die instrumenten is verschillend van aard en wordt overeenkomstig specifieke procedures uitgewerkt en ten uitvoer gelegd. Zij vormen geen integrerend deel van dit partnerschap doch de prioriteiten die zij bevatten, zullen daarmee verenigbaar zijn. 2. BEGINSELEN De belangrijkste prioritaire gebieden die voor elke kandidaat-lidstaat zijn vastgesteld hebben betrekking op hun vermogen om de verplichtingen na te komen die voortvloeien uit de criteria van Kopenhagen volgens welke het lidmaatschap vereist: - dat de kandidaat-lidstaat stabiele instellingen heeft die de democratie, de rechtsorde, de mensenrechten en het respect voor en de bescherming van minderheden garanderen; - dat er een functionerende markteconomie bestaat en het land in staat is om de concurrentiedruk en de marktkrachten binnen de Europese Unie het hoofd te bieden; - dat de kandidaat-lidstaat in staat is om de verplichtingen van het lidmaatschap op zich te nemen, wat mede inhoudt dat hij de doelstellingen van een politieke, economische en monetaire unie onderschrijft. De Europese Raad van Madrid heeft erop gewezen dat de kandidaat-lidstaten hun administratieve structuren moeten aanpassen om het harmonisch functioneren van het Gemeenschapsbeleid na de toetreding te waarborgen en in Luxemburg heeft de Europese Raad beklemtoond dat omzetting van het acquis in wetgeving noodzakelijk is, maar niet voldoende; het acquis moet ook daadwerkelijk worden toegepast. 3. PRIORITEITEN EN TUSSENTIJDSE DOELSTELLINGEN Uit de periodieke verslagen van de Commissie is duidelijk de omvang gebleken van de inspanningen die de kandidaat-lidstaten op bepaalde gebieden nog moeten leveren om zich op de toetreding voor te bereiden. Daarom moeten tussenstadia worden vastgesteld in de vorm van prioriteiten die elk vergezeld moeten gaan van precieze doelstellingen die in samenwerking met de betrokken landen worden vastgesteld en waarvan de verwezenlijking bepalend zal zijn voor de te verlenen bijstand en de vooruitgang van de onderhandelingen die met sommige landen worden gevoerd en het aanknopen van nieuwe onderhandelingen met andere landen. De prioriteiten en tussentijdse doelstellingen van de herziene partnerschappen voor toetreding worden in twee groepen opgesplitst, namelijk die voor de korte en die voor de middellange termijn. Die voor de korte termijn zijn geselecteerd op grond van het feit dat redelijkerwijs mag worden aangenomen dat Roemenië ze tegen eind 2000 volledig dan wel voor een groot deel kan verwezenlijken. Verwacht wordt dat de verwezenlijking van de prioriteiten voor de middellange termijn meer dan één jaar in beslag zal nemen, hoewel - voorzover mogelijk - ook in de loop van het jaar 2000 met de uitvoering daarvan zou moeten worden begonnen. De met de uitvoering van de prioriteiten van het partnerschap voor toetreding 1998 gemaakte vorderingen worden in het periodiek verslag voor 1999 geëvalueerd. Deze evaluatie is gebruikt bij de vaststelling van de prioriteiten voor het huidige partnerschap. Roemenië heeft op 14 juni 1999 een herziene versie van zijn nationaal programma voor de overname van het acquis (NPOA) ingediend. Het bevat een tijdschema voor de verwezenlijking van de prioriteiten en tussentijdse doelstellingen, gebaseerd op het eerste partnerschap voor toetreding alsook de nodige administratieve structuren en financiële middelen. Het partnerschap voor de toetreding vermeldt de prioritaire gebieden voor de voorbereiding van Roemenië op de toetreding. Roemenië zal nochtans alle in het periodiek verslag vermelde problemen moeten oplossen. Het is tevens van belang dat Roemenië de verplichtingen nakomt op het gebied van de aanpassing van de wetgeving en tenuitvoerlegging van het acquis in overeenstemming met de verbintenissen die het in het kader van de Europaovereenkomst, de screening en het onderhandelingsproces heeft aangegaan. Er zij op gewezen dat de omzetting van het acquis in wetgeving op zichzelf niet volstaat; het moet ook daadwerkelijk worden toegepast volgens dezelfde normen als die welke binnen de Europese Unie gelden. In alle hieronder genoemde gebieden is er behoefte aan een geloofwaardige en daadwerkelijke tenuitvoerlegging en handhaving van het acquis. Steunend op de analyse van het periodiek verslag van de Commissie zijn voor Roemenië de volgende prioriteiten voor de korte en middellange termijn en tussentijdse doelstellingen vastgesteld. 3.1. Korte termijn (2000) Politieke criteria - De beschikbaarstelling van voldoende begrotingsmiddelen voor de ondersteuning van kinderen in tehuizen en een algehele hervorming van het kinderbeschermingsstelsel en van de bepalingen voor de behandeling van kinderen en volwassenen met chronische ziekten en handicaps. - Intensivering van de dialoog tussen de regering en de Roma-gemeenschap met het doel een strategie ter verbetering van de economische en sociale omstandigheden van de Roma op te stellen en uit te voeren; beschikbaarstelling van voldoende financiële middelen voor programma's ter ondersteuning van minderheden. Economische criteria - Het herstellen van de macro-economische stabiliteit, met name door de tenuitvoerlegging van de structurele hervorming en het uitstippelen van een strategie op middellange termijn; het eens zijn over een gezamenlijke beoordeling met de Commissie. - Duurzame uitvoering van de overeenkomsten die gesloten zijn met het Internationaal Monetair Fonds, de Wereldbank en de Europese Unie. - Voortzetting van de herstructurering van de overheidsfinanciën. - Maatregelen om de werking van een grondmarkt mogelijk te maken en instelling van een eigendomsregister op nationaal niveau. - Het bevorderen van het concurrentievermogen door de herstructurering van een op de markt gericht bedrijfsleven (inclusief voor KMO), het stimuleren van nationale en buitenlandse investeringen, in het bijzonder door de vereenvoudiging van de juridische en administratieve procedures en de stabilisering van de regels die gelden voor privatisering en zakelijke activiteiten; toepassing van nieuwe faillissementsprocedures. - Goedkeuring van een herstructureringsplan voor de staalsector in overeenstemming met de vereisten voor de Europese Unie. Interne markt - Overheidsopdrachten: uitvoering van de wetgeving inzake openbare aanbestedingen. - Intellectuele- en industriële eigendomsrechten: harmonisering en handhaving van merkenrechten, auteursrechten en naburige rechten; versterking van de administratieve capaciteit en bestrijding van namaak, in het bijzonder door versterking van de controles aan de grenzen. - Gegevensbescherming: vaststelling van nationale wetgeving, met name de oprichting van een onafhankelijke controle-instantie. - Vrij verkeer van goederen: goedkeuring van kaderwetgeving voor de overname van de principes van de nieuwe globale aanpak en het scheppen van een compatibele administratieve infrastructuur; het vaststellen van kaderwetten inzake chemische stoffen en voedingsmiddelen; voortzetting van de omzetting van technische voorschriften voor de automobielindustrie. - Vrij verkeer van diensten: het vaststellen van wetgeving voor de overname van i) de richtlijn betreffende verzekeringsmaatschappijen en het toezicht daarop, ii) richtlijnen betreffende effecten en de gereglementeerde markten en iii) richtlijnen betreffende ondernemingen voor collectieve investeringen in overdraagbare waardepapieren; versterking van de capaciteiten van de instanties voor controle van de financiële sector. - Mededinging: het vaststellen van afgeleid recht om de basiswetgeving voor mededinging en staatshulp meer op elkaar af te stemmen, versterking van de mededingingsraad en het bureau voor mededinging, doorgaan met het opstellen van volledige jaarverslagen over staatshulp; afronding van de inventaris inzake staatshulp. - Audiovisuele sector: volledige aanpassing van de wetgeving. - Belastingen: harmonisering van de BTW- en accijnsvoorschriften, in het bijzonder om de ongelijke behandeling van geïmporteerde en inheemse sigaretten op te heffen; totstandbrenging van overeenstemming tussen de nieuwe belastingmaatregelen en de principes van de gedragscode voor bedrijfsbelasting. - Douane: maatregelen ter bestrijding van fraude en corruptie. Landbouw - Verdere aanpassing van de veterinaire en fytosanitaire wetgeving, versterking van de controles, in het bijzonder aan de toekomstige buitengrenzen van de Europese Unie. - Verdere maatregelen om een nationaal systeem voor dierenidentificatie in te voeren. - Aanneming van een wet over de controle van pesticiden in de landbouw en invoering van een controlesysteem voor residuen van bestrijdingsmiddelen in landbouwproducten. - Invoering van een wijngaardregister en versterking van de beheers- en controlesystemen in de wijnsector. Vervoer - Overname van de normen op het gebied van de veiligheid van schepen. Werkgelegenheid en sociale zaken - Ondersteuning van de sociale partners bij de opbouw van capaciteiten voor de verdere ontwikkeling en uitvoering van het acquis, in het bijzonder in het kader van de bilaterale sociale dialoog. - Voorbereiding van een nationale werkgelegenheidsstrategie, met steun van het gezamenlijke onderzoek inzake werkgelegenheidsbeleid, met het oog op een latere deelneming aan de Europese strategie voor werkgelegenheid. Milieu - Opstelling van gedetailleerde programma's voor de overname en uitvoering van richtlijnen. - Overname van de wetgeving betreffende de toegang tot informatie, natuurbescherming en stralingsbescherming. - Voorbereiding van kaderwetten voor lucht- en waterkwaliteit, afvalbeheer, industriële vervuiling, geïntegreerde preventie en bestrijding van verontreiniging (IPPC, grote stookinstallaties, Seveso II). - Versterking van de milieuadministratie, zowel op nationaal als regionaal niveau. - Uitwerking van een plan voor de financiering van investeringen (richtlijnspecifiek) op basis van de geschatte aanpassingskosten en realistische bronnen voor openbare en particuliere financiering op jaarbasis. - Volledige overname en uitvoering van de richtlijn inzake milieueffectbeoordeling. Justitie en binnenlandse zaken - Uitvoering van de wet op de Roemeense staatsgrenzen, met inbegrip van de fusie van de grensbewaking en grenspolitie; versnelling van de demilitarisering van de organen die onder het ministerie van Binnenlandse Zaken ressorteren; versterking van de controles aan de grenzen ter verhindering van illegale immigratie en om de volledige deelneming aan het Schengen-informatiesysteem mogelijk te maken. - Versterking van de organen belast met de toepassing van de wet en het gerechtelijk apparaat om de strijd voort te zetten tegen de georganiseerde misdaad, de drugshandel en corruptie; totstandbrenging van een betere coördinatie tussen de instanties die toezien op naleving van de wet. - Goedkeuring van een wet voor de preventie en bestrijding van corruptie en instelling van een onafhankelijke afdeling voor corruptiebestrijding; versterking van de capaciteiten om het witwassen van geld aan te pakken; ratificering van het Europese verdrag betreffende het witwassen van opbrengsten van misdaad en het Europees strafrechtelijk verdrag ter bestrijding van corruptie, en ondertekening van het OESO-verdrag op het gebied van steekpenningen. - De goedkeuring van de vreemdelingenwet en de vluchtelingenwet; verhoging van de transparantie en snellere toepassing van de asielprocedures. Versterking van de administratieve en gerechtelijke capaciteiten, met name inzake het beheer en de controle van de communautaire fondsen - Goedkeuring en tenuitvoerlegging van een wet over het openbare ambt. - Phare(1), Ispa(2) en Sapard(3): verdere uitwerking van het nationale ontwikkelingsplan en het plan voor plattelandsontwikkeling; vaststelling van het juridisch, administratief en budgettair kader (audit-module en audit-traject) voor de programmering en het beheer van Ispa en Sapard, alsook de invoering van milieueffectevaluaties en regels inzake overheidsopdrachten die compatibel met die van de Europese Unie zijn voor de verwezenlijking van projecten die met communautaire middelen gecofinancierd worden; instelling van een adequaat betaalorgaan voor Sapard. - Verbetering van de werkwijze van het gerechtelijk apparaat met inbegrip van i) vaststelling van een nieuw strafwetboek; ii) vaststelling van de wet inzake de strafrechtprocedure; iii) beperking van het gebruik van preventieve hechtenis; iv) vergemakkelijking van de toegang tot juridische bijstand en vertegenwoordiging; v) uitbreiding van het rechtbankinformatiesysteem tot alle rechtbanken en vi) een betere toepassing van civielrechtelijke uitspraken. - Invoering van een programmageoriënteerd begrotingsplan dat meerjarenvastleggingen mogelijk maakt, efficiëntere uitvoering van de begroting, verbetering van de belastinginning en van de budgettaire beschikbaarstelling; ondersteuning van de afdeling voor overheidsopdrachten van het ministerie van Financiën. - Voltooiing van het wettelijk kader voor de interne en externe financiële controle; versterking van de centrale organisatie in het ministerie van Financiën die belast is met de harmonisatie van de interne audit/controle-eenheden in de financiële instellingen, en invoering van \"functionele onafhankelijkheid\" van de interne controleurs/auditors zowel op centraal als op gedecentraliseerd niveau en financiële controles ex-ante. - Voorbereiding van de invoering van een prestatiecontrole en een auditmethodologie door de Rekenkamer. - Opleiding van beambten belast met de toepassing van de wetten betreffende concurrentie, de intellectuele en industriële eigendom en de consumentenbescherming. 3.2. Middellange termijn Politieke criteria - Consolidering van de hervorming en verbetering van de levensomstandigheden van kinderen die in instellingen verblijven. - Voortzetting van de uitvoering van de strategie ter verbetering van de economische en sociale omstandigheden van de Roma; uitvoering van maatregelen ter bestrijding van discriminatie (met name in de overheidsdiensten); het bevorderen van werkgelegenheidsmogelijkheden en verbetering van de toegang tot het onderwijs. - Voltooiing van de demilitarisering van de politie en de instanties die onder het ministerie van Binnenlandse Zaken ressorteren. Economische criteria - Consolidering van het juridisch en politiek kader om het herstel van een duurzame economische groei mogelijk te maken, en voltooiing van het privatiseringsproces. - Vaststelling van een procedure voor jaarlijks begrotingstoezicht, om de rapportage, het toezicht en de controle van de overheidsfinanciën, met name de begrotingsposten, aan de procedures van de Europese Unie aan te passen. - Voortzetting van de inspanningen om de voorwaarden te verbeteren voor de oprichting en ontwikkeling van particuliere ondernemingen, met bijzondere aandacht voor kleine en middelgrote ondernemingen. - Uitvoering van het herstructureringsprogramma van de staalindustrie. Interne markt - Intellectuele- en industriële-eigendomsrechten: voltooiing van de aanpassing en versterking van de uitvoeringsstructuren. - Vrij verkeer van goederen: uitvoering van de richtlijnen van de nieuwe aanpak, vaststelling van nieuwe wetgeving inzake farmaceutische producten, beginnen met de aanpassing van de resterende traditionele technische voorschriften, invoering van een systeem voor markttoezicht. - Vrij verkeer van personen: de aanpassing voltooien van de wederzijdse erkenning van diploma's. - Concurrentie: erop toezien dat de prijscontroleprocedures in overeenstemming zijn met de concurrentieregels; versterking van de instanties voor toezicht op kartelvorming en overheidssteun. - Consumentenbescherming: de aanpassing voortzetten en de instanties voor markttoezicht en tenuitvoerlegging versterken. - Telecommunicatie: het waarborgen van de onafhankelijkheid van het regulerend orgaan en de capaciteit ervan versterken. - Belastingen: de aanpassing voltooien van de BTW en de accijnzen, de bestaande wetten herzien en zorgen voor compatibiliteit met de gedragscode voor bedrijfsbelastingen; versterking van de administratieve samenwerking en de wederzijdse bijstand; verbetering van de efficiency van de belastingadministratie (organisatie, personeel en informatisering). - Douane: toepassing van vereenvoudigde procedures; versterking van de administratieve en operationele capaciteiten, met name op het gebied van de grenscontrole; voltooiing van het geïntegreerd douanetarief. Landbouw - Versterking van de mechanismen voor het beheer van het gemeenschappelijk landbouwbeleid en de administratieve structuren (toezicht op de landbouwmarkten en uitvoering van maatregelen voor structurele hervorming en plattelandsontwikkeling, invoering van organen en controlemechanismen). - Versterking van de administratie belast met levensmiddelencontrole en voortzetting van de modernisering van de voedselverwerkende sector om aan de normen van de Europese Unie inzake hygiëne en volksgezondheid te voldoen. - Voltooiing van het systeem voor de identificatie van dieren; uitvoering van een kwaliteitscontrolesysteem (risicoanalyse en kritische controlepunten), behandeling van dierlijk afval, modernisering van de programma's voor toezicht op residuen en zoönosis in vlees en op melkverwerkende fabrieken; voltooiing van de inspectiesystemen aan de toekomstige buitengrenzen. Visserij - Totstandbrenging van de nodige capaciteit voor de uitvoering en de handhaving van het gemeenschappelijk visserijbeleid. Energie - Voorbereiding op de energiebinnenmarkt, met name door wetgeving vast te stellen voor de uitvoering van de richtlijnen voor gas en elektriciteit. - Aanpassing van de energietarieven, de normen inzake energie-efficiëntie en brandstofkwaliteit; uitvoering van het acquis inzake olievoorraden. - Handhaving van de hoge niveaus op het gebied van de nucleaire veiligheid in de kerncentrale van Cernovoda. - Versterking van de structuren voor toezicht op de nucleaire veiligheid en stralingsbescherming. Vervoer - Overname van het acquis met name wat betreft het vervoer over zee, het luchtvervoer (in het bijzonder de veiligheid in de luchtvaart en luchtvaartbeheer), het vervoer per spoor, goederenverkeer over de weg (voorschriften voor het vervoer van gevaarlijke goederen, veiligheidsregels en belastingen) en de binnenscheepvaart (technische vereisten voor schepen). Werkgelegenheid en sociale zaken - Omzetting en toepassing van de communautaire wetgeving op het gebied van de gezondheid en veiligheid op de werkplek (met inbegrip van de kaderrichtlijn), arbeidsrecht, gelijke kansen voor mannen en vrouwen en volksgezondheid; versterking van de daarop betrekking hebbende administratieve structuren en die welke nodig zijn voor de coördinatie van de sociale zekerheid. - Instelling van een onafhankelijk garantiefonds voor werknemers ingeval van insolventie van de werkgever. Economische en sociale cohesie - Ontwikkeling van een nationaal beleid voor economische en sociale cohesie; voorbereiding van de uitvoering van regionale ontwikkelingsprogramma's alsook van communautaire initiatieven; verbetering van de interministeriële coördinatie voor structuurfondsen en opstelling van een begrotingssysteem en bijbehorende procedures die meerjarenverplichtingen mogelijk maken en het beheer daarvan overeenkomstig de normen inzake structuurfondsen, met inbegrip van beoordeling en evaluatie. Milieu - Voortzetting van de uitvoering van de harmonisatieprogramma's, met name de volledige overname in de sectoren water, afval en lucht, en voltooiing van de overname inzake lawaai, chemische stoffen en genetisch gewijzigde organismen. - Het integreren van de principes inzake duurzame ontwikkeling bij de definiëring en uitvoering van alle andere sectoriële beleidsmaatregelen. - Ontwikkeling van de capaciteiten inzake toezicht en uitvoering, met name door de decentralisering naar de bureaus voor milieubescherming. Justitie en binnenlandse zaken - Voortzetting van de geleidelijke aanpassing van de visawetgeving en -praktijk aan die van de Europese Unie. - Overname en toepassing van de internationale instrumenten voor de bestrijding van de drugshandel, in het bijzonder de overeenkomst betreffende de illegale handel over zee, ter uitvoering van artikel 17 van de Conventie van de Verenigde Naties tegen de illegale handel in drugs en psychotrope stoffen. - Versterking van de onafhankelijkheid van het gerechtelijk apparaat, invoering van objectieve criteria inzake aanwerving en carrièreontwikkeling. - Voortzetting van de strijd tegen de handel in vrouwen en kinderen. Versterking van de administratieve en justitiële capaciteit met name inzake het beheer en de controle van de EU-fondsen - Uitvoering van een globaal programma voor de hervorming van de overheidsdiensten met het oog op de verbetering van de capaciteiten van de overheidsadministratie om het acquis uit te voeren en te beheren. - Opleiding op het gebied van Gemeenschapsrecht voor procureurs, rechters en advocaten. - Versterking van de functies voor de controle op het gebruik van de overheidsfondsen door de terbeschikkingstelling van adequaat personeel, opleiding en outillage. - Versterking van het statistisch systeem in Roemenië om overeenstemming met de normen en standaards van de Europese Unie te bereiken. 4. PROGRAMMERING De Phare-toewijzing voor de periode 1995-1999 bedroeg in totaal 649 miljoen EUR. In aansluiting op de overeenkomst van de Europese Raad van Berlijn op 24 en 25 maart 1999, zal de financiële steun aan de kandidaat-lidstaten voor de periode 2000-2006 ook steun omvatten voor pretoetredingsmaatregelen op het gebied van landbouw en plattelandsontwikkeling via het pretoetredingsinstrument Sapard (Verordening (EG) nr. 1268/1999 van de Raad; PB L 161 van 26.6.1999, blz. 87) en een structureel instrument Ispa (Verordening (EG) nr. 1267/1999 van de Raad; PB L 161 van 26.6.1999, blz. 73) die in de periode voor de toetreding prioriteit zullen geven aan soortgelijke maatregelen als die welke in het kader van het Cohesiefonds worden gefinancierd. Roemenië kan uit deze nationale toewijzingen ook een deel van zijn deelname aan communautaire programma's, waaronder het vijfde kaderprogramma voor onderzoek en technologische ontwikkeling (PB L 26 van 1.2.1999, blz. 1), financieren. Daarnaast zal Roemenië ook toegang krijgen tot financiële middelen uit de meerlandenprogramma's die verband houden met het acquis. Medefinanciering door de kandidaat-lidstaten is voor alle investeringsprojecten vereist. De Commissie heeft sedert 1998 samengewerkt met de Europese Investeringsbank (EIB) en internationale financiële instellingen, met name de Europese Bank voor Wederopbouw en Ontwikkeling (EBWO) en de Wereldbank om de medefinanciering van projecten die betrekking hebben op de pretoetredingsprioriteiten te vergemakkelijken. 5. CONDITIONALITEIT De steun van de Gemeenschap voor de financiering van projecten via de drie pretoetredingsinstrumenten, namelijk Phare, Ispa en Sapard, is afhankelijk van het feit of Roemenië de uit de Europaovereenkomst voortvloeiende verplichtingen nakomt en maatregelen neemt om te voldoen aan de criteria van Kopenhagen en met name in het jaar 2000 vorderingen maakt met de tenuitvoerlegging van de specifieke prioriteiten van dit partnerschap voor de toetreding. Bij niet-naleving van deze algemene voorwaarden kan de Raad op grond van artikel 4 van Verordening (EG) nr. 622/98 besluiten de financiële bijstand op te schorten. 6. TOEZICHT Op de tenuitvoerlegging van het partnerschap voor toetreding wordt toezicht gehouden in het kader van Europaovereenkomst. Zoals de Europese Raad van Luxemburg heeft beklemtoond is het van belang dat de instellingen van de Europaovereenkomst het kader blijven vormen waarin de overname van het acquis volgens dezelfde modaliteiten kan worden onderzocht, ongeacht het feit of al dan niet onderhandelingen zijn geopend. De relevante delen van het partnerschap voor de toetreding worden in het bevoegde subcomité besproken. Het Associatiecomité bespreekt de algemene ontwikkelingen, de vorderingen en problemen bij het voldoen aan de prioriteiten en tussentijdse doelstellingen en meer specifieke onderwerpen die het door de subcomités voorgelegd krijgt. Het comité van beheer van Phare ziet erop toe dat de financieringsbesluiten uit hoofde van de drie pretoetredingsinstrumenten, namelijk Phare, Ispa en Sapard, met elkaar verenigbaar zijn alsook met de partnerschappen voor de toetreding, als vastgelegd in de verordening betreffende de coördinatie (Verordening (EG) nr. 1266/1999 van de Raad; PB L 161 van 26.6.1999, blz. 68). Het partnerschap voor toetreding zal ook in de toekomst indien nodig worden gewijzigd, in overeenstemming met artikel 2 van Verordening (EG) nr. 622/98. (1) Phare: Actieprogramma voor gecoördineerde hulp aan Polen en Hongarije. (2) Ispa: \"Instrument for Structural Policies for Pre-Accession\" - pretoetredingsinstrument voor structuurbeleid. (3) Sapard: \"Special Accession Programme for Agriculture en Rural Development\" - speciaal toetredingsprogramma voor landbouw en plattelandsontwikkeling.",
  "source": "EUR LEX"
}