{
  "url": "http://www.w3.org/1999/xhtml\">",
  "content": "L_2011329NL.01000701.xml 13.12.2011 NL Publicatieblad van de Europese Unie L 329/7 UITVOERINGSBESLUIT VAN DE RAAD van 30 november 2011 tot wijziging van Uitvoeringsbesluit 2011/77/EU tot verlening van financiële bijstand van de Unie aan Ierland (2011/827/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 407/2010 van de Raad van 11 mei 2010 houdende instelling van een Europees financieel stabilisatiemechanisme ( 1 ) , en met name artikel 3, lid 2, Gezien het voorstel van de Europese Commissie, Overwegende hetgeen volgt: (1) Op verzoek van Ierland heeft de Raad Ierland financiële bijstand verleend (Uitvoeringsbesluit 2011/77/EU ( 2 ) ) ter ondersteuning van een krachtig economisch en financieel hervormingsprogramma dat erop gericht is het vertrouwen te herstellen, de economie wederom op een duurzaam groeipad te brengen en de financiële stabiliteit in Ierland, het eurogebied en de EU te vrijwaren. (2) Overeenkomstig artikel 3, lid 9, van Uitvoeringsbesluit 2011/77/EU heeft de Commissie samen met het Internationaal Monetair Fonds en in contact met de ECB voor de vierde keer beoordeeld welke vorderingen de Ierse autoriteiten bij de uitvoering van de overeengekomen maatregelen maken, hoe doeltreffend deze zijn en welk economisch en sociaal effect deze maatregelen sorteren. (3) De resterende behoefte aan uitstaand kapitaal van Bank of Ireland is gedaald van 500 miljoen EUR tot 350 miljoen EUR als gevolg van verdere passivabeheerexercities en winsten uit het liquideren van hedgingcontracten in verband met achtergestelde schuldinstrumenten. (4) De Ierse autoriteiten hebben gevraagd de uiterste termijn voor het opstellen van de wetgeving ter versterking van het regelgevingskader voor de sector kredietverenigingen naar het einde van het tweede kwartaal van 2012 te verschuiven om grondige raadpleging van de belanghebbenden mogelijk te maken. In de tussentijd zullen de autoriteiten de zwakke punten bij de kredietverenigingen die er het slechtst aan toe zijn aanpakken en de deposito’s beschermen om de financiële stabiliteit te verzekeren. (5) De Ierse autoriteiten hebben gevraagd de uiterste termijn voor het opstellen van de overwogen wetgeving inzake budgettaire verantwoordelijkheid houdende vaststelling van de recente verbeteringen van het stabiliteits- en groeipact naar het einde van het eerste kwartaal van 2012 te verschuiven om grondige bespreking met de belanghebbenden mogelijk te maken. (6) In het licht van deze ontwikkelingen en overwegingen moet Uitvoeringsbesluit 2011/77/EU worden gewijzigd, HEEFT HET VOLGENDE BESLUIT VASTGESTELD: Artikel 1 Artikel 3 van Uitvoeringsbesluit 2011/77/EU wordt als volgt gewijzigd: 1) In lid 7 wordt het bepaalde onder g) vervangen door: „g) uiterlijk eind juli 2011 de binnenlandse banken herkapitaliseren (met inachtneming van een passende correctie voor de verwachte activaverkopen en passivabeheerexercities in het geval van Irish Life & Permanent en Bank of Ireland) op basis van de bevindingen van de Prudential Liquidity Assessment Review (PLAR) en Prudential Capital Assessment Review (PCAR) van 2011, zoals op 31 maart 2011 aangekondigd door de Centrale Bank van Ierland. Om verdere lastendeling mogelijk te maken, wordt de laatste stap van 0,35 miljard EUR bij het herkapitaliseren van Bank of Ireland uiterlijk eind 2011 voltooid en wordt elke verdere herkapitalisatie van Irish Life & Permanent voltooid na de afstoting van de verzekeringsarm.”. 2) In lid 7 worden de punten e) en p) geschrapt. 3) Aan lid 8 wordt het volgende toegevoegd: „d) indienen bij de Oireachtas van wetgeving om de kredietverenigingen bij te staan met een versterkt regelgevingskader, waaronder effectievere governance- en regelgevingseisen. e) vaststellen van maatregelen om tot een geloofwaardigere begrotingsstrategie te komen en het begrotingskader te versterken. Ierland gaat over tot de vaststelling en toepassing van de budgettaire regel dat inkomstenmeevallers in de periode 2011-2015 voor tekort- en schuldreductie worden aangewend. Ierland gaat over tot de invoering van een Fiscal Responsibility Bill waaronder bepalingen voor een begrotingskader voor de middellange termijn met bindende meerjarenplafonds voor de uitgaven op elk gebied, budgettaire regels en verzekert de onafhankelijkheid van de Fiscal Advisory Council. Daarbij wordt rekening gehouden met de herziene hervormingen inzake economische governance op uniaal niveau en wordt voortgebouwd op reeds doorgevoerde hervormingen.”. Artikel 2 Dit besluit is gericht tot Ierland. Artikel 3 Dit besluit wordt bekendgemaakt in het Publicatieblad van de Europese Unie . Gedaan te Brussel, 30 november 2011. Voor de Raad De voorzitter J. VINCENT-ROSTOWSKI ( 1 ) PB L 118 van 12.5.2010, blz. 1 . ( 2 ) PB L 30 van 4.2.2011, blz. 34 .",
  "source": "EUR LEX"
}