{
  "url": "http://www.w3.org/1999/xhtml\">",
  "content": "L_2022119NL.01010301.xml 21.4.2022 NL Publicatieblad van de Europese Unie L 119/103 BESLUIT (EU) 2022/656 VAN DE RAAD van 11 april 2022 betreffende de bepaling van het standpunt dat namens de Europese Unie in het Technisch Comité inzake de douanewaarde en in de Technische Commissie “Oorsprongsregels”, die zijn opgericht onder auspiciën van de Werelddouaneorganisatie, moet worden ingenomen met betrekking tot de goedkeuring van raadgevingen, commentaren, toelichtingen, casestudy’s, studies en soortgelijke handelingen betreffende de douanewaarde van ingevoerde goederen in het kader van de Overeenkomst inzake de toepassing van artikel VII van de Algemene Overeenkomst betreffende tarieven en handel 1994 en de goedkeuring van raadgevingen, informatie en adviezen, en soortgelijke handelingen, betreffende de bepaling van de oorsprong van goederen in het kader van de Overeenkomst betreffende de oorsprongsregels DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in combinatie met artikel 218, lid 9, Gezien het voorstel van de Europese Commissie, Overwegende hetgeen volgt: (1) Bij Besluit 94/800/EG van de Raad ( 1 ) heeft de Unie de Overeenkomst inzake de toepassing van artikel VII van de Algemene Overeenkomst betreffende tarieven en handel 1994 (Overeenkomst inzake de douanewaarde) en de Overeenkomst betreffende de oorsprongsregels goedgekeurd. (2) Bij artikel 18, lid 2, van de Overeenkomst inzake de douanewaarde is onder auspiciën van de Internationale Douaneraad het Technisch Comité inzake de douanewaarde (TCD) opgericht, dat overeenkomstig punt 1 van bijlage II bij die overeenkomst moet zorgen voor eenheid in uitlegging en toepassing ervan op technisch niveau. (3) Op grond van punt 2, a), van bijlage II bij de Overeenkomst inzake de douanewaarde is het TCD verantwoordelijk voor het onderzoeken van bepaalde technische problemen die zich voordoen bij de dagelijkse hantering van het stelsel van berekening van de douanewaarde van de leden en voor het dienen met raadgevingen, gebaseerd op de gegeven feiten, omtrent gepaste oplossingen. (4) Op grond van punt 2, b), van bijlage II bij de Overeenkomst inzake de douanewaarde is het TCD verantwoordelijk voor het op verzoek bestuderen van wetten, procedures en praktijken inzake de berekening van de waarde die verband houden met de Overeenkomst inzake de douanewaarde en het voorbereiden van verslagen over de resultaten van dergelijke studies. (5) Op grond van punt 2, d), van bijlage II bij de Overeenkomst inzake de douanewaarde is het TCD verantwoordelijk voor het verstrekken van deze inlichtingen en adviezen inzake de berekening van de douanewaarde van ingevoerde goederen, die kunnen worden gevraagd door een lid of het Comité inzake de douanewaarde, dat is opgericht op grond van artikel 18, lid 1, van die overeenkomst. Dergelijke informatie en adviezen kunnen de vorm aannemen van raadgevingen of toelichtingen. (6) Bij artikel 4, lid 2, van de Overeenkomst betreffende de oorsprongsregels is onder auspiciën van de Internationale Douaneraad de Technische Commissie “Oorsprongsregels” (TCO) opgericht, die de in bijlage I bij die overeenkomst voorgeschreven technische werkzaamheden verricht. (7) Op grond van punt 1, a), van bijlage I bij de Overeenkomst betreffende de oorsprongsregels is de TCO verantwoordelijk voor het onderzoeken van specifieke technische problemen die zijn gerezen bij de praktische toepassing van de oorsprongsregels door de leden en, op grond van de beschreven feiten, voor raadgevingen over passende oplossingen. (8) Op grond van punt 1, b), van bijlage I bij de Overeenkomst betreffende de oorsprongsregels is de TCO verantwoordelijk voor het verstrekken van informatie en advies over kwesties in verband met de bepaling van de oorsprong van goederen, zulks op verzoek van een lid of de Commissie “Oorsprongsregels”, die is opgericht op grond van artikel 4, lid 1, van die Overeenkomst. (9) Het is passend het standpunt te bepalen dat namens de Unie in het TCD moet worden ingenomen met betrekking tot de goedkeuring van raadgevingen, commentaren, toelichtingen, casestudy’s, studies en soortgelijke handelingen inzake aangelegenheden betreffende de douanewaarde van ingevoerde goederen teneinde tot eenheid in uitlegging en toepassing van de Overeenkomst inzake de douanewaarde te komen, aangezien dergelijke handelingen een beslissende invloed kunnen hebben op de inhoud van het Unierecht, namelijk Verordening (EU) nr. 952/2013 van het Europees Parlement en de Raad ( 2 ) , Gedelegeerde Verordening (EU) 2015/2446 van de Commissie ( 3 ) en Uitvoeringsverordening (EU) 2015/2447 van de Commissie ( 4 ) die betrekking hebben op de douanewaarde van goederen en de bepaling daarvan. (10) Het is passend het standpunt te bepalen dat namens de Unie in de TCO moet worden ingenomen met betrekking tot de goedkeuring van raadgevingen, informatie en advies, en soortgelijke handelingen, inzake aangelegenheden betreffende de bepaling van de oorsprong van goederen teneinde de uniformiteit in de uitlegging en toepassing van de Overeenkomst betreffende de oorsprongsregels te waarborgen, aangezien dergelijke handelingen een beslissende invloed kunnen hebben op de inhoud van het Unierecht, namelijk Verordening (EU) nr. 952/2013, Gedelegeerde Verordening (EU) 2015/2446 en Uitvoeringsverordening (EU) 2015/2447 die betrekking hebben op de oorsprong van goederen en de bepaling daarvan. (11) Het is in het belang van de Unie dat de standpunten die namens de Unie in het TCD kenbaar worden gemaakt overeenkomstig de beginselen, criteria en oriëntaties voor de douanewaarde van ingevoerde goederen worden bepaald en dat de standpunten die namens de Unie in de TCO kenbaar worden gemaakt overeenkomstig de beginselen, criteria en oriëntaties voor de bepaling van de oorsprong van goederen worden bepaald. Het is eveneens in het belang van de Unie dat deze standpunten snel worden bepaald, zodat de Unie haar rechten in het TCD en de TCO kan uitoefenen. (12) In het licht van de hoogst technische aard van aangelegenheden inzake de douanewaarde van ingevoerde goederen en de bepaling van de oorsprong van goederen, het grote aantal vraagstukken dat in de jaarlijkse TCD- en TCO-vergaderingen aan de orde komt, de korte tijd die beschikbaar is voor de bestudering van de door het Werelddouaneorganisatie (WDO)-secretariaat en de leden van het TCD of van de TCO ter voorbereiding van de TCD- of TCO-vergaderingen verstrekte documenten, en de daaruit voortvloeiende noodzaak om in het standpunt van de Unie rekening te houden met en op doeltreffende wijze gebruik te maken van de nieuwe informatie die voor of tijdens die vergaderingen wordt voorgelegd, moeten voor de uitwerking van het standpunt van de Unie de nodige stappen worden gezet in overeenstemming met het beginsel van loyale samenwerking tussen de instellingen dat is neergelegd in artikel 13, lid 2, van het Verdrag betreffende de Europese Unie (VEU). (13) Gelet op het feit dat werkdocumenten herhaaldelijk laat vóór de TCD- en TCO-vergaderingen beschikbaar zijn, en met het oog op de bescherming van de rechten en belangen van de Unie binnen het TCD en de TCO, moet de Commissie het WDO-secretariaat vragen de werkdocumenten overeenkomstig het reglement van orde van het TCD en de TCO- ten minste dertig dagen vóór de aanvangsdatum van de desbetreffende zitting te versturen. (14) Om ervoor te zorgen dat de Raad het in dit besluit vervatte beleid regelmatig kan evalueren en, in voorkomend geval, kan herzien, en in de geest van loyale samenwerking tussen de instellingen van de Unie, zoals verankerd in artikel 13, lid 2, van het VEU, moet de geldigheid van dit besluit in de tijd worden beperkt, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie in het Technisch Comité inzake de douanewaarde, dat onder auspiciën van de Werelddouaneorganisatie is opgericht, moet worden ingenomen ten aanzien van de goedkeuring van raadgevingen, commentaren, toelichtingen, casestudy’s, studies en soortgelijke handelingen betreffende de douanewaarde van ingevoerde goederen in het kader van de Overeenkomst inzake de toepassing van artikel VII van de Algemene Overeenkomst betreffende tarieven en handel 1994, en ten aanzien van de voorbereiding van dergelijke handelingen, wordt bepaald overeenkomstig de beginselen, criteria en oriëntaties van deel I van de bijlage bij dit besluit. Artikel 2 Het uit hoofde van artikel 1 in te nemen standpunt van de Unie wordt uitgewerkt overeenkomstig deel II van de bijlage. Artikel 3 Het standpunt dat namens de Unie in de Technische Commissie “Oorsprongsregels”, die onder auspiciën van de Werelddouaneorganisatie is opgericht, moet worden ingenomen ten aanzien van de goedkeuring van raadgevingen, informatie en adviezen, en soortgelijke handelingen, betreffende de bepaling van de oorsprong van goederen in het kader van de Overeenkomst betreffende de oorsprongsregels, en ten aanzien van de voorbereiding van dergelijke handelingen, wordt bepaald overeenkomstig de beginselen, criteria en oriëntaties van deel I van de bijlage bij dit besluit. Artikel 4 Het uit hoofde van artikel 3 in te nemen standpunt van de Unie wordt uitgewerkt overeenkomstig deel II van de bijlage. Artikel 5 Dit besluit treedt in werking op de datum van de vaststelling ervan. Het verstrijkt op 31 december 2025. Gedaan te Luxemburg, 11 april 2022. Voor de Raad De voorzitter J. BORRELL FONTELLES ( 1 ) Besluit 94/800/EG van de Raad van 22 december 1994 betreffende de sluiting, namens de Europese Gemeenschap voor wat betreft de onder haar bevoegdheid vallende aangelegenheden, van de uit de multilaterale handelsbesprekingen in het kader van de Uruguay-Ronde (1986-1994) voortvloeiende overeenkomsten ( PB L 336 van 23.12.1994, blz. 1 ). ( 2 ) Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( PB L 269 van 10.10.2013, blz. 1 ). ( 3 ) Gedelegeerde Verordening (EU) 2015/2446 van de Commissie van 28 juli 2015 tot aanvulling van Verordening (EU) nr. 952/2013 van het Europees Parlement en de Raad met nadere regels betreffende een aantal bepalingen van het douanewetboek van de Unie ( PB L 343 van 29.12.2015, blz. 1 ). ( 4 ) Uitvoeringsverordening (EU) 2015/2447 van de Commissie van 24 november 2015 houdende nadere uitvoeringsvoorschriften voor enkele bepalingen van Verordening (EU) nr. 952/2013 van het Europees Parlement en de Raad tot vaststelling van het douanewetboek van de Unie ( PB L 343 van 29.12.2015, blz. 558 ). BIJLAGE I. Standpunt dat namens de Europese Unie in het Technisch Comité inzake de douanewaarde en in de Technische Commissie “Oorsprongsregels”, die zijn opgericht onder auspiciën van de Werelddouaneorganisatie, moet worden ingenomen met betrekking tot de goedkeuring van raadgevingen, commentaren, toelichtingen, casestudy’s, studies en soortgelijke handelingen betreffende de douanewaarde van ingevoerde goederen in het kader van de Overeenkomst inzake de toepassing van artikel VII van de Algemene Overeenkomst betreffende tarieven en handel 1994 en de goedkeuring van raadgevingen, informatie en adviezen, en soortgelijke handelingen, betreffende de bepaling van de oorsprong van goederen in het kader van de Overeenkomst betreffende de oorsprongsregels 1.   BEGINSELEN In het kader van het Technisch Comité inzake de douanewaarde en de Technische Commissie “Oorsprongsregels” die onder auspiciën van de Werelddouaneorganisatie (WDO) zijn opgericht, moet de Unie: a) de bepaling van de douanewaarde van ingevoerde goederen en de uniforme interpretatie en toepassing van de Overeenkomst inzake de toepassing van artikel VII van de Algemene Overeenkomst betreffende tarieven en handel 1994 (Overeenkomst inzake de douanewaarde) bevorderen, vergemakkelijken en daar een bijdrage aan leveren; b) de bepaling van de oorsprong van goederen en de uniforme interpretatie en toepassing van de Overeenkomst betreffende de oorsprongsregels bevorderen, vergemakkelijken en daar een bijdrage aan leveren; c) streven naar een passende betrokkenheid van belanghebbenden bij de voorbereiding van raadgevingen, commentaren, toelichtingen, casestudy’s, studies, informatie of adviezen over aangelegenheden betreffende de douanewaarde van ingevoerde goederen of de bepaling van de oorsprong van goederen of soortgelijke handelingen van het Technisch Comité inzake de douanewaarde (TCD) en de Technische Commissie “Oorsprongsregels” (TCO), en ervoor zorgen dat dergelijke handelingen in overeenstemming zijn met respectievelijk de Overeenkomst inzake de douanewaarde en de Overeenkomst betreffende de oorsprongsregels; d) ervoor zorgen dat maatregelen van het TCD in overeenstemming zijn met de algemene inleiding bij de Overeenkomst inzake de douanewaarde en met de aantekeningen voor de interpretatie in bijlage I bij de Overeenkomst inzake de douanewaarde; e) standpunten bevorderen die in overeenstemming zijn met het beleid en de beste praktijken van de Unie, met inbegrip van de doelstelling om de financiële belangen van de Unie te beschermen, alsook met alle andere internationale verbintenissen van de Unie op het betrokken gebied. 2.   CRITERIA De namens de Unie in te nemen standpunten moeten: a) worden bepaald overeenkomstig de Overeenkomst inzake de douanewaarde, de algemene inlichting daarbij en de aantekeningen voor de interpretatie in bijlage I bij die overeenkomst, voor zover het de bepaling van de douanewaarde van ingevoerde goederen betreft; b) worden bepaald overeenkomstig de Overeenkomst betreffende de oorsprongsregels, voor zover het de bepaling van de oorsprong van goederen betreft; c) in voorkomend geval rekening houden met: i) jurisprudentie van het Hof van Justitie van de Europese Unie met betrekking tot de douanewaarde van ingevoerde goederen en de bepaling van de oorsprong van goederen, ii) eerder door het TCD of de TCO goedgekeurde instrumenten die nog steeds van toepassing zijn, iii) het rechtskader van de Unie inzake de douanewaarde van ingevoerde goederen en de bepaling van de oorsprong van goederen, iv) de in het kader van de afdeling Douanewaarde van de Groep douanedeskundigen opgestelde richtsnoeren voor de douanewaarde van ingevoerde goederen, v) de in het kader van de afdeling Oorsprong van de Groep douanedeskundigen opgestelde richtsnoeren voor de bepaling van de oorsprong van goederen, vi) andere door de Raad of de Commissie opgestelde rechtshandelingen en richtsnoeren voor de douanewaarde van ingevoerde goederen en de bepaling van de de oorsprong van goederen. 3.   ORIËNTATIES De Unie moet, waar passend: a) de goedkeuring door het TCD en de TCO van raadgevingen, commentaren, toelichtingen, casestudy’s, studies, informatie en adviezen, of soortgelijke handelingen, betreffende de douanewaarde van ingevoerde goederen of de bepaling van de oorsprong van goederen steunen, teneinde op technisch niveau te zorgen voor uniformiteit in de interpretatie en toepassing van de Overeenkomst inzake de douanewaarde en de Overeenkomst betreffende de oorsprongsregels; b) instrumenten als bedoeld in punt a) voorstellen en voorbereiden. II. Uitwerking van het standpunt dat namens de Unie in het Technisch Comité inzake de douanewaarde en in de Technische Commissie “Oorsprongsregels”, die zijn opgericht onder auspiciën van de Werelddouaneorganisatie, moet worden ingenomen met betrekking tot de goedkeuring van raadgevingen, commentaren, toelichtingen, casestudy’s, studies en soortgelijke handelingen betreffende de douanewaarde van ingevoerde goederen in het kader van de Overeenkomst inzake de douanewaarde en de goedkeuring van raadgevingen, informatie en adviezen, en soortgelijke handelingen, betreffende de bepaling van de oorsprong van goederen in het kader van de Overeenkomst betreffende de oorsprongsregels 1. Vóór elke TCD- of TCO-vergadering waarin het TCD of de TCO wordt verzocht raadgevingen, commentaren, toelichtingen, casestudy’s, studies, informatie en adviezen, of soortgelijke handelingen, met rechtsgevolgen voor de Unie goed te keuren, worden de nodige stappen gezet om ervoor te zorgen dat in het namens de Unie in te nemen standpunt de aan de Commissie toegezonden meest recente technische en andere relevante informatie in aanmerking wordt genomen overeenkomstig de beginselen, criteria en oriëntaties van deel I. Met het oog op de bescherming van de rechten en belangen van de Unie in de WDO let de Commissie er in het bijzonder op dat werkdocumenten overeenkomstig het reglement van orde van het TCD en de TCO beschikbaar worden gesteld. 2. Daartoe zendt de Commissie lang genoeg vóór elke in punt 1 bedoelde TCD- of TCO-vergadering een op de overeenkomstig punt 1 aan de Commissie toegezonden informatie gebaseerd schriftelijk document met het voorgestelde uitgewerkte standpunt van de Unie toe aan de Raad met het oog op bespreking en bekrachtiging van de bijzonderheden van het namens de Unie kenbaar te maken standpunt. De Raad onderzoekt de documenten van de Commissie zo spoedig mogelijk. Indien de Raad een bepaald deel van het voorstel niet bekrachtigt, presenteert de Commissie over dat deel geen standpunt van de Unie in het TCD of de TCO. 3. Wanneer het standpunt van de Unie wezenlijk afwijkt van de raadgevingen, commentaren, toelichtingen, casestudy’s, studies en soortgelijke handelingen die in het TCD zijn voorgesteld, of van de raadgevingen, informatie en adviezen, en soortgelijke handelingen, die in de TCO zijn voorgesteld, moet de Commissie namens de Unie het standpunt kenbaar maken dat de vereiste consensus over de handeling in kwestie ontbreekt en de handeling dus niet door het TCD of de TCO kan worden goedgekeurd. 4. Om de rechten van de Unie te beschermen en te vermijden dat een besluit wordt genomen over een aangelegenheid waarover de Raad geen standpunt kan innemen voordat de leden van het TCD of de TCO worden verzocht hun definitieve standpunt kenbaar te maken over de goedkeuring van raadgevingen, commentaren, toelichtingen, casestudy’s, studies, informatie en adviezen en soortgelijke handelingen, moet de Commissie namens de Unie verzoeken om de voorgestelde handeling in het TCD of de TCO verder te bespreken.",
  "source": "EUR LEX"
}