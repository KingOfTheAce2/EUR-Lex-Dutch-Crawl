{
  "url": "http://www.w3.org/1999/xhtml\">",
  "content": "L_2022326NL.01000801.xml 21.12.2022 NL Publicatieblad van de Europese Unie L 326/8 VERORDENING (EU) 2022/2514 VAN DE COMMISSIE van 14 december 2022 tot wijziging van Verordening (EU) nr. 717/2014 wat de toepassingsperiode ervan betreft DE EUROPESE COMMISSIE, Gezien het Verdrag betreffende de werking van de Europese Unie, en met name artikel 108, lid 4, Gezien Verordening (EU) 2015/1588 van de Raad van 13 juli 2015 betreffende de toepassing van de artikelen 107 en 108 van het Verdrag betreffende de werking van de Europese Unie op bepaalde soorten horizontale steunmaatregelen ( 1 ) , en met name artikel 2, lid 1, Na raadpleging van het Adviescomité inzake overheidssteun, Overwegende hetgeen volgt: (1) In 2019 is de Commissie begonnen met een evaluatie van de prestaties van de sectorale instrumenten die van toepassing zijn op staatssteun in de visserij- en aquacultuursector sinds de goedkeuring ervan in 2014-2015, waaronder Verordening (EU) nr. 717/2014 van de Commissie ( 2 ) , om ze te wijzigen of te vervangen voor de periode 2021-2027. Uit de resultaten van die evaluatie blijkt dat Verordening (EU) nr. 717/2014 een relevant, efficiënt en doeltreffend instrument blijft, met name om lidstaten in de gelegenheid te stellen snel te reageren op negatieve kortetermijngevolgen van onverwachte gebeurtenissen die de economische prestaties van levensvatbare marktdeelnemers kunnen aantasten en banen in gevaar kunnen brengen. (2) In het kader van de in overweging 1 bedoelde evaluatie en om ervoor te zorgen dat de lidstaten kleine steunbedragen kunnen blijven toekennen in afwachting van de goedkeuring van Verordening (EU) 2021/1139 van het Europees Parlement en de Raad ( 3 ) , is bij Verordening (EU) 2020/2008 van de Commissie ( 4 ) de toepassingsperiode van Verordening (EU) nr. 717/2014 verlengd tot en met 31 december 2022. (3) Na de raadpleging van het Adviescomité inzake overheidssteun op 11 maart 2022 en 9 september 2022 en in het licht van de opmerkingen die in het kader van de openbare raadpleging zijn ontvangen, is de Commissie blijven nadenken over de reikwijdte van de wijziging van Verordening (EU) nr. 717/2014. (4) Om de Commissie in staat te stellen haar definitieve standpunt ter zake te bepalen en ervoor te zorgen dat de lidstaten kleine steunbedragen kunnen blijven toekennen overeenkomstig Verordening (EU) nr. 717/2014, is het raadzaam de toepassingsperiode ervan te verlengen met ingang van 1 januari 2023 en tot en met 31 december 2023. (5) Om te waarborgen dat de lidstaten zonder onderbreking de-minimissteun kunnen blijven toekennen, moet deze verordening met spoed in werking treden. (6) Verordening (EU) nr. 717/2014 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 In artikel 8 van Verordening (EU) nr. 717/2014 wordt de tweede alinea vervangen door: “Zij is van toepassing tot en met 31 december 2023.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 december 2022. Voor de Commissie De voorzitter Ursula VON DER LEYEN ( 1 ) PB L 248 van 24.9.2015, blz. 1 . ( 2 ) Verordening (EU) nr. 717/2014 van de Commissie van 27 juni 2014 inzake de toepassing van de artikelen 107 en 108 van het Verdrag betreffende de werking van de Europese Unie op de-minimissteun in de visserij- en aquacultuursector ( PB L 190 van 28.6.2014, blz. 45 ). ( 3 ) Verordening (EU) 2021/1139 van het Europees Parlement en de Raad van 7 juli 2021 tot oprichting van het Europees Fonds voor maritieme zaken, visserij en aquacultuur en tot wijziging van Verordening (EU) 2017/1004 ( PB L 247 van 13.7.2021, blz. 1 ). ( 4 ) Verordening (EU) 2020/2008 van de Commissie van 8 december 2020 tot wijziging van de Verordeningen (EU) nr. 702/2014, (EU) nr. 717/2014 en (EU) nr. 1388/2014 wat betreft de periode van toepassing ervan en andere desbetreffende aanpassingen ( PB L 414 van 9.12.2020, blz. 15 ).",
  "source": "EUR LEX"
}