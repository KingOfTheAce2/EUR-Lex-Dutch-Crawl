{
  "url": "http://www.w3.org/1999/xhtml\">",
  "content": "L_2008120NL.01001701.xml 7.5.2008 NL Publicatieblad van de Europese Unie L 120/17 BESCHIKKING VAN DE COMMISSIE van 30 april 2008 tot vaststelling van de financiële bijdrage van de Gemeenschap in de uitgaven voor de spoedmaatregelen ter bestrijding van aviaire influenza in Nederland in 2003 (Kennisgeving geschied onder nummer C(2008) 1668) (Alleen de tekst in de Nederlandse taal is authentiek) (2008/360/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 3, lid 3, Overwegende hetgeen volgt: (1) In Nederland hebben zich in 2003 uitbraken van aviaire influenza voorgedaan. Het uitbreken van deze ziekte vormde een ernstig risico voor de veestapel in de Gemeenschap. (2) Om de verspreiding van de ziekte te voorkomen en haar zo snel mogelijk te helpen uitroeien, moet de Gemeenschap overeenkomstig Beschikking 90/424/EEG financieel bijdragen in de subsidiabele kosten die de lidstaat in het kader van de spoedmaatregelen ter bestrijding van de ziekte heeft gemaakt. (3) Bij Beschikking 2003/678/EG van de Commissie van 24 september 2003 over een eerste financiële bijdrage van de Gemeenschap in de subsidiabele kosten voor de uitroeiing van aviaire influenza in Nederland in 2003 ( 2 ) werd aan Nederland een financiële bijdrage van de Gemeenschap toegekend in de uitgaven voor de spoedmaatregelen ter bestrijding van aviaire influenza in 2003. (4) Die beschikking voorzag in de betaling van een eerste voorschot van 40 000 000 EUR. (5) Overeenkomstig die beschikking moet het saldo van de financiële bijdrage van de Gemeenschap worden betaald op basis van de op 14 maart 2004, 26 juli 2005 en 2 november 2006 door Nederland ingediende aanvragen. (6) Rekening houdend met het bovenstaande moet nu het totale bedrag worden vastgesteld van de financiële bijdrage van de Gemeenschap in de subsidiabele uitgaven voor de uitroeiing van aviaire influenza in Nederland in 2003. (7) Op grond van de resultaten van de controles die de Commissie overeenkomstig de veterinairrechtelijke voorschriften van de Gemeenschap en de voorwaarden voor het verlenen van communautaire financiële steun heeft uitgevoerd, kunnen niet alle kosten als subsidiabel worden aangemerkt. (8) De opmerkingen van de Commissie, de wijze van berekening van de subsidiabele kosten en de slotconclusies zijn per brief van 12 juli 2007, 26 oktober 2007 en 5 december 2007 aan Nederland meegedeeld. (9) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De totale bijdrage van de Gemeenschap in de kosten van de uitroeiing van aviaire influenza in Nederland in 2003 overeenkomstig Beschikking 2003/678/EG wordt vastgesteld op 65 516 152,41 EUR. Artikel 2 Deze beschikking is gericht tot het Koninkrijk der Nederlanden. Gedaan te Brussel, 30 april 2008. Voor de Commissie Androulla VASSILIOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Beschikking 2006/53/EG van de Raad ( PB L 29 van 2.2.2006, blz. 37 ). ( 2 ) PB L 249 van 1.10.2003, blz. 53 . Beschikking laatstelijk gewijzigd bij Beschikking 2004/27/EG van de Commissie ( PB L 6 van 10.1.2004, blz. 45 ).",
  "source": "EUR LEX"
}