{
  "url": "http://www.w3.org/1999/xhtml\">",
  "content": "L_202402713NL.000101.fmx.xml Publicatieblad van de Europese Unie NL L-serie 2024/2713 18.10.2024 BESLUIT (EU) 2024/2713 VAN DE RAAD van 10 oktober 2024 betreffende het standpunt dat namens de Europese Unie moet worden ingenomen in de Ledenraad van de Internationale Olijfraad in verband met de toetreding van San Marino tot de Internationale Overeenkomst van 2015 voor olijfolie en tafelolijven DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Overeenkomst van 2015 voor olijfolie en tafelolijven (de “overeenkomst”) is namens de Unie gesloten bij Besluit (EU) 2019/848 van de Raad ( 1 ) . (2) Ingevolge artikel 29 van de overeenkomst bepaalt de Ledenraad van de Internationale Olijfraad (de “Ledenraad”) de voorwaarden voor toetreding van een regering tot de overeenkomst. (3) De regering van San Marino heeft formeel verzocht om toetreding tot de overeenkomst. De Ledenraad zal daarom worden verzocht om tijdens een van zijn volgende zittingen dan wel in het kader van een procedure waarbij de Ledenraad besluiten aanneemt via een briefwisseling, de toetredingsvoorwaarden voor San Marino te bepalen met betrekking tot de aandelen in de Internationale Olijfraad (IOR) en de neerleggingstermijn voor het toetredingsinstrument. (4) Aangezien San Marino aan een verdere vergroting van de consumptie in de olijfsector werkt en ook zijn productie wil vergroten, kan toetreding van het land onder bepaalde voorwaarden de IOR versterken en met name zorgen voor aansluiting van de nationale wetgeving bij de internationale wetgeving inzake de kenmerken van olijfproducten, waarmee handelsbelemmeringen worden voorkomen. (5) Het is passend het standpunt te bepalen dat namens de Unie moet worden ingenomen in de Ledenraad, aangezien de aan te nemen besluiten rechtsgevolgen hebben voor de Unie omdat ze van invloed zijn op de besluitvormingsverhoudingen binnen de Ledenraad in die gevallen waarin besluiten overeenkomstig artikel 10, lid 4, van de overeenkomst niet bij consensus worden aangenomen, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens een volgende zitting van de Ledenraad van de Internationale Olijfolieraad (de “Ledenraad”) of in het kader van een procedure voor de vaststelling van besluiten door de Ledenraad via een briefwisseling, met betrekking tot de voorwaarden voor de toetreding van de regering van San Marino tot de Internationale Overeenkomst van 2015 voor olijfolie en tafelolijven, is opgenomen in de bijlage bij dit besluit. Artikel 2 Dit besluit treedt in werking op de datum van de vaststelling ervan. Gedaan te Luxemburg, 10 oktober 2024. Voor de Raad De voorzitter PINTÉR S. ( 1 ) Besluit (EU) 2019/848 van de Raad van 17 mei 2019 betreffende de sluiting, namens de Europese Unie, van de Internationale Overeenkomst van 2015 voor olijfolie en tafelolijven ( PB L 139 van 27.5.2019, blz. 1 , ELI: http://data.europa.eu/eli/dec/2019/848/oj). BIJLAGE De Unie steunt de toetreding van de regering van San Marino tot de overeenkomst tijdens een van de volgende zittingen van de Ledenraad dan wel in het kader van een procedure waarbij de Ledenraad besluiten aanneemt via een briefwisseling, op voorwaarde dat de aandelen van San Marino worden berekend volgens de formule van artikel 11 van de overeenkomst en dat de termijn voor de neerlegging van het toetredingsinstrument niet langer is dan achttien maanden na het besluit van de Ledenraad. Indien de neerlegging van het toetredingsinstrument vertraging oploopt, kan de Unie de verlenging van de termijn voor de neerlegging voor het toetredingsinstrument steunen in een later besluit van de Ledenraad. ELI: http://data.europa.eu/eli/dec/2024/2713/oj ISSN 1977-0758 (electronic edition)",
  "source": "EUR LEX"
}