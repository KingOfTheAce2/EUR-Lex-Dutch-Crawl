{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997R1219:NL:HTML\">",
  "content": "EUR-Lex - 31997R1219 - NL Avis juridique important | 31997R1219 Verordening (EG) nr. 1219/97 van de Commissie van 27 juni 1997 houdende wijziging van Verordening (EG) nr. 806/97 tot vaststelling van de maximumbedragen van de compenserende steun in verband met de aanzienlijke revaluaties van het Ierse pond, het Britse pond en de Italiaanse lire vóór 31 maart 1997 Publicatieblad Nr. L 170 van 28/06/1997 blz. 0056 - 0056 VERORDENING (EG) Nr. 1219/97 VAN DE COMMISSIE van 27 juni 1997 houdende wijziging van Verordening (EG) nr. 806/97 tot vaststelling van de maximumbedragen van de compenserende steun in verband met de aanzienlijke revaluaties van het Ierse pond, het Britse pond en de Italiaanse lire vóór 31 maart 1997 DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 724/97 van de Raad van 22 april 1997 tot vaststelling van de compenserende en andere maatregelen bij aanzienlijke revaluaties met negatieve gevolgen voor de landbouwinkomens (1), en met name op artikel 7, Overwegende dat in Verordening (EG) nr. 806/97 van de Commissie van 2 mei 1997 tot vaststelling van de maximumbedragen van de compenserende steun in verband met de aanzienlijke revaluaties van het Ierse pond, het Britse pond en de Italiaanse lire vóór 31 maart 1997 (2), met name het maximumbedrag van de compenserende steun in verband met de aanzienlijke revaluatie van het Ierse pond op 29 maart 1997 is vastgesteld; Overwegende dat op grond van artikel 4, lid 3, eerste alinea, van Verordening (EG) nr. 724/97 het in lid 2 van dat artikel bedoelde maximumbedrag gekort of geannuleerd kan worden, afhankelijk van het effect van de ontwikkeling van de landbouwomrekeningskoersen op de inkomens gedurende een bepaalde observatietermijn; Overwegende dat de landbouwomrekeningskoers van het Ierse pond verhoogd is in de periode tussen de aanzienlijke verlaging op 29 maart 1997 en het einde van de derde maand na die datum; dat als gevolg van deze nieuwe landbouwomrekeningskoers het bedrag van de eerste steuntranche voor Ierland verlaagd moet worden; Overwegende dat de in deze verordening vervatte maatregelen in overeenstemming zijn met het advies van de betrokken Comités van beheer, HEEFT DE VOLGENDE VERORDENING VASTGESTELD: Artikel 1 Het bedrag van 65,16 miljoen ecu in artikel 1, tweede streepje, van Verordening (EEG) nr. 806/97 wordt vervangen door 57,50 miljoen ecu. Artikel 2 Deze verordening treedt in werking op de dag volgende op die van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 juni 1997. Voor de Commissie Franz FISCHLER Lid van de Commissie (1) PB nr. L 108 van 25. 4. 1997, blz. 9. (2) PB nr. L 115 van 3. 5. 1997, blz. 16.",
  "source": "EUR LEX"
}