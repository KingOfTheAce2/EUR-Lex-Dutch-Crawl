{
  "url": "http://www.w3.org/1999/xhtml\"><!--",
  "content": "L_202402982NL.000101.fmx.xml Publicatieblad van de Europese Unie NL L-serie 2024/2982 4.12.2024 UITVOERINGSVERORDENING (EU) 2024/2982 VAN DE COMMISSIE van 28 november 2024 tot vaststelling van uitvoeringsbepalingen voor Verordening (EU) nr. 910/2014 van het Europees Parlement en de Raad wat betreft de protocollen en interfaces die moeten worden ondersteund door het Europees kader voor digitale identiteit DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 910/2014 van het Europees Parlement en de Raad van 23 juli 2014 betreffende elektronische identificatie en vertrouwensdiensten voor elektronische transacties in de interne markt en tot intrekking van Richtlijn 1999/93/EG ( 1 ) , en met name artikel 5 bis, lid 23, Overwegende hetgeen volgt: (1) Het bij Verordening (EU) nr. 910/2014 vastgestelde Europees kader voor digitale identiteit is een cruciaal onderdeel van de totstandbrenging van een veilig en interoperabel ecosysteem voor digitale identiteit in de hele Unie. Met de Europese portemonnee voor digitale identiteit (“de portemonnee”) als hoeksteen heeft het kader tot doel de toegang tot diensten in alle lidstaten te vergemakkelijken en de bescherming van persoonsgegevens en de persoonlijke levenssfeer te waarborgen. (2) Verordening (EU) 2016/679 van het Europees Parlement en de Raad ( 2 ) en, in voorkomend geval, Richtlijn 2002/58/EG van het Europees Parlement en de Raad ( 3 ) zijn van toepassing op alle activiteiten betreffende de verwerking van alle persoonsgegevens uit hoofde van deze verordening. (3) In artikel 5 bis, lid 23, van Verordening (EU) nr. 910/2014 wordt de Commissie opgedragen om, waar nodig, de relevante specificaties en procedures vast te stellen. Dit wordt bereikt door middel van vier uitvoeringsverordeningen, die betrekking hebben op protocollen en interfaces: Uitvoeringsverordening (EU) 2024/2982 van de Commissie ( 4 ) , op integriteit en kernfunctionaliteiten: Uitvoeringsverordening (EU) 2024/2979 van de Commissie ( 5 ) , op persoonsidentificatiegegevens en elektronische attestering van attributen: Uitvoeringsverordening (EU) 2024/2977 van de Commissie ( 6 ) , en op de kennisgevingen aan de Commissie: Uitvoeringsverordening (EU) 2024/2980 van de Commissie ( 7 ) . In deze verordening worden de relevante vereisten voor protocollen en interfaces vastgesteld. (4) De Commissie voert regelmatig beoordelingen uit van nieuwe technologieën, praktijken, normen of technische specificaties. Om het hoogste niveau van harmonisatie tussen de lidstaten te waarborgen voor de ontwikkeling en de certificering van de portemonnees, berusten de in deze uitvoeringsverordening vastgestelde technische specificaties op de werkzaamheden die zijn verricht op basis van Aanbeveling (EU) 2021/946 van de Commissie van 3 juni 2021 betreffende een gemeenschappelijke EU-toolbox voor een gecoördineerde aanpak ten behoeve van een Europees kader voor digitale identiteit ( 8 ) , en met name de architectuur en het referentiekader. Overeenkomstig overweging 75 van Verordening (EU) 2024/1183 van het Europees Parlement en de Raad ( 9 ) moet de Commissie deze uitvoeringsverordening indien nodig evalueren en actualiseren om deze in overeenstemming te houden met de mondiale ontwikkelingen, de architectuur en het referentiekader en om de beste praktijken op de interne markt te volgen. (5) Om de transparantie en betrouwbaarheid van op portemonnees vertrouwende partijen ten opzichte van portemonneegebruikers te waarborgen, moeten de protocollen en interfaces die door de portemonnee-oplossingen worden gebruikt, de portemonneegebruikers een betrouwbaar mechanisme bieden om op portemonnees vertrouwende partijen en andere portemonnee-eenheden te authenticeren. Omgekeerd moeten portemonneeaanbieders een mechanisme leveren om portemonnees te authenticeren en te valideren, zodat vertrouwende partijen zekerheid kunnen krijgen met betrekking tot de betrouwbaarheid en de authenticiteit van de portemonnee-eenheden. Voorts moet de technische infrastructuur van de portemonnees ook zodanig worden ontworpen dat alleen de minimaal noodzakelijke hoeveelheid gegevens wordt doorgegeven aan de geautoriseerde vertrouwende partijen, terwijl de verschillende transacties onkoppelbaar blijven. Om de afgifte van persoonsidentificatiegegevens en elektronische attesteringen van attributen te vergemakkelijken, moeten alle portemonnee-oplossingen minimale protocollen en interfaces ondersteunen. (6) Om de bruikbaarheid van portemonnee-oplossingen in alle lidstaten te waarborgen, moeten alle portemonnee-oplossingen gemeenschappelijke technische specificaties ondersteunen wanneer persoonsidentificatiegegevens en elektronische attesteringen van attributen via de portemonnees aan vertrouwende partijen worden weergegeven, zowel op afstand als dichtbij. Daarnaast kunnen portemonnee-eenheden voor specifieke gevallen andere protocollen en interfaces ondersteunen. (7) Om gegevensbescherming door ontwerp en door standaardinstellingen te waarborgen, moeten de portemonnees worden voorzien van verschillende privacybevorderende kenmerken om te voorkomen dat aanbieders van elektronische identificatiemiddelen en elektronische attestering van attributen persoonsgegevens die zij bij het verlenen van andere diensten hebben verkregen, combineren met de persoonsgegevens die worden verwerkt voor de verlening van diensten die binnen het toepassingsgebied van Verordening (EU) nr. 910/2014 vallen. Zoals bepaald in Verordening (EU) nr. 910/2014 mogen vertrouwende partijen gebruikers niet om andere gegevens verzoeken dan die welke voor het beoogde gebruik van portemonnees tijdens het registratieproces zijn aangegeven. Portemonneegebruikers moeten op elk moment de registratiegegevens van vertrouwende partijen kunnen verifiëren. Voorts moeten portemonnee-eenheden aan gebruikers registratiecertificaten van de op portemonnees vertrouwende partij kunnen tonen, indien beschikbaar, als onderdeel van een verzoek om attributen. Daarmee moeten portemonneegebruikers kunnen verifiëren dat de attributen waar een op portemonnees vertrouwende partij om verzoekt, binnen het toepassingsgebied van hun geregistreerde attributen valt, waaruit blijkt dat het verzoek rechtmatig en betrouwbaar is. (8) Om de gegevens van portemonneegebruikers te beschermen, moeten portemonneeaanbieders ervoor zorgen dat portemonnee-eenheden verzoeken van op portemonnees vertrouwende partijen of andere portemonnee-eenheden valideren voordat zij gegevens beschikbaar stellen. Om dezelfde reden en overeenkomstig artikel 5 bis, lid 4, punt d), ii), van Verordening (EU) nr. 910/2014 moeten portemonneeaanbieders ervoor zorgen dat portemonnee-eenheden de portemonneegebruikers toestaan verzoeken om het wissen van gegevens in te dienen bij op portemonnees vertrouwende partijen. (9) Om snelle reacties mogelijk te maken in geval van bezorgdheid over gegevensbescherming in verband met artikel 5 bis, lid 4, punt d), iii), van Verordening (EU) nr. 910/2014, moeten portemonneeaanbieders ervoor zorgen dat portemonnee-oplossingen mechanismen bevatten voor het melden van een vertrouwende partij aan de bevoegde nationale gegevensbeschermingsautoriteit. Portemonneeaanbieders en gegevensbeschermingsautoriteiten moeten voldoende flexibiliteit krijgen bij het opzetten van passende mechanismen voor interactie met de gegevensbeschermingsautoriteiten van de lidstaten. (10) De Europese Toezichthouder voor gegevensbescherming is overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 10 ) geraadpleegd en heeft op 30 september 2024 een advies uitgebracht. (11) De in deze verordening vervatte maatregelen zijn in overeenstemming met het advies van het in artikel 48 van Verordening (EU) nr. 910/2014 bedoelde comité, HEEFT DE VOLGENDE VERORDENING VASTGESTELD: Artikel 1 Onderwerp en toepassingsgebied In deze verordening worden regels vastgesteld voor de protocollen en interfaces van portemonnee-oplossingen voor: 1) de afgifte van persoonsidentificatiegegevens en elektronische attesteringen van attributen aan portemonnee-eenheden; 2) de weergave van attributen van persoonsidentificatiegegevens en elektronische attesteringen van attributen aan op portemonnees vertrouwende partijen en andere portemonnee-eenheden; 3) de mededeling van verzoeken om het wissen van gegevens aan op portemonnees vertrouwende partijen; 4) het melden van op portemonnees vertrouwende partijen bij toezichthoudende autoriteiten als bedoeld in artikel 51 van Verordening (EU) 2016/679, die regelmatig worden bijgewerkt om in overeenstemming te blijven met de ontwikkelingen op het gebied van technologie en normen en met de werkzaamheden die worden verricht op basis van Aanbeveling (EU) 2021/946 van de Commissie, en met name de architectuur en het referentiekader. Artikel 2 Definities Voor de doelstellingen van deze verordening zijn de volgende definities van toepassing: 1) “op portemonnees vertrouwende partij”: een vertrouwende partij die voornemens is portemonnee-eenheden te gebruiken voor het verlenen van publieke of private diensten door middel van digitale interactie; 2) “portemonneegebruiker”: een gebruiker die de controle heeft over de portemonnee-eenheid; 3) “portemonnee-oplossing”: een combinatie van software, hardware, diensten, instellingen en configuraties, met inbegrip van portemonnee-instanties, een of meer beveiligde cryptografische toepassingen voor portemonnees en een of meer beveiligde cryptografische middelen voor portemonnees; 4) “portemonnee”: een unieke configuratie van een portemonnee-oplossing die bestaat uit portemonnee-instanties, beveiligde cryptografische toepassingen voor portemonnees en beveiligde cryptografische middelen voor portemonnees die door een aanbieder van portemonnees aan een individuele portemonneegebruiker worden verstrekt; 5) “aanbieder van portemonnees”: een natuurlijke of rechtspersoon die portemonnee-oplossingen aanbiedt; 6) “portemonnee-instantie”: de toepassing die is geïnstalleerd en geconfigureerd op het apparaat of in de omgeving van een portemonneegebruiker, die deel uitmaakt van een portemonnee-eenheid, en die de portemonneegebruiker gebruikt voor de interactie met de portemonnee-eenheid; 7) “beveiligde cryptografische toepassing voor portemonnees”: een toepassing die kritieke activa beheert door middel van koppeling aan en gebruikmaking van de cryptografische en niet-cryptografische functies van het beveiligd cryptografisch middel voor portemonnees; 8) “beveiligd cryptografisch middel voor portemonnees”: een manipulatiebestendig apparaat dat een omgeving biedt die gekoppeld is aan en wordt gebruikt door de beveiligde cryptografische toepassing voor portemonnees om kritieke activa te beschermen en cryptografische functies te bieden voor de veilige uitvoering van kritieke activiteiten; 9) “kritieke activa”: activa in of met betrekking tot een portemonnee-eenheid die van dermate groot belang zijn dat, als de beschikbaarheid, de authenticiteit of de integriteit ervan in gevaar zou komen, dat een zeer ernstig, verzwakkend effect zou hebben op het vermogen om de portemonnee-eenheid te kunnen gebruiken; 10) “toegangscertificaat voor op portemonnees vertrouwende partijen”: een certificaat voor elektronische zegels of handtekeningen ter authenticatie en validering van de op portemonnees vertrouwende partij, afgegeven door een aanbieder van toegangscertificaten voor op portemonnees vertrouwende partijen; 11) “verstrekker van toegangscertificaten voor op portemonnees vertrouwende partijen”: een natuurlijke of rechtspersoon die door een lidstaat is gemachtigd om toegangscertificaten voor op portemonnees vertrouwende partijen af te geven aan in die lidstaat geregistreerde op portemonnees vertrouwende partijen; 12) “portemonnee-eenheidsattestering”: een gegevensobject dat de componenten van de portemonnee-eenheid beschrijft en authenticatie en validering van die componenten mogelijk maakt; 13) “ingebed openbaarmakingsbeleid”: regels die zijn opgenomen in een elektronische attestering van attributen door de aanbieder ervan, die de voorwaarden aangeeft waaraan een vertrouwende partij moet voldoen om toegang te krijgen tot de elektronische attestering van attributen; 14) “registratiecertificaat voor een op portemonnees vertrouwende partij”: een gegevensobject dat de attributen weergeeft die de vertrouwende partij heeft geregistreerd teneinde die van gebruikers op te vragen; 15) “verstrekker van persoonsidentificatiegegevens”: een natuurlijke of rechtspersoon die verantwoordelijk is voor de afgifte en de intrekking van persoonsidentificatiegegevens en die ervoor zorgt dat de persoonsidentificatiegegevens van een gebruiker cryptografisch verbonden zijn met een portemonnee-eenheid; 16) “cryptografische binding”: de methode om persoonsidentificatiegegevens of elektronische attesteringen van attributen met behulp van cryptografische middelen aan portemonnee-eenheden te koppelen. Artikel 3 Algemene bepalingen Wat de in de artikelen 4 en 5 bedoelde protocollen en interfaces betreft, zorgen portemonneeaanbieders ervoor dat portemonnee-eenheden: 1) de toegangscertificaten voor op portemonnees vertrouwende partijen authenticeren en valideren in interacties met op portemonnees vertrouwende partijen; 2) de attesteringen van andere portemonnee-eenheden authenticeren en valideren voor interactie met andere portemonnee-eenheden; 3) verzoeken authenticeren en valideren die zijn ingediend met behulp van toegangscertificaten voor op portemonnees vertrouwende partijen of attesteringen van de andere portemonnee-eenheden, indien van toepassing; 4) registratiecertificaten van op portemonnees vertrouwende partijen authenticeren en valideren, indien van toepassing; 5) aan portemonneegebruikers de informatie tonen die is opgenomen in de toegangscertificaten voor vertrouwende partijen of in de attesteringen van de portemonnee-eenheid; 6) in voorkomend geval, aan portemonneegebruikers de attributen tonen die portemonneegebruikers worden verzocht te tonen; 7) in voorkomend geval, aan gebruikers van de portemonnee de informatie tonen die is opgenomen in het registratiecertificaat van de vertrouwende partij; 8) attesteringen van de portemonnee-eenheid weergeven aan op portemonnees vertrouwende partijen of aan portemonnee-eenheden die daarom verzoeken; 9) geen gevraagde attributen weergeven aan op portemonnees vertrouwende partijen of portemonnee-eenheden totdat aan de volgende vereisten is voldaan: a) controle of de beveiligde cryptografische toepassing voor portemonnees de identiteit van de portemonneegebruiker heeft geauthenticeerd; b) verificatie of het ingebed openbaarmakingsbeleid in de portemonnee-eenheid is verwerkt overeenkomstig artikel 11 van Uitvoeringsverordening (EU) 2024/2979, indien van toepassing; c) controle of portemonneegebruikers de weergave geheel of gedeeltelijk hebben goedgekeurd; 10) het gebruik van privacybeschermende technieken mogelijk maken die onkoppelbaarheid waarborgen, waarbij de elektronische attestering van attributen geen identificatie van de portemonneegebruiker vereist, bij het weergeven van attesteringen of persoonsidentificatiegegevens aan verschillende vertrouwende partijen voor portemonnee-eenheden. Artikel 4 Afgifte van persoonsidentificatiegegevens en elektronische attesteringen van attributen aan portemonnee-eenheden 1.   Portemonneeaanbieders zorgen ervoor dat portemonnee-oplossingen protocollen en interfaces ondersteunen voor de afgifte van persoonsidentificatiegegevens en elektronische attesteringen van attributen aan portemonnee-eenheden. 2.   Portemonneeaanbieders zorgen ervoor dat portemonnee-eenheden de afgifte van persoonsidentificatiegegevens en elektronische attesteringen van attributen alleen aanvragen bij partijen die beschikken over een authentiek en geldig toegangscertificaat voor een op portemonnees vertrouwende partij, waarin zij worden bevestigd als: a) een verstrekker van persoonsidentificatiegegevens; b) een aanbieder van een gekwalificeerde elektronische attestering van attributen; c) een aanbieder van een elektronische attestering van attributen, afgegeven door of namens een openbare instantie die verantwoordelijk is voor een authentieke bron, of d) een aanbieder van niet-gekwalificeerde elektronische attesteringen van attributen. 3.   Met betrekking tot de afgifte van persoonsidentificatiegegevens en elektronische attesteringen van attributen aan een portemonnee-eenheid zorgen portemonneeaanbieders ervoor dat aan de volgende eisen wordt voldaan: a) als portemonneegebruikers hun portemonnee-eenheid gebruiken om de afgifte te verzoeken van persoonsidentificatiegegevens of van elektronische attesteringen van attributen van verstrekkers van persoonsidentificatiegegevens of verstrekkers van persoonsidentificatiegegevens van attributen die de afgifte van persoonsidentificatiegegevens of elektronische attesteringen in meer dan één formaat mogelijk maken, verzoekt de portemonnee-eenheid die in alle in artikel 8 van Uitvoeringsverordening (EU) 2024/2979 tot vaststelling van uitvoeringsbepalingen voor Verordening (EU) nr. 910/2014 wat betreft de integriteit en de kernfunctionaliteiten van Europese portemonnees voor digitale identiteit bedoelde formaten; b) als portemonneegebruikers hun portemonnee-eenheid gebruiken voor interacties met verstrekkers van persoonsidentificatiegegevens of elektronische attesteringen van attributen, maken portemonnee-eenheden de authenticatie en validering van de componenten van de portemonnee mogelijk door de attesteringen van de portemonnee-eenheid op hun verzoek aan die aanbieders weer te geven; c) de portemonnee-oplossingen moeten mechanismen ondersteunen die verstrekkers van persoonsidentificatiegegevens in staat stellen de afgifte, de levering en de activering te verifiëren in overeenstemming met de in Uitvoeringsverordening (EU) 2015/1502 van de Commissie ( 11 ) vastgestelde vereisten voor het betrouwbaarheidsniveau “hoog”; d) portemonnee-eenheden verifiëren de authenticiteit en geldigheid van de persoonsidentificatiegegevens en elektronische attesteringen van attributen. Artikel 5 Weergave van attributen aan op portemonnees vertrouwende partijen 1.   Portemonneeaanbieders zorgen ervoor dat portemonnee-oplossingen protocollen en interfaces ondersteunen voor de weergave van attributen aan op portemonnees vertrouwende partijen, op afstand en in voorkomend geval dichtbij, overeenkomstig de in de bijlage vastgestelde normen. 2.   Portemonneeaanbieders zorgen ervoor dat, op verzoek van gebruikers, portemonnee-eenheden reageren op met succes geauthenticeerde en gevalideerde verzoeken van de in artikel 3 bedoelde op portemonnees vertrouwende partijen, overeenkomstig de in de bijlage vastgestelde normen. 3.   Portemonneeaanbieders zorgen ervoor dat portemonnee-eenheden bewijs kunnen leveren van het bezit van geheime sleutels die overeenstemmen met openbare sleutels die in cryptografische bindingen worden gebruikt. 4.   Portemonneeaanbieders zorgen ervoor dat portemonnee-oplossingen de selectieve openbaarmaking van attributen van persoonsidentificatiegegevens en van elektronische attesteringen van attributen ondersteunen. 5.   De leden 1 tot en met 4 zijn van overeenkomstige toepassing op interacties tussen twee portemonnee-eenheden in nabijheid van elkaar. Artikel 6 Communicatie van verzoeken om het wissen van gegevens 1.   Portemonneeaanbieders zorgen ervoor dat portemonnee-eenheden protocollen en interfaces ondersteunen die portemonneegebruikers in staat stellen om van op portemonnees vertrouwende partijen, waarmee zij via die portemonnee-eenheden interacties hebben gehad, te verzoeken hun persoonsgegevens die via die portemonnee-eenheden zijn verstrekt, te wissen, overeenkomstig artikel 17 van Verordening (EU) 2016/679. 2.   De in lid 1 bedoelde protocollen en interfaces moeten portemonneegebruikers in staat stellen de op portemonnees vertrouwende partijen te selecteren waarbij verzoeken om het wissen van gegevens moeten worden ingediend. 3.   Portemonnee-eenheden moeten aan de portemonneegebruiker eerder ingediende verzoeken tot het wissen van gegevens die via die portemonnee-eenheden zijn ingediend, tonen. Artikel 7 Melden van op portemonnees vertrouwende partijen bij toezichthoudende autoriteiten als bedoeld in artikel 51 van Verordening (EU) 2016/679 1.   Portemonneeaanbieders zorgen ervoor dat gebruikers van de portemonnee-eenheden op eenvoudige wijze op portemonnees vertrouwende partijen kunnen melden bij de krachtens artikel 51 van Verordening (EU) 2016/679 opgerichte toezichthoudende autoriteiten. 2.   Portemonneeaanbieders voeren de protocollen en interfaces voor het melden van op portemonnees vertrouwende partijen uit overeenkomstig het nationale procesrecht van de lidstaten. 3.   Portemonneeaanbieders zorgen ervoor dat portemonnee-eenheden de portemonneegebruikers in staat stellen de meldingen te onderbouwen, onder meer door relevante informatie toe te voegen om de op portemonnees vertrouwende partijen en de claims van portemonneegebruikers in een machineleesbaar formaat te identificeren. Artikel 8 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2024. Voor de Commissie De voorzitter Ursula VON DER LEYEN ( 1 ) PB L 257 van 28.8.2014, blz. 73 , ELI: http://data.europa.eu/eli/reg/2014/910/oj . ( 2 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 , ELI: http://data.europa.eu/eli/reg/2016/679/oj ). ( 3 ) Richtlijn 2002/58/EG van het Europees Parlement en de Raad van 12 juli 2002 betreffende de verwerking van persoonsgegevens en de bescherming van de persoonlĳke levenssfeer in de sector elektronische communicatie (richtlĳn betreffende privacy en elektronische communicatie) ( PB L 201 van 31.7.2002, blz. 37 , ELI: http://data.europa.eu/eli/dir/2002/58/oj ). ( 4 ) Uitvoeringsverordening (EU) 2024/2982 van de Commissie van 28 november 2024 tot vaststelling van uitvoeringsbepalingen voor Verordening (EU) nr. 910/2014 van het Europees Parlement en de Raad wat betreft de protocollen en interfaces die moeten worden ondersteund door het Europees kader voor digitale identiteit ( PB L, 2024/2982, 4.12.2024, ELI: http://data.europa.eu/eli/reg_impl/2024/2982/oj ). ( 5 ) Uitvoeringsverordening (EU) 2024/2979 van de Commissie van 28 november 2024 tot vaststelling van uitvoeringsbepalingen voor Verordening (EU) nr. 910/2014 van het Europees Parlement en de Raad wat betreft de integriteit en de kernfunctionaliteiten van Europese portemonnees voor digitale identiteit ( PB L, 2024/2979, 4.12.2024, ELI: http://data.europa.eu/eli/reg_impl/2024/2979/oj ). ( 6 ) Uitvoeringsverordening (EU) 2024/2977 van de Commissie van 28 november 2024 tot vaststelling van uitvoeringsbepalingen voor Verordening (EU) nr. 910/2014 van het Europees Parlement en de Raad wat betreft de persoonsidentificatiegegevens en elektronische attesteringen van attributen, afgegeven voor de Europese portemonnee voor digitale identiteit ( PB L, 2024/2977, 4.12.2024, ELI: http://data.europa.eu/eli/reg_impl/2024/2977/oj ). ( 7 ) Uitvoeringsverordening (EU) 2024/2980 van de Commissie van 28 november 2024 tot vaststelling van uitvoeringsbepalingen voor Verordening (EU) nr. 910/2014 van het Europees Parlement en de Raad wat betreft de kennisgevingen aan de Commissie over het ecosysteem van de Europese portemonnee voor digitale identiteit, ( PB L, 2024/2980, 4.12.2024, ELI: http://data.europa.eu/eli/reg_impl/2024/2980/oj ). ( 8 ) PB L 210 van 14.6.2021, blz. 51 , ELI: http://data.europa.eu/eli/reco/2021/946/oj . ( 9 ) Verordening (EU) 2024/1183 van het Europees Parlement en de Raad van 11 april 2024 tot wijziging van Verordening (EU) nr. 910/2014, wat betreft de vaststelling van het Europees kader voor digitale identiteit ( PB L, 2024/1183, 30.4.2024, ELI: http://data.europa.eu/eli/reg/2024/1183/oj ). ( 10 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj ). ( 11 ) Uitvoeringsverordening (EU) 2015/1502 van de Commissie van 8 september 2015 tot vaststelling van minimale technische specificaties en procedures betreffende het betrouwbaarheidsniveau voor elektronische identificatiemiddelen overeenkomstig artikel 8, lid 3, van Verordening (EU) nr. 910/2014 van het Europees Parlement en de Raad betreffende elektronische identificatie en vertrouwensdiensten voor elektronische transacties in de interne markt ( PB L 235 van 9.9.2015, blz. 7 , ELI: http://data.europa.eu/eli/reg_impl/2015/1502/oj ). BIJLAGE IN ARTIKEL 5, LEDEN 1 EN 2, BEDOELDE NORMEN — ISO/IEC 18013-5:2021 — ISO/IEC TS 18013-7:2024 ELI: http://data.europa.eu/eli/reg_impl/2024/2982/oj ISSN 1977-0758 (electronic edition)",
  "source": "EUR LEX"
}