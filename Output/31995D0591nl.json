{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0591:NL:HTML\">",
  "content": "EUR-Lex - 31995D0591 - NL Avis juridique important | 31995D0591 95/591/EG: Besluit van de Raad van 22 december 1995 houdende goedkeuring van de resultaten van de onderhandelingen met bepaalde derde landen betreffende artikel XXIV, lid 6, van de GATT en aanverwante zaken (Verenigde Staten en Canada) Publicatieblad Nr. L 334 van 30/12/1995 blz. 0025 - 0037 BESLUIT VAN DE RAAD van 22 december 1995 houdende goedkeuring van de resultaten van de onderhandelingen met bepaalde derde landen betreffende artikel XXIV, lid 6, van de GATT en aanverwante zaken (Verenigde Staten en Canada) (95/591/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, juncto artikel 228, lid 2, eerste zin, Gezien het voorstel van de Commissie, Overwegende dat de Gemeenschap onderhandelingen heeft geopend overeenkomstig artikel XXIV, lid 6, van de GATT; Overwegende dat deze onderhandelingen tot overeenkomsten met de Verenigde Staten en Canada hebben geleid; Overwegende bovendien dat beide partijen belang hadden bij de oplossing van bepaalde nog hangende problemen op landbouwgebied met Canada; Overwegende dat de Verenigde Staten en Canada in het kader van de Wereldhandelsorganisatie (WTO) een geschillenbeslechtingsprocedure hadden ingeleid ten aanzien van de invoerregeling van de Gemeenschap voor granen en rijst; Overwegende dat de Gemeenschap met deze landen besprekingen heeft gevoerd met het doel een oplossing te vinden voor deze problemen; dat het resultaat van deze besprekingen in overeenkomsten met de betrokken landen is neergelegd; Overwegende dat de Gemeenschap er belang bij heeft deze overeenkomsten goed te keuren, BESLUIT: Artikel 1 De hierna volgende overeenkomsten en briefwisselingen worden namens de Gemeenschap goedgekeurd: - Overeenkomst inzake de voltooiing van de onderhandelingen tussen de Europese Gemeenschap en de Verenigde Staten van Amerika betreffende artikel XXIV, lid 6 (bijlage I). - Briefwisseling tussen de Europese Gemeenschap en de Verenigde Staten van Amerika betreffende een regeling voor granen en rijst (bijlagen II). - Briefwisseling tussen de Europese Gemeenschap en de Verenigde Staten van Amerika betreffende de prijzen van rijst (bijlage III). - Overeenkomst inzake de voltooiing van de onderhandelingen tussen de Europese Gemeenschap en Canada betreffende artikel XXIV, lid 6, en andere zaken en de daarbij horende briefwisseling (bijlage IV). De in lid 1 bedoelde teksten zijn aan dit besluit gehecht. Artikel 2 De Voorzitter van de Raad is gemachtigd de persoon aan te wijzen die bevoegd is de overeenkomsten en briefwisselingen te ondertekenen teneinde daardoor de Gemeenschap te binden. Gedaan te Brussel, 22 december 1995. Voor de Raad De Voorzitter L. ATIENZA SERNA",
  "source": "EUR LEX"
}