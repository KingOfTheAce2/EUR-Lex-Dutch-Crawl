{
  "url": "http://www.w3.org/1999/xhtml\"><!--",
  "content": "L_2022244NL.01000501.xml 21.9.2022 NL Publicatieblad van de Europese Unie L 244/5 GEDELEGEERDE VERORDENING (EU) 2022/1623 VAN DE COMMISSIE van 14 juli 2022 tot afwijking, vanwege de door de Russische inval in Oekraïne veroorzaakte crisis, van Gedelegeerde Verordening (EU) 2017/891 voor 2022 wat betreft de waarde van de afgezette productie, de nationale strategie en de terugvordering van financiële bijstand van de Unie voor meerjarige verbintenissen in de sector groenten en fruit DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 37, punten a) en c), en artikel 173, lid 1, Overwegende hetgeen volgt: (1) Door de huidige crisis die kort na de COVID-19-crisis uitbrak en het gevolg is van de Russische inval in Oekraïne op 24 februari 2022, ondervinden landbouwers in alle lidstaten uitzonderlijke moeilijkheden. Er moeten maatregelen worden genomen vanwege de uitgebreide verplaatsingsbeperkingen, de verstoring van toeleveringsketens en de logistieke problemen die het gevolg zijn van de invasie. Gezien de langdurige ontwrichting van de logistiek en toeleveringsketens mag ervan uit worden gegaan dat de ernstige verstoringen in de sector voorlopig zullen aanhouden en mogelijk zelfs zullen verergeren. Logistieke problemen hebben landbouwers in de EU kwetsbaar gemaakt voor de economische ontwrichting die door deze crisis wordt veroorzaakt, en momenteel hebben zij te kampen met financiële moeilijkheden en kasstroomproblemen. (2) Erkende producentenorganisaties en unies van producentenorganisaties in de sector groenten en fruit in alle lidstaten ondervinden uitzonderlijke moeilijkheden bij de planning, het beheer en de uitvoering van operationele programma’s. Bijgevolg kan de uitvoering van deze operationele programma’s vertraging oplopen, waardoor de producentenorganisaties en unies van producentenorganisaties niet kunnen voldoen aan de vereisten van de Uniewetgeving voor deze operationele programma’s, en met name Gedelegeerde Verordening (EU) 2017/891 van de Commissie ( 2 ) . Producentenorganisaties zijn eveneens kwetsbaar voor de door de Russische inval in Oekraïne veroorzaakte ontwrichting en verstoring en ondervinden financiële moeilijkheden en kasstroomproblemen die het gevolg zijn van een ontwrichting van de toeleveringsketens. Zij hebben te kampen met logistieke problemen en moeilijkheden bij het oogsten van hun productie als gevolg van een tekort aan arbeidskrachten en met moeilijkheden bij het bereiken van de consument als gevolg van de ontwrichting van de toeleveringsketen. Een en ander heeft een rechtstreekse weerslag op de financiële stabiliteit van de producentenorganisaties en op hun vermogen om operationele programma’s uit te voeren. Ook heeft het een weerslag op het vermogen van producentenorganisaties om maatregelen door te voeren om de gevolgen van deze crisis aan te pakken. (3) Een lagere waarde van de afgezette productie in de sector groenten en fruit ten gevolge van de Russische inval in Oekraïne zal een aanzienlijke impact hebben op het bedrag aan Uniesteun dat producentenorganisaties in het daaropvolgende jaar ontvangen, aangezien dat bedrag wordt berekend als een percentage van de waarde van de afgezette productie van elke producentenorganisatie. Als de waarde van de afgezette productie in 2022 aanzienlijk zou dalen ten gevolge van de Russische inval in Oekraïne, zouden producentenorganisaties hun erkenning kunnen verliezen aangezien een van de criteria voor die erkenning is dat een bepaalde, op nationaal niveau vastgestelde minimumwaarde van de afgezette productie wordt bereikt. De stabiliteit op lange termijn van de producentenorganisaties komt dan in gevaar. Daarom moet worden bepaald dat, indien de waarde van een product in 2022 met ten minste 35 % daalt om redenen die verband houden met de Russische inval in Oekraïne en dus met omstandigheden waarvoor de producentenorganisatie niet verantwoordelijk is en waarop zij geen vat heeft, de waarde van de afgezette productie van dat product voor 2022 moet worden vastgesteld op 100 % van de waarde ervan in de voorgaande periode. Gelet op de grote economische gevolgen van de Russische inval in Oekraïne is de in artikel 23, lid 4, van Gedelegeerde Verordening (EU) 2017/891 vastgelegde drempel van 65 % niet toereikend om de economische en financiële stabiliteit van de door dat waardeverlies getroffen producentenorganisaties te waarborgen. (4) De lidstaten moeten voor 2022 ook worden vrijgesteld van de verplichting van artikel 27, lid 5, van Gedelegeerde Verordening (EU) 2017/891 om in hun nationale strategie per maatregel of soort actie de maximumpercentages voor financiering uit het actiefonds te vermelden. Daarmee zouden de producentenorganisaties meer manoeuvreerruimte moeten krijgen bij de aanpak van de gevolgen van de Russische inval in Oekraïne voor de sector groenten en fruit. (5) Om de financiële stabiliteit van de producentenorganisaties te waarborgen, hoeft de financiële bijstand van de Unie voor meerjarige verbintenissen in de sector groenten en fruit, zoals milieu-acties, in tegenstelling tot hetgeen in artikel 36, lid 3, van Gedelegeerde Verordening (EU) 2017/891 is bepaald, niet te worden teruggevorderd en niet te worden teruggestort in het Europees Landbouwgarantiefonds indien de langetermijndoelstellingen van die verbintenissen niet konden worden gerealiseerd vanwege een onderbreking ervan in 2022 als gevolg van de Russische inval in Oekraïne. (6) Gezien de noodzaak om onmiddellijke actie te ondernemen, moet deze verordening in werking treden op de dag na die van de bekendmaking ervan in het Publicatieblad van de Europese Unie . Aangezien operationele programma’s op basis van een kalenderjaar worden uitgevoerd, moeten de afwijkingen waarin artikel 1, leden 1 en 2, van de onderhavige verordening voorziet wat betreft het maximum van de financiële bijstand van de Unie en wat betreft het evenwicht van de maatregelen als vermeld in de nationale strategie van de lidstaten, met terugwerkende kracht van toepassing zijn met ingang van 1 januari 2022, HEEFT DE VOLGENDE VERORDENING VASTGESTELD: Artikel 1 Afwijkingen van Gedelegeerde Verordening (EU) 2017/891 voor 2022 1.   In afwijking van artikel 23, lid 4, van Gedelegeerde Verordening (EU) 2017/891 wordt ervan uitgegaan dat de waarde van de afgezette productie van een product in 2022 100 % van de waarde ervan in de voorgaande referentieperiode bedraagt indien deze waarde met ten minste 35 % is gedaald door omstandigheden waarvoor de producentenorganisatie niet verantwoordelijk is en waarop zij geen vat heeft. De producentenorganisatie toont tegenover de bevoegde autoriteit van de betrokken lidstaat aan dat aan deze voorwaarden is voldaan. 2.   In afwijking van artikel 27, lid 5, van Gedelegeerde Verordening (EU) 2017/891 geldt de verplichting van de lidstaten om in de nationale strategie per afzonderlijke maatregel of soort actie de maximumpercentages voor financiering uit het actiefonds te vermelden om een evenwicht tussen de verschillende maatregelen te waarborgen, niet voor 2022. 3.   In afwijking van artikel 36, lid 3, van Gedelegeerde Verordening (EU) 2017/891 wordt financiële bijstand van de Unie voor meerjarige verbintenissen, zoals milieuacties, niet teruggevorderd en niet teruggestort in het ELGF wanneer de langetermijndoelstellingen en verwachte voordelen ervan in 2022 niet kunnen worden gerealiseerd vanwege de onderbreking van die verbintenissen in 2022 om redenen die verband houden met de Russische inval in Oekraïne. Artikel 2 Inwerkingtreding en toepassing Deze verordening treedt in werking op de dag na die van de bekendmaking ervan in het Publicatieblad van de Europese Unie . Artikel 1, leden 1 en 2, is van toepassing met ingang van 1 januari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 juli 2022. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2017/891 van de Commissie van 13 maart 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de sectoren groenten en fruit en verwerkte groenten en fruit en tot aanvulling van Verordening (EU) nr. 1306/2013 van het Europees Parlement en de Raad wat betreft de in deze sectoren toe te passen sancties en tot wijziging van Uitvoeringsverordening (EU) nr. 543/2011 van de Commissie ( PB L 138 van 25.5.2017, blz. 4 ).",
  "source": "EUR LEX"
}