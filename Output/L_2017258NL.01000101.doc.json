{
  "url": "http://www.w3.org/1999/xhtml\">",
  "content": "L_2017258NL.01000101.xml 6.10.2017 NL Publicatieblad van de Europese Unie L 258/1 BESLUIT (EU) 2017/1792 VAN DE RAAD van 29 mei 2017 betreffende de ondertekening, namens de Unie, en voorlopige toepassing van de bilaterale overeenkomst tussen de Europese Unie en de Verenigde Staten van Amerika inzake prudentiële maatregelen betreffende verzekering en herverzekering DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 114, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 21 april 2015 heeft de Raad de Commissie gemachtigd onderhandelingen te openen met de Verenigde Staten van Amerika voor een overeenkomst inzake herverzekering. De onderhandelingen zijn op 12 januari 2017 met succes afgerond door middel van een briefwisseling tussen de hoofdonderhandelaars. (2) De bilaterale overeenkomst tussen de Europese Unie en de Verenigde Staten van Amerika inzake prudentiële maatregelen betreffende verzekering en herverzekering („de overeenkomst”) dient te worden ondertekend. (3) Om de oprichting mogelijk te maken van het gemengd comité krachtens onderhavige overeenkomst, dat voor de Unie en de Verenigde Staten van Amerika een forum zal zijn om informatie uit te wisselen over de goede uitvoering van de overeenkomst, en om de uitvoering toe te staan van geharmoniseerde praktijken door de toezichthoudende autoriteiten in de Unie wat betreft groepstoezicht, die reeds mogelijk zijn overeenkomstig het huidige rechtskader van de Unie op dit gebied, moeten de artikelen 4 en 7 van de overeenkomst voorlopig worden toegepast, in afwachting van de voltooiing van de voor de sluiting ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van de bilaterale overeenkomst tussen de Europese Unie en de Verenigde Staten van Amerika inzake prudentiėle maatregelen betreffende verzekering en herverzekering, onder voorbehoud van de sluiting van de genoemde overeenkomst. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 De artikelen 4 en 7 van de overeenkomst worden voorlopig toegepast overeenkomstig de artikelen 9 en 10 van de overeenkomst ( 1 ) , in afwachting van de voltooiing van de voor de sluiting ervan vereiste procedures. Artikel 4 De Commissie vertegenwoordigt de Unie in het gemengd comité waarin artikel 7 van de overeenkomst voorziet, mits voorafgaande kennisname van het standpunt van de Raadsgroep financiële diensten; zij licht die Raadsgroep, indien dat passend is en ten minste eenmaal per jaar, in over de vorderingen bij de tenuitvoerlegging van de overeenkomst. Artikel 5 Ieder standpunt dat namens de Unie kenbaar wordt gemaakt, wordt vastgesteld overeenkomstig de Verdragen en derhalve door de Raad als bepaald in artikel 16, lid 1, van het Verdrag betreffende de Europese Unie of artikel 218, lid 9, van het Verdrag betreffende de werking van de Europese Unie. Artikel 6 Dit besluit treedt in werking op de datum waarop het wordt vastgesteld. Gedaan te Brussel, 29 mei 2017. Voor de Raad De voorzitter C. CARDONA ( 1 ) De datum vanaf welke de overeenkomst voorlopig wordt toegepast, wordt door het secretariaat-generaal van de Raad bekendgemaakt in het Publicatieblad van de Europese Unie .",
  "source": "EUR LEX"
}