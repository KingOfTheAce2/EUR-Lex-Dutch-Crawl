{
  "url": "http://www.w3.org/1999/xhtml\"><!--",
  "content": "L_2016319NL.01004001.xml 25.11.2016 NL Publicatieblad van de Europese Unie L 319/40 UITVOERINGSBESLUIT (EU, Euratom) 2016/2059 VAN DE COMMISSIE van 23 november 2016 tot wijziging van Beschikking 90/177/Euratom, EEG waarbij België wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde (Kennisgeving geschied onder nummer C(2016) 7398) (Slechts de teksten in de Franse en de Nederlandse taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EEG, Euratom) nr. 1553/89 van de Raad van 29 mei 1989 betreffende de definitieve uniforme regeling voor de inning van de eigen middelen uit de belasting over de toegevoegde waarde ( 1 ) , en met name artikel 6, lid 3, tweede streepje, Na raadpleging van het Raadgevend Comité voor de eigen middelen, Overwegende hetgeen volgt: (1) Overeenkomstig artikel 370 van Richtlijn 2006/112/EG van de Raad ( 2 ) mag België, onder de voorwaarden die in deze lidstaat op 1 januari 1978 bestonden, de in de lijst van bijlage X, deel A, genoemde handelingen blijven belasten. Overeenkomstig artikel 371 van dezelfde richtlijn mag België, onder de voorwaarden die in deze lidstaat op 1 januari 1978 bestonden, de in de lijst van bijlage X, deel B, genoemde handelingen blijven vrijstellen; die handelingen moeten in aanmerking worden genomen voor de bepaling van de grondslag van de eigen middelen uit de belasting over de toegevoegde waarde. (2) Bij Beschikking 90/177/Euratom, EEG van de Commissie ( 3 ) is België gemachtigd om gebruik te maken van ramingen voor de in de punten 1 en 4 van bijlage X, deel A, vermelde handelingen en voor de in de punten 2 en 9 van bijlage X, deel B, bij Richtlijn 2006/112/EG vermelde handelingen. (3) Bij brief van 27 april 2016 ( 4 ) heeft België verzocht om intrekking van zijn machtigingen voor de berekening van de grondslag van de eigen middelen uit de belasting over de toegevoegde waarde voor de in punt 4 van bijlage X, deel A, en in punt 2 van bijlage X, deel B, bij Richtlijn 2006/112/EG vermelde handelingen, aangezien deze niet langer nodig zijn wegens wijzigingen in de nationale wetgeving met ingang van respectievelijk 1 mei en 1 januari 2014. Voorts heeft België verzocht om nieuwe machtigingen om gebruik te maken van ramingen voor de berekening van de grondslag van de eigen middelen uit de belasting over de toegevoegde waarde voor de in de punten 11 en 12 van bijlage X, deel B, bij Richtlijn 2006/112/EG vermelde handelingen, aangezien nauwkeurige gegevens niet beschikbaar zijn. De twee vorige machtigingen moeten worden ingetrokken en de twee nieuwe machtigingen moeten worden verleend zoals België heeft verzocht. (4) Bij brief van 27 april 2016 ( 5 ) heeft België verzocht om een machtiging om een vast percentage van de intermediaire grondslag te gebruiken voor de berekening van de grondslag van de eigen middelen uit de belasting over de toegevoegde waarde voor de in punt 1 van bijlage X, deel A, vermelde handelingen. België heeft ook gevraagd om het vaste percentage van de intermediaire grondslag aan te vullen voor de berekening van de grondslag van de eigen middelen uit de belasting over de toegevoegde waarde voor de in punt 9 van bijlage X, deel B, vermelde handelingen wegens de toevoeging van een component. België heeft aangetoond dat de historische percentages in de loop der jaren stabiel zijn gebleven. Bijgevolg dient België te worden gemachtigd om de grondslag van de eigen middelen uit de belasting over de toegevoegde waarde te berekenen aan de hand van vaste percentages overeenkomstig het verzoek in zijn brief. (5) Uit overwegingen van doorzichtigheid en rechtszekerheid is het aangewezen de geldigheidsduur van de machtigingen in de tijd te beperken. (6) Het is derhalve passend Beschikking 90/177/Euratom, EEG dienovereenkomstig te wijzigen, HEEFT HET VOLGENDE BESLUIT VASTGESTELD: Artikel 1 Beschikking 90/177/Euratom, EEG wordt als volgt gewijzigd: 1) De punten 1 en 2 van artikel 2 worden ingetrokken. 2) In artikel 2 wordt het volgende punt 5 ingevoegd: „5. levering, verbouwing, reparatie, onderhoud, bevrachting en verhuur van luchtvaartuigen die worden gebruikt door staatsinstellingen, inclusief voorwerpen die met deze luchtvaartuigen vast verbonden zijn of voor hun exploitatie dienen (bijlage X, deel B, punt 11, bij Richtlijn 2006/112/EG van de Raad ( *1 ) ); ( *1 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ).”.\" 3) In artikel 2 wordt het volgende punt 6 ingevoegd: „6. levering, verbouwing, reparatie, onderhoud, bevrachting en verhuur van oorlogsschepen (bijlage X, deel B, punt 12, bij Richtlijn 2006/112/EG).”. 4) Artikel 2 bis wordt vervangen door: „Artikel 2 bis In afwijking van artikel 2, lid 4, van deze beschikking, voor de berekening van de grondslag van de eigen middelen uit de belasting over de toegevoegde waarde vanaf 1 januari 2014 tot en met 31 december 2015, wordt België gemachtigd om 0,21 % van de intermediaire grondslag te gebruiken met betrekking tot bepaalde handelingen zoals omschreven in punt 9 van bijlage X, deel B (gebouwen en afzonderlijk verkochte bouwterreinen), bij Richtlijn 2006/112/EG, en voor de berekening van de grondslag van de eigen middelen uit de belasting over de toegevoegde waarde vanaf 1 januari 2016 tot en met 31 december 2020 wordt België gemachtigd om 0,45 % van de intermediaire grondslag te gebruiken met betrekking tot handelingen zoals omschreven in punt 9 van bijlage X, deel B (gebouwen en bouwterreinen), bij Richtlijn 2006/112/EG.”. 5) Het volgende artikel 2 ter wordt ingevoegd: „Artikel 2 ter Voor de berekening van de grondslag van de eigen middelen uit de belasting over de toegevoegde waarde vanaf 1 januari 2016 tot en met 31 december 2020 wordt België gemachtigd om – 0,02 % van de intermediaire grondslag te gebruiken met betrekking tot de in punt 1 van bijlage X, deel A, (tandtechnici) bij Richtlijn 2006/112/EG vermelde handelingen.”. Artikel 2 Dit besluit is gericht tot het Koninkrijk België. Gedaan te Brussel, 23 november 2016. Voor de Commissie Kristalina GEORGIEVA Vicevoorzitter ( 1 ) PB L 155 van 7.6.1989, blz. 9 . ( 2 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ). ( 3 ) Beschikking 90/177/Euratom, EEG van de Commissie van 23 maart 1990 waarbij België wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde ( PB L 99 van 19.4.1990, blz. 24 ). ( 4 ) Ares(2016)2001157. ( 5 ) Ares(2016)2001351.",
  "source": "EUR LEX"
}