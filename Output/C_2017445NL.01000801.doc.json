{
  "url": "http://www.w3.org/1999/xhtml\">",
  "content": "C_2017445NL.01000801.xml 28.12.2017 NL Publicatieblad van de Europese Unie C 445/8 BESLUIT VAN HET BUREAU VAN HET EUROPEES PARLEMENT van 11 december 2017 tot wijziging van de bepalingen ter uitvoering van het Statuut van de leden van het Europees Parlement (2017/C 445/02) HET BUREAU VAN HET EUROPEES PARLEMENT, Gezien het Verdrag betreffende de werking van de Europese Unie, en met name artikel 223, lid 2, Gezien het Statuut van de leden van het Europees Parlement ( 1 ) , Gezien artikel 25 van het Reglement van het Europees Parlement, Overwegende hetgeen volgt: (1) Overeenkomstig artikel 69, lid 1, van de uitvoeringsbepalingen voor het Statuut van de leden van het Europees Parlement ( 2 ) (hierna „de uitvoeringsbepalingen” genoemd) kunnen de bedragen van de te vergoeden reiskosten, de vergoeding voor algemene uitgaven en de verblijfsvergoeding van de leden jaarlijks door het Bureau worden geïndexeerd tot maximaal het jaarlijkse inflatiepercentage in de Europese Unie voor oktober van het voorgaande jaar dat door Eurostat wordt gepubliceerd. (2) Het inflatiepercentage in de Europese Unie voor de periode vanaf 1 november 2016 tot en met 31 oktober 2017, zoals medegedeeld door Eurostat op 16 november 2017, bedraagt 1,7 %. De nieuwe bedragen die voortvloeien uit de aanpassing die nodig was om met het inflatiepercentage rekening te houden, dienen vanaf 1 januari 2018 van toepassing te zijn en de uitvoeringsbepalingen dienen dienovereenkomstig gewijzigd te worden. (3) Overeenkomstig artikel 69, lid 2, van de uitvoeringsbepalingen wordt de in artikel 33, lid 4, van de uitvoeringsbepalingen bedoelde maximumvergoeding voor de kosten van parlementaire medewerkers in voorkomend geval jaarlijks geïndexeerd op basis van de gegevens die zijn vastgesteld op grond van artikel 65 van het Statuut van de ambtenaren van de Europese Unie, vastgesteld bij Verordening (EEG, Euratom, EGKS) nr. 259/68 van de Raad ( 3 ) . (4) De Commissie heeft de aanpassingscoëfficient voor 2017 in die zin vastgesteld op 1,5 %. De maandelijkse maximumvergoeding voor de kosten van parlementaire medewerkers zou met ingang van 1 juli 2017 dus moeten worden verhoogd tot 24 526 EUR, HEEFT HET VOLGENDE BESLUIT VASTGESTELD: Artikel 1 De uitvoeringsbepalingen worden als volgt gewijzigd: 1) Artikel 20, lid 1, wordt als volgt gewijzigd: a) punt a) wordt vervangen door: „a) voor het trajectdeel tot 50 km: 23,12 EUR;”; b) punt b) wordt vervangen door: „b) voor het trajectdeel tussen 51 en 250 km: 0,13 EUR/km;”. 2) Artikel 22 wordt als volgt gewijzigd: a) lid 1 wordt vervangen door: „1. De vergoeding voor de kosten van reizen in de gevallen als bedoeld in artikel 10, lid 1, onder b), bedraagt maximaal 4 358 EUR per jaar.”; b) in lid 3 wordt de eerste alinea vervangen door: „3. De vergoeding voor de werkelijk gemaakte kosten van reizen die de voorzitters van commissies of subcommissies maken om conferenties of manifestaties te kunnen bijwonen over een onderwerp van Europese aard dat onder het werkterrein van hun commissie of subcommissie valt en een parlementaire dimensie heeft, bedraagt maximaal 4 358 EUR per jaar. Voor deelname moet vooraf toestemming worden verkregen van de voorzitter van het Parlement, na verificatie van de beschikbare middelen binnen de grenzen van voornoemd maximum.”. 3) In artikel 24 wordt lid 2 vervangen door: „2. Indien de officiële activiteit plaatsvindt op het grondgebied van de Unie, ontvangen de leden een vaste vergoeding van 313 EUR.”. 4) In artikel 26 wordt lid 2 vervangen door: „2. De vergoeding uit hoofde van artikel 25 bedraagt 4 416 EUR per maand.”. 5) In artikel 33 wordt lid 4 vervangen door: „4. De maximumvergoeding voor de kosten van alle in artikel 34 vermelde medewerkers bedraagt 24 526 EUR per maand.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing met ingang van 1 januari 2018, met uitzondering van artikel 1, punt 5, dat van toepassing is met ingang van 1 juli 2017. ( 1 ) Besluit 2005/684/EG, Euratom van het Europees Parlement van 28 september 2005 houdende aanneming van het Statuut van de leden van het Europees Parlement ( PB L 262 van 7.10.2005, blz. 1 ). ( 2 ) Besluit van het Bureau van het Europees Parlement van 19 mei en 9 juli 2008 houdende de uitvoeringsbepalingen van het Statuut van de leden van het Europees Parlement ( PB C 159 van 13.7.2009, blz. 1 ). ( 3 ) PB L 56 van 4.3.1968, blz. 1 .",
  "source": "EUR LEX"
}