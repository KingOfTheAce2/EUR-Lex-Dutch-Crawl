{
  "url": "http://www.w3.org/1999/xhtml\"><!--",
  "content": "L_202501340NL.000101.fmx.xml Publicatieblad van de Europese Unie NL L-serie 2025/1340 9.7.2025 BESLUIT (GBVB) 2025/1340 VAN DE RAAD van 8 juli 2025 betreffende een steunmaatregel in het kader van de Europese Vredesfaciliteit ter ondersteuning van de strijdkrachten van Kaapverdië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 van de Raad ( 1 ) werd de Europese Vredesfaciliteit (de “faciliteit”) opgericht voor de financiering door de lidstaten van acties van de Unie in het kader van het gemeenschappelijk buitenlands en veiligheidsbeleid die tot doel hebben de vrede te handhaven, conflicten te voorkomen en de internationale veiligheid te versterken, op grond van artikel 21, lid 2, punt c), van het Verdrag. De faciliteit dient in het bijzonder, op grond van artikel 1, lid 2, van Besluit (GBVB) 2021/509, gebruikt te worden voor het financieren van steunmaatregelen zoals acties ter versterking van de capaciteiten op militair en defensiegebied van derde staten en van regionale en internationale organisaties. (2) De volle zee voor de kust van West-Afrika blijft een uitdagende omgeving waarin piraterij, gewapende overvallen op zee, ontvoeringen van zeevarenden, illegale, ongemelde en ongereglementeerde visserij (“IOO-visserij”), smokkel van en handel in drugs en wapens, en transnationale georganiseerde criminaliteit, een grote en toenemende bedreiging voor de maritieme veiligheid vormen. Dat tast de vrijheid van scheepvaart aan, brengt belangrijke handelsroutes in gevaar, zet de duurzame ontwikkeling van de gehele regio en de broodwinning van de bevolking op het spel, en tast het milieu en de biodiversiteit verder aan. (3) Kaapverdië blijft bijzonder kwetsbaar voor diverse bedreigingen, waaronder piraterij op zee, terrorisme, drugshandel, mensenhandel, cybercriminaliteit en IOO-visserij, als gevolg van zijn zeer uitgestrekte exclusieve economische zone en zijn geostrategische ligging op kruisende routes over de Atlantische Oceaan, die Afrika met Europa en Noord- en Zuid-Amerika verbinden. Het versterken van de strijdkrachten van Kaapverdië is een belangrijk middel om de inspanningen op het gebied van maritieme veiligheid in Kaapverdië en in de Atlantische Oceaan en de Golf van Guinee te verwezenlijken en te ondersteunen. (4) Tijdens de 13e ministeriële bijeenkomst in het kader van het bijzondere partnerschap tussen de Europese Unie en Kaapverdië, die op 31 januari 2025 in Brussel is gehouden, hebben beide partners opnieuw hun inzet bevestigd om hun wederzijdse samenwerking in het kader van de pijler veiligheid en stabiliteit te versterken, met als doel een intensiever concept voor veiligheid te definiëren, in overeenstemming met de geïntegreerde aanpak van de Unie. (5) Op 10 maart 2025 heeft de hoge vertegenwoordiger van de Unie voor buitenlandse zaken en veiligheidsbeleid een verzoek van Kaapverdië aan de Unie ontvangen om de strijdkrachten van Kaapverdië te steunen bij de aankoop van essentiële uitrusting en diensten om de vermogens van de kustwacht van Kaapverdië te versterken. (6) De steunmaatregelen dienen uitgevoerd te worden met inachtneming van de beginselen en vereisten van Besluit (GBVB) 2021/509, met name met naleving van Gemeenschappelijk Standpunt 2008/944/GBVB van de Raad ( 2 ) , en in overeenstemming met de voorschriften voor de uitvoering van de in het kader van de faciliteit gefinancierde ontvangsten en uitgaven. (7) De Raad herhaalt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, en de rechtsstaat en goed bestuur te versterken in overeenstemming met het Handvest van de Verenigde Naties, met de Universele Verklaring van de Rechten van de Mens en met het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en looptijd 1.   Bij dit besluit wordt een in het kader van de Europese Vredesfaciliteit (de “faciliteit”) te financieren steunmaatregel ten gunste van Kaapverdië (de “begunstigde”) ingesteld (de “steunmaatregel”). 2.   De steunmaatregel heeft de volgende doelstellingen: a) versterken van de samenwerking op het gebied van veiligheid en defensie tussen de Unie en Kaapverdië; b) bijdragen aan de uitbreiding van de algemene veiligheids- en defensiecapaciteit van de strijdkrachten van Kaapverdië om de soevereiniteit van Kaapverdië op zee te beschermen en de regionale maritieme veiligheid te verbeteren, en zo de maritieme vaartuigen en hulpbronnen, de kustbevolking en hun bestaansmiddelen beter te beschermen, en c) versterken van het potentieel van Kaapverdië om deel te nemen aan de operaties in het kader van het gemeenschappelijk veiligheids- en defensiebeleid van de Unie en om bij te dragen aan gezamenlijke acties in het kader van de Yaoundé-architectuur. 3.   Ter verwezenlijking van de in lid 2 vastgelegde doelstellingen worden met de steunmaatregel de volgende soorten niet-dodelijke uitrusting en de volgende leveringen en diensten gefinancierd: a) een oceaanpatrouillevaartuig, en b) opleidingen op het gebied van loodstechnieken en/of onderhoud van luchtvaartuigen. De steunmaatregel financiert ook daarmee samenhangende leveringen en diensten, waar nodig met inbegrip van technische opleidingen. 4.   De steunmaatregel heeft een looptijd van 48 maanden vanaf de datum van vaststelling van dit besluit. Artikel 2 Financiële regelingen 1.   Het financiële referentiebedrag ter dekking van de uitgaven in verband met de steunmaatregel bedraagt 12 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de voorschriften voor de uitvoering van de in het kader van de faciliteit gefinancierde ontvangsten en uitgaven. Artikel 3 Regelingen met de begunstigde 1.   De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) treft de nodige regelingen met de begunstigde om ervoor te zorgen dat die de bij dit besluit vastgestelde voorschriften en voorwaarden naleeft, als voorwaarde voor het verlenen van steun in het kader van de steunmaatregel. 2.   De in lid 1 vermelde regelingen bevatten tevens bepalingen die de begunstigde ertoe verplichten ervoor te zorgen dat: a) de in het kader van de steunmaatregel ondersteunde eenheden van de strijdkrachten van Kaapverdië het toepasselijke internationaal recht naleven, met name het internationaal recht inzake de mensenrechten en het internationaal humanitair recht; b) de in het kader van de steunmaatregel verstrekte activa goed en efficiënt worden ingezet voor de doeleinden waarvoor zij verstrekt zijn; c) de in het kader van de steunmaatregel verstrekte activa voldoende onderhouden worden, zodat zij gedurende hun gehele levensduur bruikbaar en operationeel beschikbaar blijven; d) de in het kader van de steunmaatregel verstrekte activa niet verloren gaan of worden overgedragen aan andere personen of entiteiten dan die welke in die regelingen vermeld worden. 3.   De in lid 1 vermelde regelingen bevatten tevens bepalingen inzake de opschorting en beëindiging van de steun in het kader van de steunmaatregel indien blijkt dat de begunstigde de in lid 2 vastgestelde verplichtingen niet naleeft. Artikel 4 Uitvoering 1.   De hoge vertegenwoordiger is ervoor verantwoordelijk dat dit besluit uitgevoerd wordt overeenkomstig Besluit (GBVB) 2021/509 en op een wijze die strookt met de voorschriften voor de uitvoering van de in het kader van de faciliteit gefinancierde ontvangsten en uitgaven, en met het geïntegreerde methodologisch kader voor de beoordeling en vaststelling van de vereiste maatregelen en controles voor steunmaatregelen in het kader van de faciliteit. 2.   De uitvoering van de in artikel 1, lid 3, van dit besluit bedoelde activiteiten wordt toevertrouwd aan het ministerie van Nationale Defensie van de Portugese Republiek. Artikel 5 Toezicht, controle en evaluatie 1.   De hoge vertegenwoordiger ziet toe op de naleving door de begunstigde van de in artikel 3 vastgestelde verplichtingen. Dat toezicht wordt gebruikt om kennis te verschaffen over de context van en het risico op niet-naleving van de in artikel 3 vastgestelde verplichtingen, en om bij te dragen aan het voorkomen van dergelijke gevallen van niet-naleving, met inbegrip van schendingen van het internationaal recht inzake de mensenrechten en het internationaal humanitair recht door de in het kader van de steunmaatregel ondersteunde eenheden van de strijdkrachten van Kaapverdië. 2.   De controle na verzending van uitrusting en leveringen wordt als volgt georganiseerd: a) leveringsverificatie, waarbij leveringscertificaten van de faciliteit door de eindgebruiker-strijdkrachten ondertekend moeten worden op het moment van eigendomsoverdracht; b) verslaglegging, waarbij de begunstigde jaarlijks verslag moet uitbrengen over de activiteiten die zijn uitgevoerd met de in het kader van de steunmaatregel verstrekte uitrusting, leveringen en diensten en over de inventaris van de aangewezen goederen totdat het Politiek en Veiligheidscomité (PVC) een dergelijke verslaglegging niet langer nodig acht; c) bezoeken ter plaatse, waarbij de begunstigde de hoge vertegenwoordiger en de controleurs van de faciliteit op verzoek toegang verleent voor het verrichten van controles ter plaatse en audits door de faciliteit. 3.   Na voltooiing van de steunmaatregel maakt de hoge vertegenwoordiger een eindevaluatie op om te beoordelen of de steunmaatregel bijgedragen heeft aan het verwezenlijken van de in artikel 1, lid 2, vastgelegde doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de steunmaatregel. De beheerder voor steunmaatregelen brengt het bij Besluit (GBVB) 2021/509 ingestelde comité van de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 8 juli 2025. Voor de Raad De voorzitter S. LOSE ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 , ELI: http://data.europa.eu/eli/dec/2021/509/oj ). ( 2 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 , ELI: http://data.europa.eu/eli/compos/2008/944/oj ). ELI: http://data.europa.eu/eli/dec/2025/1340/oj ISSN 1977-0758 (electronic edition)",
  "source": "EUR LEX"
}