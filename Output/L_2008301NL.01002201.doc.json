{
  "url": "http://www.w3.org/1999/xhtml\">",
  "content": "L_2008301NL.01002201.xml 12.11.2008 NL Publicatieblad van de Europese Unie L 301/22 BESLUIT VAN DE COMMISSIE van 6 november 2008 betreffende de financiële bijdrage van de Gemeenschap voor het jaar 2009 aan de activiteiten van de Werelddiergezondheidsorganisatie (OIE) op het gebied van de identificatie en traceerbaarheid van dieren (2008/849/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 20, Overwegende hetgeen volgt: (1) Uit hoofde van Beschikking 90/424/EEG kan de Gemeenschap acties op technisch en wetenschappelijk gebied ondernemen die voor de ontwikkeling van de communautaire wetgeving op veterinair gebied, alsmede voor de ontwikkeling van onderwijs en opleiding op veterinair gebied, nodig zijn, of de lidstaten of internationale organisaties helpen bij het ondernemen van dergelijke acties. (2) De Werelddiergezondheidsorganisatie (OIE) is de intergouvernementele organisatie die verantwoordelijk is voor het wereldwijd verbeteren van de diergezondheid en het vaststellen van normen voor de internationale handel in dieren en de producten daarvan. Momenteel formuleert de OIE richtsnoeren voor de identificatie en traceerbaarheid van dieren. Deze richtsnoeren zullen na goedkeuring dienen als internationale referentienorm overeenkomstig de Overeenkomst inzake sanitaire en fytosanitaire maatregelen van de Wereldhandelsorganisatie. Zij zullen bij alle door de lidstaten van de OIE, waaronder de EU-lidstaten, uit te voeren wetgeving op dit gebied als uitgangspunt worden gehanteerd. Daarom zullen zij een direct en aanzienlijk effect hebben op de ontwikkeling van de communautaire veterinaire wetgeving. Gezien het belang van de handel in dieren en dierlijke producten is het voor de Europese Unie belangrijk dat de toekomstige OIE-normen zo nauw mogelijk aansluiten bij de huidige en toekomstige communautaire wetgeving. (3) In de mededeling van de Commissie aan de Raad, het Europees Parlement, het Economisch en Sociaal Comité en het Comité van de Regio’s over een nieuwe strategie voor diergezondheid voor de Europese Unie (2007-2013) wordt traceerbaarheid een van de belangrijkste hulpmiddelen in het kader van de nieuwe strategie voor diergezondheid genoemd. In deze context is het gewenst om communautaire normen op internationaal niveau actief te bevorderen. (4) De OIE plant een conferentie over de identificatie en traceerbaarheid van dieren met de bedoeling de wereldwijde implementatie van internationale normen voor identificatie en traceerbaarheid te ondersteunen. Deze conferentie zal in belangrijke mate haar stempel drukken op de verdere ontwikkeling van internationale normen voor de identificatie en traceerbaarheid van dieren. Het is daarom wenselijk een financiële bijdrage van de Gemeenschap aan de OIE-conferentie toe te kennen. (5) De OIE heeft een feitelijk monopolie in haar sector, zoals vermeld in artikel 168, lid 1, onder c), van Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het Financieel Reglement van toepassing op de algemene begroting van de Europese Gemeenschappen ( 2 ) ; daarom is een oproep tot het indienen van voorstellen niet nodig. (6) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Artikel 1 Een financiële bijdrage van de Gemeenschap van 150 000 EUR voor de financiering van de door de OIE in 2009 te organiseren conferentie over de identificatie en traceerbaarheid van dieren, die een communautaire medefinanciering van maximaal 33 % van de totale subsidiabele kosten uitmaakt, wordt goedgekeurd. Artikel 2 De in artikel 1 bedoelde financiële bijdrage wordt gefinancierd uit het begrotingsonderdeel 17 04 02 01 van de begroting van de Europese Unie voor 2009. De OIE zal een subsidieovereenkomst toegewezen krijgen voor de in artikel 1 genoemde financiële bijdrage zonder een oproep tot het indienen van voorstellen, aangezien de OIE de intergouvernementele organisatie is voor het wereldwijd verbeteren van diergezondheid en een feitelijk monopolie heeft. Gedaan te Brussel, 6 november 2008. Voor de Commissie Androulla VASSILIOU Lid van de Commissie ( 1 ) PB L 224 van 18.8.1990, blz. 19 . ( 2 ) PB L 357 van 31.12.2002, blz. 1 .",
  "source": "EUR LEX"
}