{
  "url": "http://www.w3.org/1999/xhtml\"><!--",
  "content": "L_2020235NL.01000101.xml 22.7.2020 NL Publicatieblad van de Europese Unie L 235/1 UITVOERINGSVERORDENING (EU) 2020/1079 VAN DE COMMISSIE van 20 juli 2020 betreffende de verificatie en correctie van gegevens als bedoeld in Verordening (EU) 2018/956 betreffende de monitoring en de rapportering van de CO 2 -emissies en het brandstofverbruik van nieuwe zware bedrijfsvoertuigen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/956 van het Europees Parlement en de Raad van 28 juni 2018 betreffende de monitoring en de rapportering van de CO 2 -emissies en het brandstofverbruik van nieuwe zware bedrijfsvoertuigen ( 1 ) , en met name artikel 8, lid 4, Overwegende hetgeen volgt: (1) Krachtens artikel 8, lid 2, van Verordening (EU) 2018/956 moet de Commissie de kwaliteit van de door de lidstaten en de fabrikanten van zware bedrijfsvoertuigen overeenkomstig de artikelen 4 en 5 gerapporteerde gegevens zelf verifiëren. De Commissie moet discrepanties die zij bij deze verificatie vaststelt ook zelf corrigeren. (2) Het is daarom passend de verificatie- en correctiemaatregelen te bepalen voor de door de fabrikanten van zware bedrijfsvoertuigen gerapporteerde gegevens. Meer specifiek moet een procedure worden vastgesteld voor het verifiëren of de door fabrikanten van zware bedrijfsvoertuigen overeenkomstig bijlage I, deel B, punt 2, bij Verordening (EU) 2018/956 gerapporteerde gegevens overeenstemmen met de relevante gegevensbron, oftewel het overeenkomstig Verordening (EG) nr. 595/2009 van het Europees Parlement en de Raad ( 2 ) afgegeven typegoedkeuringscertificaat en het gegevensdossier van de fabrikant. (3) Het aantal zware bedrijfsvoertuigen waarvoor de kwaliteit van de gerapporteerde gegevens moet worden geverifieerd, moet hoog genoeg zijn om de Commissie in staat te stellen mogelijke discrepanties in de gerapporteerde gegevens op te sporen en vast te stellen of die discrepanties een systematisch karakter hebben. (4) Om de integriteit van het rapporteringsproces te waarborgen, moet de verificatie bestaan uit vergelijkingen van de gegevens die door de fabrikanten zijn gerapporteerd met het typegoedkeuringscertificaat en het gegevensdossier van de fabrikant. (5) Indien de Commissie discrepanties vaststelt, moeten fabrikanten de mogelijkheid krijgen de gegevens te corrigeren. Indien de vastgestelde discrepanties een systematisch karakter hebben, moeten de fabrikanten voor alle in de desbetreffende rapporteringsperiode geregistreerde voertuigen gecorrigeerde gegevens verstrekken. (6) Om de juistheid van de gegevens te garanderen, moet de Commissie de gegevens zelf kunnen corrigeren als de fabrikanten geen gecorrigeerde gegevens aan de Commissie hebben verstrekt. Om ervoor te zorgen dat de fabrikanten de Commissie correcte gegevens verstrekken, moet de Commissie, wanneer de vastgestelde discrepanties een systematisch karakter hebben, de desbetreffende gegevens corrigeren door een correctiefactor toe te passen op de CO 2 -emissies van alle in de desbetreffende rapporteringsperiode geregistreerde zware bedrijfsvoertuigen. (7) Omwille van de transparantie moet uit de gegevens in het centraal register voor gegevens over zware bedrijfsvoertuigen duidelijk blijken of zij door de Commissie zijn gecorrigeerd. (8) De in deze verordening vervatte maatregelen zijn in overeenstemming met het advies van het Comité klimaatverandering, HEEFT DE VOLGENDE VERORDENING VASTGESTELD: Artikel 1 Zware bedrijfsvoertuigen waarvoor de kwaliteit van de gerapporteerde gegevens moet worden geverifieerd 1.   Na de rapportering van de gegevens door de fabrikanten overeenkomstig artikel 5, lid 1, van Verordening (EU) 2018/956 verifieert de Commissie de kwaliteit van de gegevens van een aantal van de in de desbetreffende rapporteringsperiode geregistreerde zware bedrijfsvoertuigen voor elke fabrikant. Voor de rapporteringsperiode van het jaar 2019 verifieert de Commissie alleen de kwaliteit van de gegevens voor zware bedrijfsvoertuigen geregistreerd vanaf 1 januari 2020. 2.   De Commissie selecteert de in lid 1 bedoelde zware bedrijfsvoertuigen willekeurig. Het aantal geselecteerde zware bedrijfsvoertuigen ligt tussen 2 % en 10 % van het aantal in de desbetreffende rapporteringsperiode geregistreerde zware bedrijfsvoertuigen voor elke fabrikant. Artikel 2 Kennisgeving van de Commissie en door fabrikanten en lidstaten verstrekte informatie 1.   De Commissie stelt de betrokken fabrikanten in kennis van de voertuigidentificatienummers van de zware bedrijfsvoertuigen die overeenkomstig artikel 1, lid 2, zijn geselecteerd. 2.   Binnen één maand na ontvangst van de in lid 1 bedoelde kennisgeving verstrekken de fabrikanten de Commissie voor elk geselecteerd zwaar bedrijfsvoertuig: a) het origineel van het gegevensdossier van de fabrikant, dat overeenkomstig bijlage IV, deel I, bij Verordening (EU) 2017/2400 van de Commissie ( 3 ) is opgesteld; b) een kopie van het overeenkomstig Verordening (EG) nr. 595/2009 afgegeven typegoedkeuringscertificaat. 3.   Op verzoek van de Commissie verstrekken de fabrikanten, en de lidstaten waar de in lid 1 bedoelde zware bedrijfsvoertuigen voor het eerst zijn geregistreerd, aanvullende informatie om eventuele probleempunten op te lossen. Artikel 3 Verificatie van de juistheid van de door de fabrikanten gerapporteerde cryptografische hashwaarde en gegevens 1.   De Commissie vergelijkt voor de overeenkomstig artikel 1, lid 2, geselecteerde zware bedrijfsvoertuigen de cryptografische hashwaarden van het origineel van het door de fabrikant overeenkomstig artikel 2, lid 2, onder a), verstrekte gegevensdossier met de overeenkomstige cryptografische hashwaarden die de betrokken lidstaat heeft verstrekt overeenkomstig zijn verplichting uit hoofde van bijlage I, deel A, punt k), bij Verordening (EU) 2018/956. Indien de cryptografische hashwaarden verschillen en de Commissie erom verzoekt, verifiëren de fabrikanten de juistheid van de aan de Commissie verstrekte gegevens en stellen zij de Commissie binnen een maand in kennis van het resultaat van die verificatie. 2.   De Commissie vergelijkt voor de overeenkomstig artikel 1, lid 2, geselecteerde zware bedrijfsvoertuigen de overeenkomstig artikel 5 van Verordening (EU) 2018/956 gerapporteerde gegevens met de overeenkomstige gegevens in het origineel van het gegevensdossier van de fabrikant, dat overeenkomstig bijlage IV, deel I, bij Verordening (EU) 2017/2400 is opgesteld. 3.   De Commissie kan voor de overeenkomstig artikel 1, lid 2, geselecteerde zware bedrijfsvoertuigen de overeenkomstig de in de velden 75 tot en met 78 van bijlage I, deel B, punt 2, bij Verordening (EU) 2018/956 gerapporteerde gegevens over de motor vergelijken met de overeenkomstige waarden in het overeenkomstig Verordening (EG) nr. 595/2009 afgegeven typegoedkeuringscertificaat. Artikel 4 Kennisgeving van bevindingen 1.   De Commissie bevestigt de juistheid van de overeenkomstig artikel 3 geverifieerde gegevens of stelt de fabrikanten in kennis van de vastgestelde discrepanties tussen de overeenkomstig artikel 5 van Verordening (EU) 2018/956 gerapporteerde gegevens en de overeenkomstige gegevens in het gegevensdossier van de fabrikant en het overeenkomstig artikel 2, lid 2, verstrekte typegoedkeuringscertificaat. 2.   Binnen een maand na ontvangst van de in lid 1 bedoelde kennisgeving verstrekken de fabrikanten de gecorrigeerde gegevens voor de overeenkomstig artikel 1, lid 2, geselecteerde zware bedrijfsvoertuigen aan de Commissie, evenals een verklaring voor de in die kennisgeving vermelde discrepanties. 3.   Indien de Commissie van oordeel is dat de discrepanties een systematisch karakter hebben, verstrekken de fabrikanten de Commissie binnen één maand na ontvangst van de in lid 1 bedoelde kennisgeving de gecorrigeerde gegevens voor alle zware bedrijfsvoertuigen waarover in de desbetreffende rapporteringsperiode gerapporteerd is en een verklaring voor de discrepanties. 4.   De fabrikanten zenden de in de leden 2 en 3 bedoelde gecorrigeerde gegevens door middel van elektronische gegevensoverdracht door aan het door het Europees Milieuagentschap beheerde Business Data Repository. Artikel 5 Correctie van gegevens 1.   Indien de Commissie tevreden is met de door de fabrikanten overeenkomstig artikel 4 verstrekte verklaring en gecorrigeerde gegevens, neemt zij de gecorrigeerde gegevens op in de uiteindelijke dataset die in het centraal register voor gegevens over zware bedrijfsvoertuigen terechtkomt en geeft zij daarin weer dat de gegevens zijn gecorrigeerd. 2.   Indien de Commissie niet tevreden is met de door de fabrikanten verstrekte verklaring of gecorrigeerde gegevens of indien de fabrikanten de gecorrigeerde gegevens niet binnen de in artikel 4, leden 2 en 3, vastgestelde termijn verstrekken, corrigeert de Commissie: a) de door de discrepanties geaffecteerde CO 2 -emissies, uitgedrukt in g/tkm, voor de overeenkomstig artikel 1, lid 2, geselecteerde zware bedrijfsvoertuigen, op basis van de door de fabrikant overeenkomstig artikel 2, leden 2 en 3, verstrekte informatie; b) bij discrepanties met een systematisch karakter, de CO 2 -emissies van alle in de desbetreffende rapporteringsperiode geregistreerde zware bedrijfsvoertuigen door een correctiefactor toe te passen. 3.   De in lid 2, onder b), bedoelde correctiefactor wordt bepaald op basis van de discrepanties in de CO 2 -emissies, uitgedrukt in g/tkm, van de overeenkomstig artikel 1, lid 2, geselecteerde zware bedrijfsvoertuigen. 4.   De Commissie neemt de gecorrigeerde gegevens op in de uiteindelijke dataset die in het centraal register voor gegevens over zware bedrijfsvoertuigen terechtkomt en geeft daarin weer dat de gegevens zijn gecorrigeerd. Artikel 6 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 juli 2020. Voor de Commissie De voorzitter Ursula VON DER LEYEN ( 1 ) PB L 173 van 9.7.2018, blz. 1 . ( 2 ) Verordening (EG) nr. 595/2009 van het Europees Parlement en de Raad van 18 juni 2009 betreffende de typegoedkeuring van motorvoertuigen en motoren met betrekking tot emissies van zware bedrijfsvoertuigen (Euro VI) en de toegang tot reparatie- en onderhoudsinformatie, tot wijziging van Verordening (EG) nr. 715/2007 en Richtlijn 2007/46/EG en tot intrekking van de Richtlijnen 80/1269/EEG, 2005/55/EG en 2005/78/EG ( PB L 188 van 18.7.2009, blz. 1 ). ( 3 ) Verordening (EU) 2017/2400 van de Commissie van 12 december 2017 tot uitvoering van Verordening (EG) nr. 595/2009 van het Europees Parlement en de Raad wat de bepaling van de CO 2 -emissies en het brandstofverbruik van zware bedrijfsvoertuigen betreft, en tot wijziging van Richtlijn 2007/46/EG van het Europees Parlement en de Raad en Verordening (EU) nr. 582/2011 van de Commissie ( PB L 349 van 29.12.2017, blz. 1 ).",
  "source": "EUR LEX"
}