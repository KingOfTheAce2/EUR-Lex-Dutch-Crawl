{
  "url": "http://www.w3.org/1999/xhtml\"><!--",
  "content": "L_202402791NL.000101.fmx.xml Publicatieblad van de Europese Unie NL L-serie 2024/2791 31.10.2024 GEDELEGEERDE VERORDENING (EU) 2024/2791 VAN DE COMMISSIE van 29 januari 2024 tot wijziging van de bijlage bij Verordening (EU) nr. 609/2013 van het Europees Parlement en de Raad om het gebruik van ijzer-melkcaseïnaat als bron van ijzer in de dagelijkse voeding volledig vervangende producten voor gewichtsbeheersing en in voeding voor medisch gebruik, met uitzondering van levensmiddelen voor zuigelingen en peuters, toe te staan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 609/2013 van het Europees Parlement en de Raad van 12 juni 2013 inzake voor zuigelingen en peuters bedoelde levensmiddelen, voeding voor medisch gebruik en de dagelijkse voeding volledig vervangende producten voor gewichtsbeheersing, en tot intrekking van Richtlijn 92/52/EEG van de Raad, Richtlijnen 96/8/EG, 1999/21/EG, 2006/125/EG en 2006/141/EG van de Commissie, Richtlijn 2009/39/EG van het Europees Parlement en de Raad en de Verordeningen (EG) nr. 41/2009 en (EG) nr. 953/2009 van de Commissie ( 1 ) , en met name artikel 16, lid 1, Overwegende hetgeen volgt: (1) De bijlage bij Verordening (EU) nr. 609/2013 bevat een Unielijst van stoffen die mogen worden toegevoegd aan een of meer van de in artikel 1, lid 1, van die verordening bedoelde categorieën levensmiddelen. (2) Bij Uitvoeringsverordening (EU) 2023/949 van de Commissie ( 2 ) is het gebruik van ijzer-melkcaseïnaat als nieuw voedingsmiddel onder bepaalde voorwaarden toegestaan in onder meer voeding voor medisch gebruik, met uitzondering van levensmiddelen voor zuigelingen en peuters, en de dagelijkse voeding volledig vervangende producten voor gewichtsbeheersing. (3) Tijdens de toelatingsprocedure heeft de Europese Autoriteit voor voedselveiligheid (EFSA) op 4 augustus 2022 een wetenschappelijk advies ( 3 ) uitgebracht waarin zij concludeerde dat ijzer-melkcaseïnaat onder de voorgestelde gebruiksvoorwaarden veilig is en dat het een bron van biologisch beschikbaar ijzer is. (4) De Commissie is van oordeel dat het advies van de EFSA voldoende redenen bevat om vast te stellen dat ijzer-melkcaseïnaat, waarvoor bij Verordening (EU) 2023/949 een toelating is verleend, geen veiligheidsrisico oplevert wanneer het wordt gebruikt in voeding voor medisch gebruik, met uitzondering van levensmiddelen voor zuigelingen en peuters, en in de dagelijkse voeding volledig vervangende producten voor gewichtsbeheersing. Daarom moet het gebruik van ijzer-melkcaseïnaat als bron van ijzer in voeding voor medisch gebruik, met uitzondering van levensmiddelen voor zuigelingen en peuters, en in de dagelijkse voeding volledig vervangende producten voor gewichtsbeheersing worden toegestaan. (5) Die stof moet daarom worden opgenomen in de Unielijst van stoffen die aan bepaalde categorieën levensmiddelen mogen worden toegevoegd. (6) De bijlage bij Verordening (EU) nr. 609/2013 moet dan ook dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EU) nr. 609/2013 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 januari 2024. Voor de Commissie De voorzitter Ursula VON DER LEYEN ( 1 ) PB L 181 van 29.6.2013, blz. 35 . ( 2 ) Uitvoeringsverordening (EU) 2023/949 van de Commissie van 12 mei 2023 tot toelating van het in de handel brengen van ijzer-melkcaseïnaat als nieuw voedingsmiddel en tot wijziging van Uitvoeringsverordening (EU) 2017/2470 ( PB L 128 van 15.5.2023, blz. 60 ). ( 3 ) NDA-panel van de EFSA, “Safety of iron milk proteinate as a novel food pursuant to Regulation (EU) 2015/2283 and bioavailability of iron from this source in the context of Directive 2002/46/EC”, EFSA Journal 2022;20(9):7549. BIJLAGE In de bijlage bij Verordening (EU) nr. 609/2013 wordt in de categorie stoffen “Mineralen” onder “IJzer” de volgende vermelding toegevoegd na de vermelding “ijzer (II) -L-pidolaat”: “ijzer-melkcaseïnaat ( *1 ) X (in producten die niet bestemd zijn voor zuigelingen en peuters) X ( *1 ) Zoals opgenomen in de Unielijst van nieuwe voedingsmiddelen van Uitvoeringsverordening (EU) 2017/2470 van de Commissie.”. ELI: http://data.europa.eu/eli/reg_del/2024/2791/oj ISSN 1977-0758 (electronic edition)",
  "source": "EUR LEX"
}