{
  "url": "http://www.w3.org/1999/xhtml\">",
  "content": "L_2009166NL.01007101.xml 27.6.2009 NL Publicatieblad van de Europese Unie L 166/71 BESCHIKKING VAN DE COMMISSIE van 25 februari 2009 betreffende de in de communautaire richtsnoeren inzake staatssteun betreffende TSE-tests, gestorven dieren en slachthuisafval bedoelde steunregelingen — Niet-aanvaarding van voorstellen voor dienstige maatregelen door Luxemburg (C 13/04) (Kennisgeving geschied onder nummer C(2009) 1089) (Slechts de tekst in de Franse taal is authentiek) (2009/493/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 88, lid 2, eerste alinea, Na de belanghebbenden overeenkomstig het genoemde artikel te hebben aangemaand hun opmerkingen te maken ( 1 ) , Overwegende hetgeen volgt: 1. PROCEDURE (1) De Commissie heeft op 27 november 2002 de communautaire richtsnoeren inzake staatssteun betreffende TSE-tests, gestorven dieren en slachthuisafval goedgekeurd (hierna de „TSE-richtsnoeren” genoemd). (2) Bij schrijven van 12 december 2002 (AGR 29701) heeft de Commissie de Luxemburgse autoriteiten overeenkomstig hoofdstuk IX van de TSE-richtsnoeren verzocht uiterlijk op 31 maart 2003 schriftelijk te bevestigen dat zij de voorstellen voor dienstige maatregelen aanvaarden. (3) Aangezien de Luxemburgse autoriteiten niet hebben geantwoord, heeft de Commissie hen op 23 april 2003 een herinneringsbrief gestuurd (ref. AGR 011093). Aangezien op deze brief geen antwoord kwam, is op 9 juli 2003 een tweede herinneringsbrief verzonden (ref. VI 017922), waarin wordt verzocht de aanvaarding uiterlijk op 30 juli 2003 schriftelijk te bevestigen. (4) Bij schrijven van 26 september 2003 heeft het ministerie van Landbouw, Wijnbouw en Plattelandsontwikkeling van het Groothertogdom Luxemburg verzocht om een afwijking van de bepalingen van de TSE-richtsnoeren (punten 38 en 39), teneinde de Luxemburgse regering in de gelegenheid te stellen 50 % van de kosten voor de behandeling van slachthuisafval te financieren na 31 december 2003. (5) Bij schrijven van 10 oktober 2003 (ref. VI\\027340) heeft de Commissie de Luxemburgse autoriteiten gemeld dat zij een dergelijke afwijking van de bepalingen niet kon inwilligen omdat deze indruisen tegen de met de TSE-richtsnoeren nagestreefde doelstellingen van harmonisering en opheffing van concurrentieverstoringen. (6) In datzelfde schrijven wijst de Commissie erop dat het Groothertogdom Luxemburg zijn verplichting om overeenkomstig hoofdstuk IX van de TSE-richtsnoeren tijdig mee te delen dat het de voorstellen voor dienstige maatregelen aanvaardt, niet is nagekomen, en verzoekt zij de Luxemburgse autoriteiten een laatste keer om binnen tien dagen na ontvangst van dat schrijven schriftelijk te bevestigen dat zij de voorstellen aanvaarden. (7) De Commissie heeft de Luxemburgse autoriteiten ook gemeld dat zij overeenkomstig het bepaalde in punt 53 van de TSE-richtsnoeren artikel 19, lid 2, van Verordening (EG) nr. 659/1999 van de Raad ( 2 ) zou toepassen en de daarin bedoelde procedure zou inleiden ingeval de Luxemburgse autoriteiten tien dagen na ontvangst van het schrijven de aanvaarding nog niet schriftelijk zouden hebben bevestigd. De Commissie heeft geen antwoord van de Luxemburgse autoriteiten ontvangen. (8) Bij schrijven van 19 maart 2004 (SG(2004) D/201077) heeft de Commissie de Luxemburgse autoriteiten in kennis gesteld van haar besluit om de procedure van artikel 88, lid 2, van het Verdrag in te leiden omdat zij de aanvaarding van de voorstellen voor dienstige maatregelen niet hebben bevestigd overeenkomstig het bepaalde in hoofdstuk IX van de TSE-richtsnoeren. (9) Het besluit van de Commissie om de procedure in te leiden is bekendgemaakt in het Publicatieblad van de Europese Unie ( 3 ) . De Commissie heeft de belanghebbenden uitgenodigd hun opmerkingen over de betrokken maatregel kenbaar te maken. (10) De Luxemburgse autoriteiten hebben geantwoord bij schrijven van 30 maart 2004. De Commissie heeft geen opmerkingen ontvangen van andere belanghebbenden. (11) Bij schrijven van 21 augustus 2006, geregistreerd op 23 augustus 2006, hebben de Luxemburgse autoriteiten bevestigd dat de geldende wetgevende of regelgevende teksten niet hoefden te worden gewijzigd om te voldoen aan de TSE-richtsnoeren. (12) Naar aanleiding van het schrijven van de Commissie van 20 oktober 2006 hebben de Luxemburgse autoriteiten bij schrijven van 23 november 2006, geregistreerd op 29 november 2006, bevestigd dat alle steunregelingen die onder de TSE-richtsnoeren vallen, hier sinds 1 januari 2004 aan voldoen. 2. BESCHRIJVING 2.1. Het rechtskader (13) Overeenkomstig artikel 88, lid 1, van het Verdrag onderwerpt de Commissie tezamen met de lidstaten de in die staten bestaande steunregelingen aan een voortdurend onderzoek. Zij stelt de dienstige maatregelen voor, welke de geleidelijke ontwikkeling of de werking van de gemeenschappelijke markt vereist. (14) Op 27 november 2002 heeft de Commissie de TSE-richtsnoeren goedgekeurd. Deze richtsnoeren hebben destijds het communautair beleid inzake staatssteun in deze sectoren gewijzigd en werden met ingang van 1 januari 2003 toegepast op nieuwe steunmaatregelen van de staten, met inbegrip van die welke door de lidstaten zijn aangemeld maar waarover de Commissie nog geen uitspraak heeft gedaan. (15) Zoals bepaald in punt 194, onder c), van de communautaire richtsnoeren voor staatssteun in de landbouw- en de bosbouwsector 2007-2013 worden de TSE-richtsnoeren sinds 1 januari 2007 niet langer toegepast, behalve voor onrechtmatige steun die vóór de inwerkingtreding van de richtsnoeren voor staatssteun in de landbouw- en de bosbouwsector 2007-2013 is toegekend. (16) Bij schrijven van 12 december 2002 (ref. AGR 29701) heeft de Commissie de tekst van de nieuwe TSE-richtsnoeren formeel aan de lidstaten toegezonden. Overeenkomstig deze richtsnoeren heeft de Commissie de lidstaten voorgesteld hun bestaande steunregelingen inzake de onder die richtsnoeren vallende staatssteun te wijzigen om ze er uiterlijk op 31 december 2003 mee in overeenstemming te brengen. (17) Overeenkomstig hoofdstuk IX van genoemde richtsnoeren werd de lidstaten tevens verzocht uiterlijk op 31 maart 2003 schriftelijk te bevestigen dat zij deze voorstellen voor dienstige maatregelen aanvaarden. (18) Overeenkomstig punt 53 van de TSE-richtsnoeren zal de Commissie, indien een lidstaat op die datum zijn aanvaarding nog niet schriftelijk heeft bevestigd, artikel 19, lid 2, van Verordening (EG) nr. 659/1999 toepassen en, indien noodzakelijk, de in die bepaling bedoelde procedure inleiden. 2.2. Argumenten van de Commissie in het kader van de inleiding van de onderzoeksprocedure (19) De Commissie heeft de procedure van artikel 88, lid 2, van het Verdrag ingeleid omdat de Luxemburgse autoriteiten ondanks de talrijke herinneringen hun aanvaarding van de voorstellen voor dienstige maatregelen niet hebben bevestigd overeenkomstig de TSE-richtsnoeren (20) Voorts had de Commissie, gelet op het uitdrukkelijke verzoek van de Luxemburgse autoriteiten om te mogen afwijken van de regels van de TSE-richtsnoeren (zie overweging 4) twijfels omtrent de verenigbaarheid van eventuele steunmaatregelen die in Luxemburg in strijd met voornoemde richtsnoeren zouden worden toegepast. (21) In het licht van het voorafgaande en met het oog op de nodige controles om deze twijfels weg te nemen, heeft de Commissie de Luxemburgse autoriteiten bij de inleiding van de onderzoeksprocedure verzocht: a) haar in kennis te stellen van de bepalingen betreffende de tenuitvoerlegging van alle eventuele steunregelingen die nog zouden worden vastgesteld en die onder toepassing van de richtsnoeren zouden vallen, met name de teksten van alle wetten en andere geldende regelgeving waarin dergelijke steunmaatregelen zijn vastgesteld; b) haar mee te delen of, en zo ja, vanaf welke datum, de bestaande steunregelingen inzake steunmaatregelen van de staten die onder toepassing vallen van de TSE-richtsnoeren, zijn gewijzigd om ze in overeenstemming te brengen met de genoemde richtsnoeren; en in voorkomend geval c) haar alle informatie te verstrekken met betrekking tot de aanpassing van eventuele steunregelingen of ad-hocsteunmaatregelen aan de richtsnoeren. 3. OPMERKINGEN VAN BELANGHEBBENDEN (22) Bij schrijven van 30 maart 2004 hebben de Luxemburgse autoriteiten de Commissie gemeld dat zij de TSE-richtsnoeren aanvaarden en dat de bestaande steunregelingen sinds 1 januari 2004 in overeenstemming zijn met diezelfde richtsnoeren. De Commissie heeft deze aanvaarding bekendgemaakt op 26 oktober 2004 ( 4 ) en heeft nota genomen van de verklaring van de Luxemburgse autoriteiten betreffende de verenigbaarheid van de genoemde steunregelingen met de richtsnoeren. (23) Bij schrijven van 21 augustus 2006, geregistreerd op 23 augustus 2006, hebben de Luxemburgse autoriteiten bevestigd dat de geldende wetgevende of regelgevende teksten niet hoefden te worden gewijzigd om te voldoen aan de TSE-richtsnoeren. (24) Bij schrijven van 23 november 2006, geregistreerd op 29 november 2006, hebben de Luxemburgse autoriteiten bevestigd dat alle steunregelingen die onder de toepassing van de TSE-richtsnoeren vallen, hier sinds 1 januari 2004 aan voldoen. (25) De Commissie heeft geen opmerkingen van derde belanghebbenden ontvangen. 4. CONCLUSIES (26) De Commissie heeft nota genomen van de verklaringen van de Luxemburgse autoriteiten van 30 maart 2004, 21 augustus 2006 en 23 november 2006, waarin zij: — hebben meegedeeld dat zij de TSE-richtsnoeren aanvaarden; — de garantie hebben gegeven dat de geldende wetgevende of regelgevende teksten niet hoefden te worden gewijzigd om te voldoen aan de TSE-richtsnoeren; — de garantie hebben gegeven dat alle steunregelingen die onder de toepassing van de TSE-richtsnoeren vallen, hier sinds 1 januari 2004 aan voldoen. (27) Gelet op de verklaringen en garanties van de Luxemburgse autoriteiten en aangezien de TSE-richtsnoeren sinds 1 januari 2007 niet langer van kracht zijn, is de Commissie van oordeel dat de formele onderzoeksprocedure kan worden afgesloten omdat zij zonder voorwerp is geworden, HEEFT DE VOLGENDE BESCHIKKING GEGEVEN: Artikel 1 De formele onderzoeksprocedure betreffende de niet-aanvaarding van de voorstellen voor dienstige maatregelen door Luxemburg overeenkomstig de communautaire richtsnoeren inzake staatssteun betreffende TSE-tests, gestorven dieren en slachthuisafval wordt afgesloten. Artikel 2 Deze beschikking is gericht tot het Groothertogdom Luxemburg. Gedaan te Brussel, 25 februari 2009. Voor de Commissie Mariann FISCHER BOEL Lid van de Commissie ( 1 ) PB C 93 van 21.4.2006, blz. 10 . ( 2 ) PB L 83 van 27.3.1999, blz. 1 . ( 3 ) Zie voetnoot 1. ( 4 ) Aanvaarding van de communautaire richtsnoeren inzake staatssteun in de landbouwsector ( PB C 263 van 26.10.2004, blz. 8 ).",
  "source": "EUR LEX"
}