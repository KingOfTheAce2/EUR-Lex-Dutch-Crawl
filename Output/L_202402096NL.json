{
  "url": "http://www.w3.org/1999/xhtml\">",
  "content": "L_202402096NL.000101.fmx.xml Publicatieblad van de Europese Unie NL L-serie 2024/2096 12.8.2024 BESLUIT VAN HET GERECHT van 10 juli 2024 betreffende de neerlegging en de betekening van processtukken met behulp van de applicatie e-Curia [2024/2096] HET GERECHT, Gezien het Reglement voor de procesvoering van het Gerecht en met name artikel 56 bis, leden 2 en 5, Overwegende hetgeen volgt: (1) Teneinde rekening te houden met de ontwikkeling van de communicatietechnologieën is er een computerapplicatie ontwikkeld die de neerlegging en de betekening van processtukken langs elektronische weg mogelijk maakt. (2) Deze applicatie, die berust op een elektronische authenticatie met een gebruikersnaam en een wachtwoord, voldoet aan de eisen van echtheid, integriteit en vertrouwelijkheid van de uitgewisselde documenten. (3) Gezien de door deze applicatie geboden voordelen doordat de papierloze communicatie zonder enige vertraging kan verlopen, is het gebruik ervan verplicht gesteld voor de neerleggingen en de betekeningen van de processtukken in het kader van de rechtstreekse beroepen bij het Gerecht. (4) De nationale rechterlijke instanties hebben de mogelijkheid om via deze applicatie processtukken neer te leggen of te ontvangen in het kader van de behandeling, door het Gerecht, van verzoeken om een prejudiciële beslissing. (5) In prejudiciële zaken hebben ook de in artikel 23 van het Statuut bedoelde belanghebbenden de mogelijkheid om van deze applicatie gebruik te maken. (6) Met het oog op een goede rechtsbedeling — en uitsluitend ten behoeve van de behandeling van de prejudiciële zaken — wordt diezelfde mogelijkheid geboden aan personen die op grond van de nationale procedureregels bevoegd zijn om zichzelf of een partij voor de nationale rechterlijke instanties te vertegenwoordigen, BESLUIT: Artikel 1 Voorwerp en definities Een computerapplicatie, “e-Curia” genaamd, die de rechterlijke instanties waaruit het Hof van Justitie van de Europese Unie bestaat gemeen hebben, maakt het mogelijk om processtukken langs elektronische weg neer te leggen en te betekenen, onder de voorwaarden die in het onderhavige besluit zijn genoemd. De definities in artikel 1 van het Reglement voor de procesvoering zijn op het onderhavige besluit van toepassing. Artikel 2 Toegang tot de applicatie Voor het gebruik van de applicatie e-Curia moet een toegangsaccount worden aangemaakt en zijn een persoonlijke gebruikersnaam en een persoonlijk wachtwoord vereist. Deze applicatie kan worden gebruikt door de vertegenwoordigers van de partijen of, in het kader van verzoeken om een prejudiciële beslissing, van de in artikel 23 van het Statuut bedoelde belanghebbenden (account “vertegenwoordiger”), door personen die handelen voor rekening van een nationale rechterlijke instantie (account “rechterlijke instantie”) of door personen die op grond van de nationale procedureregels bevoegd zijn om zichzelf of een partij voor de nationale rechterlijke instanties te vertegenwoordigen (account “bevoegd persoon”). Deze applicatie kan daarbij tevens worden gebruikt door assistenten die bij naam door een houder van een van deze accounts zijn aangewezen (account “assistent”). Artikel 3 Neerlegging van een processtuk Een processtuk is met behulp van e-Curia neergelegd wanneer voor de neerlegging de persoonlijke gebruikersnaam en het persoonlijke wachtwoord van de vertegenwoordiger van een partij of van een in artikel 23 van het Statuut bedoelde belanghebbende, van een persoon die bevoegd is zichzelf of een partij bij het hoofdgeding te vertegenwoordigen of van een persoon die handelt voor rekening van een nationale rechterlijke instantie zijn gebruikt. Het gebruik van deze gebruikersnaam en dit wachtwoord geldt als ondertekening van het betrokken stuk. Artikel 4 Bijlagen Bij het met behulp van e-Curia neergelegde processtuk moeten de bijlagen worden gevoegd die daarin zijn vermeld, evenals de staat van die bijlagen. Artikel 5 Datum en tijdstip van de neerlegging Een processtuk wordt geacht te zijn neergelegd in de zin van artikel 72, lid 2, en artikel 205, lid 3, van het Reglement voor de procesvoering, op het moment dat de neerlegging van dat stuk wordt gevalideerd door de vertegenwoordiger van een partij of van een in artikel 23 van het Statuut bedoelde belanghebbende, door de persoon die bevoegd is zichzelf of een partij bij het hoofdgeding te vertegenwoordigen of door de persoon die handelt voor rekening van een nationale rechterlijke instantie. De hierbij in aanmerking genomen tijdzone is die van het Groothertogdom Luxemburg. Artikel 6 Betekening van de processtukken De processtukken, daaronder begrepen de arresten en de beschikkingen, worden met behulp van e-Curia betekend aan de houders van een e-Curia-account die, in een zaak, een partij of een in artikel 23 van het Statuut bedoelde belanghebbende vertegenwoordigen of voor hun eigen rekening of voor rekening van een partij in het hoofdgeding of een nationale rechterlijke instantie handelen. Deze betekeningen worden tevens gericht aan de houders van een account voor assistenten. In de gevallen als bedoeld in het Statuut en in het Reglement voor de procesvoering worden de processtukken met behulp van e-Curia betekend aan de lidstaten, de overige staten die partij zijn bij de EER-Overeenkomst, derde landen, de instellingen en de Toezichthoudende Autoriteit van de EVA, indien de geadresseerde deze vorm van betekening heeft aanvaard. De processtukken kunnen ook worden betekend door toezending op een van de andere wijzen waarin het Reglement voor de procesvoering voorziet indien de aard of omvang van het stuk daartoe gebiedt of wanneer het gebruik van e-Curia technisch niet mogelijk blijkt. Wanneer het technisch niet mogelijk blijkt om e-Curia te gebruiken en dit spoedeisend is, zendt de griffier de processtukken via enig ander geschikt middel toe. Deze toezending moet worden gevolgd door een betekening per e-Curia wanneer het technisch weer mogelijk is de applicatie te gebruiken. Artikel 7 Datum en tijdstip van de betekening De in het vorige artikel bedoelde geadresseerden van de betekeningen worden van elke betekening die hun met behulp van e-Curia wordt toegezonden, per e-mail op de hoogte gesteld. Het processtuk wordt betekend op het moment waarop de gebruiker verzoekt om toegang tot dit stuk. Bij gebreke van een verzoek om toegang wordt het stuk geacht te zijn betekend bij het verstrijken van de zevende dag volgende op die waarop de e-mail waarbij de betrokkene op de hoogte is gesteld, is toegezonden. Wanneer een partij of een in artikel 23 van het Statuut bedoelde belanghebbende wordt vertegenwoordigd door meerdere personen, of wanneer meerdere personen zijn gemachtigd om voor rekening van een partij in het hoofdgeding of een nationale rechterlijke instantie te handelen, of wanneer de houder van een account “vertegenwoordiger”, een account “rechterlijke instantie” of een account “bevoegd persoon” een account heeft laten openen voor een of meerdere van zijn assistenten, is het moment dat voor de berekening van de termijnen in aanmerking wordt genomen, dat waarop voor het eerst om toegang wordt verzocht. De hierbij in aanmerking genomen tijdzone is die van het Groothertogdom Luxemburg. Artikel 8 Technische onmogelijkheid om gebruik te maken van e - Curia voor een neerlegging in rechtstreekse beroepen Wanneer het in rechtstreekse beroepen technisch onmogelijk blijkt om een processtuk neer te leggen via e-Curia, stelt de vertegenwoordiger van een partij hiervan onverwijld de griffie van het Gerecht in kennis per e-mail ( GC.Registry@curia.europa.eu ) of via een door het Gerecht gebruikt middel voor elektronische toezending, onder vermelding van: — het soort processtuk waarvan de neerlegging gewenst is; — eventueel de termijn die voor de neerlegging van dit stuk is gesteld; — de aard van de geïdentificeerde technische onmogelijkheid, zodat de diensten van de instelling kunnen nagaan of deze onmogelijkheid is ontstaan doordat e-Curia niet beschikbaar is. Indien deze vertegenwoordiger gebonden is door een termijn, verzendt hij een afschrift van het stuk aan de griffie van het Gerecht via een geschikt middel (neerlegging van een papieren versie of verzending per post, per e-mail of via enig ander door het Gerecht gebruikt middel voor elektronische toezending). Na deze verzending moet het stuk via e-Curia worden neergelegd zodra de applicatie technisch gezien opnieuw kan worden gebruikt. Afhankelijk van het geval wordt door het Gerecht of door de president uitspraak gedaan over de aanvaarding van het stuk dat na de gestelde termijn via e-Curia is ingediend, waarbij rekening wordt gehouden met de elementen die door de neerlegger zijn aangevoerd om aan te tonen dat het technisch onmogelijk was om dit stuk binnen de termijn via e-Curia neer te leggen. Artikel 9 Technische onmogelijkheid om gebruik te maken van e - Curia voor een neerlegging in prejudiciële zaken Wanneer in prejudiciële zaken de vertegenwoordiger van een in artikel 23 van het Statuut bedoelde belanghebbende, de persoon die gemachtigd is om zichzelf of een partij in het hoofdgeding te vertegenwoordigen of de persoon die handelt voor rekening van een nationale rechterlijke instantie een toegangsaccount heeft en het technisch onmogelijk blijkt om een processtuk neer te leggen via e-Curia, wordt deze vertegenwoordiger of deze persoon verzocht hiervan onverwijld de griffie van het Gerecht in kennis te stellen per e-mail ( GC.Registry@curia.europa.eu ) of via een door het Gerecht gebruikt middel voor elektronische toezending. Indien deze vertegenwoordiger of deze persoon gebonden is door een termijn, verzendt hij een afschrift van het stuk aan de griffie van het Gerecht via een geschikt middel (neerlegging van een papieren versie of verzending per post, per e-mail of via enig ander door het Gerecht gebruikt middel voor elektronische toezending). Hij wordt verzocht het stuk via e-Curia neer te leggen zodra de applicatie technisch gezien opnieuw kan worden gebruikt. Artikel 10 Gebruiksvoorwaarden voor de applicatie De griffier stelt de gebruiksvoorwaarden voor e-Curia vast en ziet toe op de naleving daarvan. Wanneer e-Curia niet overeenkomstig deze voorwaarden wordt gebruikt, kan dit ertoe leiden dat het betrokken toegangsaccount wordt gedeactiveerd. Het Gerecht neemt de nodige maatregelen om e-Curia tegen misbruik of kwaadwillig gebruik te beschermen. De gebruiker wordt per e-mail op de hoogte gesteld van enige maatregel die op grond van het onderhavige artikel wordt genomen om hem het gebruik van zijn toegangsaccount te beletten. Artikel 11 Intrekking Het besluit van het Gerecht van 11 juli 2018 betreffende de neerlegging en de betekening van processtukken met behulp van de applicatie e-Curia ( 1 ) wordt door dit besluit ingetrokken en vervangen. Artikel 12 Inwerkingtreding Het onderhavige besluit treedt in werking op 1 september 2024. Gedaan te Luxemburg, 10 juli 2024. De griffier V. DI BUCCI De president M. VAN DER WOUDE ( 1 ) PB L 240 van 25.9.2018, blz. 72 . ELI: http://data.europa.eu/eli/proc_internal/2024/2096/oj ISSN 1977-0758 (electronic edition)",
  "source": "EUR LEX"
}