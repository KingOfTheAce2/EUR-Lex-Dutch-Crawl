{
  "url": "http://www.w3.org/1999/xhtml\"><!--",
  "content": "L_202500671NL.000101.fmx.xml Publicatieblad van de Europese Unie NL L-serie 2025/671 18.6.2025 GEDELEGEERDE VERORDENING (EU) 2025/671 VAN DE COMMISSIE van 2 april 2025 tot wijziging van Verordening (EU) 2023/1804 van het Europees Parlement en de Raad wat betreft aanvullende gegevenstypes voor infrastructuur voor alternatieve brandstoffen DE EUROPESE COMMISSIE, Gezien het verdrag betreffende de werking van de Europese Unie, Gezien Verordening (EU) 2023/1804 van het Europees Parlement en de Raad van 13 september 2023 betreffende de uitrol van infrastructuur voor alternatieve brandstoffen en tot intrekking van Richtlijn 2014/94/EU ( 1 ) , en met name artikel 20, lid 6, punt a), Overwegende hetgeen volgt: (1) In artikel 20, lid 2, van Verordening (EU) 2023/1804 is bepaald dat exploitanten van openbaar toegankelijke laadpunten en tankpunten voor alternatieve brandstoffen of, in onderlinge afspraak, de eigenaren van die punten, er uiterlijk op 14 april 2025 voor moeten zorgen dat kosteloos statische en dynamische gegevens beschikbaar zijn over de door hen geëxploiteerde infrastructuur voor alternatieve brandstoffen of over de inherent aan die infrastructuur verbonden diensten die zij leveren of uitbesteden. (2) Om in de hele Unie op geharmoniseerde wijze te voorzien in een alomvattende reeks gegevens waarmee kan worden voldaan aan de toekomstige informatiebehoeften van eindgebruikers van infrastructuur voor alternatieve brandstoffen, voldoende informatie kan worden verstrekt over de geografische locatie, de algemene kenmerken en diensten die op publiek toegankelijke laad- en tankpunten worden aangeboden, en rekening kan worden gehouden met nieuwe technologische ontwikkelingen en nieuwe diensten die op de markt komen, moet de lijst van de voorlopige reeks gegevenstypes in artikel 20, lid 2, van Verordening (EU) 2023/1804 worden gewijzigd. (3) De aanvullende gegevenstypes die bij deze verordening worden ingevoerd, hebben betrekking op algemene informatie over de exploitanten van laadpunten en tankpunten, met inbegrip van informatie over de aanwezigheid van fysieke personen die in het laad- of tankstation werken of het bestaan van faciliteiten waar bijbehorende diensten aan de gebruiker worden geboden. Daarnaast hebben sommige gegevenstypes betrekking op toegankelijkheidsaspecten, zoals gedetailleerdere compatibiliteitsparameters voor het voertuigtype door toegestane voertuigspecificaties en operationele aspecten op te nemen, zoals de dagelijkse cumulatieve capaciteit van waterstoftankstations of de waterstofdruk die aan het tankpunt wordt geleverd. Voorts spelen andere gegevenstypes specifiek in op nieuwe technologische ontwikkelingen en diensten die op de markt komen, zoals plug & charge of slimme laaddiensten. In het algemeen is het noodzakelijk die aanvullende gegevenstypes in te voeren om te waarborgen dat eindgebruikers met kennis van zaken over hun laad- en tanksessies kunnen beslissen op basis van hoogwaardige informatiediensten die door de betrokken marktdeelnemers zijn ontwikkeld. (4) Om overlappingen tussen bestaande en nieuw toegevoegde gegevenstypes te vermijden, moeten bepaalde in artikel 20, lid 2, van Verordening (EU) 2023/1804 opgenomen gegevenstypes worden aangepast. Zo wordt het gegevenstype “geografische locatie van de laadpunten en tankpunten voor alternatieve brandstoffen” vervangen door een aantal nieuwe gegevenstypes: “geografische locatiegegevens van het wereldwijde satellietnavigatiesysteem (GNSS)”, “aanvullende geografische locatiegegevens”, “land”, “regio”, “stad of gemeente”, “postcode” en “adresnaam”. (5) De bepalingen van deze verordening vormen een aanvulling op de bestaande onderafdelingen uit hoofde van artikel 20, lid 2, van Verordening (EU) 2023/1804 door nieuwe punten toe te voegen aan artikel 20, lid 2, van Verordening (EU) 2023/1804 zodat statische gegevens voor openbaar toegankelijke waterstoftankinfrastructuur, aanvullende statische gegevens voor openbaar toegankelijke tankinfrastructuur voor alternatieve brandstoffen en aanvullende dynamische gegevens voor openbaar toegankelijke tankinfrastructuur voor waterstof worden bestreken. (6) De bij deze verordening ingevoerde aanvullende gegevenstypes zijn in overeenstemming met de technische specificaties met betrekking tot het formaat, de frequentie en de kwaliteit die overeenkomstig artikel 20, lid 7, van Verordening (EU) 2023/1804 zijn vastgesteld bij Uitvoeringsverordening (EU) 2025/655 van de Commissie ( 2 ) . (7) Om te anticiperen op toekomstige ontwikkelingen en de uitvoering van artikel 20, lid 5, van Verordening (EU) 2023/1804, moeten de bij deze verordening vastgestelde gegevenstypes ook toegankelijk zijn via een gemeenschappelijk Europees toegangspunt dat de Commissie tegen 31 december 2026 moet instellen. Daardoor zullen gegevensgebruikers gemakkelijk toegang tot gegevens krijgen en informatie kunnen vergelijken over de kenmerken van de infrastructuur voor alternatieve brandstoffen, zoals prijs, toegankelijkheid, beschikbaarheid of vermogenscapaciteit. (8) De aanvullende gegevenstypes die bij deze verordening verplicht worden gesteld, zijn gebaseerd op de resultaten van de programmaondersteunende actie van de Connecting Europe Facility inzake Gegevensvergaring met betrekking tot laad- en tankpunten voor alternatieve brandstoffen en unieke identificatiecodes voor e-mobiliteitsactoren (IDACS), die in 2022 is afgerond. (9) Volgens artikel 20, lid 8, van Verordening (EU) 2023/1804 moeten de in leden 6 en 7 van artikel 20 genoemde gedelegeerde handelingen en uitvoeringshandelingen voorzien in redelijke overgangsperioden voordat de daarin vervatte bepalingen of wijzigingen daarvan bindend worden voor de exploitanten of eigenaren van laadpunten en tankpunten voor alternatieve brandstoffen. Daarom moet deze verordening van toepassing zijn vanaf 14 april 2025, aangezien die datum samenvalt met de datum van toepassing van artikel 20, lid 2, van Verordening (EU) 2023/1804. (10) Verordening (EU) 2023/1804 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Artikel 20, lid 2, van Verordening (EU) 2023/1804 wordt vervangen door: “2.   Exploitanten van openbaar toegankelijke laadpunten en tankpunten voor alternatieve brandstoffen of, in onderlinge afspraak, de eigenaren van die punten, zorgen er tegen 14 april 2025 voor dat er kosteloos statische en dynamische gegevens beschikbaar zijn over de door hen geëxploiteerde infrastructuur voor alternatieve brandstoffen of over de inherent aan die infrastructuur verbonden diensten die zij leveren of uitbesteden. De volgende gegevenstypes worden beschikbaar gesteld: a) statische gegevens voor de door hen geëxploiteerde openbaar toegankelijke laad- en tankinfrastructuur voor alternatieve brandstoffen: i) wettelijke naam van de exploitant of eigenaar van het laad- of tankpunt, ii) handelsnaam van de exploitant of eigenaar van het laad- of tankpunt, iii) aantal laad- of tankpunten, iv) ondersteuning van de dienst, v) telefoonnummer van de helpdesk, vi) faciliteiten die bijbehorende diensten aan de gebruiker bieden, vii) geografische locatiegegevens van het wereldwijd satellietnavigatiesysteem (GNSS), viii) aanvullende informatie over de geografische locatie, ix) land, x) regio, xi) stad of gemeente, xii) postcode, xiii) adresnaam, xiv) openingstijden, xv) tijdzone, xvi) compatibele voertuigtypes, xvii) toegestane voertuigspecificaties, xviii) aantal parkeerplaatsen, xix) aantal parkeerplaatsen voor personen met een beperking, xx) betaalapparaat met bankkaartlezer, xxi) apparaat voor contactloos betalen dat ten minste betaalkaarten kan lezen, xxii) andere ad-hocbetalingsmogelijkheid, xxiii) aanvullende informatie over aanvaarde aanbieders van betalingsdiensten, xxiv) betalingsmogelijkheid op basis van een overeenkomst (abonnement); b) aanvullende statische gegevens voor de door hen geëxploiteerde openbaar toegankelijke laadinfrastructuur: i) identificatiecode laadpunt (connector), ii) aantal connectoren, iii) type connector (stekker), iv) type stroom, v) maximumvermogen laadstation, vi) maximumvermogen laadpunt, vii) aanbieders van mobiliteitsdiensten die opladen op basis van een contract aanbieden, viii) plug & charge, ix) slimme laaddiensten, x) geleverde elektriciteit is voor 100 % hernieuwbaar; c) aanvullende statische gegevens over de door hen geëxploiteerde openbaar toegankelijke waterstoftankinfrastructuur: i) waterstofstatus, ii) waterstofdruk, iii) dagelijkse cumulatieve capaciteit, iv) geleverde waterstof is voor 100 % hernieuwbaar; d) aanvullende statische gegevens voor openbaar toegankelijke tankinfrastructuur voor vloeibaar methaan: i) geleverd vloeibaar methaan is voor 100 % hernieuwbaar; e) aanvullende statische gegevens voor de door hen geëxploiteerde openbaar toegankelijke tankinfrastructuur voor alternatieve brandstoffen: i) type connector (dispenser); f) aanvullende dynamische gegevens voor de door hen geëxploiteerde openbaar toegankelijke laad- en tankinfrastructuur voor alternatieve brandstoffen: i) operationele status, ii) beschikbaarheid, iii) ad-hocprijs; g) aanvullende dynamische gegevens voor de door hen geëxploiteerde openbaar toegankelijke waterstoftankinfrastructuur: i) beperkte hoeveelheid beschikbare waterstof”. Artikel 2 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Ze is van toepassing vanaf 14 april 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 april 2025. Voor de Commissie De voorzitter Ursula VON DER LEYEN ( 1 ) PB L 234 van 22.9.2023, blz. 1 , ELI: http://data.europa.eu/eli/reg/2023/1804/oj . ( 2 ) Uitvoeringsverordening (EU) 2025/655 van de Commissie van 2 april 2025 tot vaststelling van uitvoeringsbepalingen voor Verordening (EU) 2023/1804 van het Europees Parlement en de Raad wat betreft specificaties en procedures voor de beschikbaarheid en toegankelijkheid van gegevens over infrastructuur voor alternatieve brandstoffen ( PB L, 2025/655, 3.4.2025 , ELI: xxx). ELI: http://data.europa.eu/eli/reg_del/2025/671/oj ISSN 1977-0758 (electronic edition)",
  "source": "EUR LEX"
}