{
  "url": "http://www.w3.org/1999/xhtml\"><!--",
  "content": "L_2021069NL.01000901.xml 26.2.2021 NL Publicatieblad van de Europese Unie L 69/9 UITVOERINGSBESLUIT (EU) 2021/360 VAN DE COMMISSIE van 19 februari 2021 betreffende de verlenging van de termijnen voor de verzameling van steunbetuigingen voor bepaalde Europese burgerinitiatieven overeenkomstig Verordening (EU) 2020/1042 van het Europees Parlement en de Raad (Kennisgeving geschied onder nummer C(2021) 1121) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2020/1042 van het Europees Parlement en de Raad van 15 juli 2020 tot vaststelling, in het licht van de COVID-19-uitbraak, van tijdelijke maatregelen inzake de termijnen voor de verzameling, de verificatie en het onderzoek als vastgesteld in Verordening (EU) 2019/788 betreffende het Europees burgerinitiatief ( 1 ) , en met name artikel 2, lid 2, Na raadpleging van het bij artikel 22 van Verordening (EU) 2019/788 van het Europees Parlement en de Raad ingestelde Comité voor het Europees burgerinitiatief ( 2 ) , Overwegende hetgeen volgt: (1) Verordening (EU) 2020/1042 bevat tijdelijke maatregelen met betrekking tot het Europees burgerinitiatief om organisatoren van burgerinitiatieven, nationale overheden en de instellingen van de Unie bij te staan bij de problemen die zij ondervinden sinds de Wereldgezondheidsorganisatie in maart 2020 aankondigde dat de COVID-19-uitbraak een wereldwijde pandemie was geworden. In de maanden na die aankondiging hebben de lidstaten beperkende maatregelen genomen om de volksgezondheidscrisis te bestrijden. Daardoor viel het openbare leven in bijna alle lidstaten volledig stil. Met Verordening (EU) 2020/1042 werden daarom bepaalde termijnen verlengd die zijn vastgesteld in Verordening (EU) 2019/788. (2) Verordening (EU) 2020/1042 verleent de Commissie de bevoegdheid om de verzamelperiode met drie maanden te verlengen voor initiatieven waarvoor de verzamelperiode nog steeds loopt op het moment van een nieuwe uitbraak van COVID-19 in bepaalde omstandigheden. De voorwaarden voor een verdere verlenging zijn vergelijkbaar met die welke hebben geleid tot de eerste verlenging na de COVID-19-uitbraak in maart 2020, namelijk dat ten minste een kwart van de lidstaten of een aantal lidstaten die samen meer dan 35 % van de bevolking van de Unie vertegenwoordigen, maatregelen in antwoord op de COVID-19-pandemie toepassen die het voor organisatoren aanzienlijk moeilijker maken steunbetuigingen op papier te verzamelen en het publiek over hun lopende initiatieven te informeren. (3) Sinds de vaststelling van Verordening (EU) 2020/1042 in juli 2020 heeft de Commissie de situatie in de lidstaten nauwlettend gevolgd. (4) Op 17 december 2020 heeft de Commissie een verdere verlenging van drie maanden toegekend voor initiatieven waarvoor op 1 november 2020 ( 3 ) steunbetuigingen werden verzameld, na uit haar beoordeling te hebben geconcludeerd dat aan de voorwaarden voor een dergelijke verlenging uit hoofde van Verordening (EU) 2020/1042 was voldaan. Een evenredige verlenging werd toegekend voor initiatieven waarvoor de verzamelperiode is begonnen tussen 1 november en 17 december 2020. (5) Sinds 1 november 2020 is de situatie met betrekking tot de COVID-19-pandemie in tal van lidstaten niet wezenlijk veranderd. Eind januari 2021 golden in een aanzienlijk aantal lidstaten nog steeds maatregelen om het vrije verkeer van burgers op hun grondgebied te beperken teneinde de overdracht van COVID-19 te stoppen of te vertragen. Vijf lidstaten meldden dat zij op 1 februari 2021 nog nationale inperkingsmaatregelen toepasten waardoor burgers zich niet of veel minder vrij op hun grondgebied konden verplaatsen. Elf lidstaten meldden dat zij nog lokale inperkingsmaatregelen toepasten. Die inperkingsmaatregelen zijn gecombineerd met aanvullende maatregelen met gelijkaardige beperkende gevolgen voor het openbare leven op het grondgebied, of toch belangrijke delen daarvan, waaronder beperkingen op de toegankelijkheid van openbare ruimten, de sluiting of beperkte opening van winkels, restaurants en cafés, strenge capaciteitsbeperkingen voor openbare en particuliere bijeenkomsten en het opleggen van een avondklok. De combinatie van die maatregelen heeft ook aanzienlijke gevolgen voor de mogelijkheden van organisatoren om steunbetuigingen op papier te verzamelen en het publiek over hun lopende initiatieven te informeren. Op basis van de momenteel beschikbare informatie zullen deze maatregelen of maatregelen met een vergelijkbaar effect nog gedurende ten minste drie maanden van kracht blijven. (6) De betrokken lidstaten vertegenwoordigen ten minste een kwart van de lidstaten en meer dan 35 % van de bevolking van de Unie. (7) Bijgevolg kan worden geconcludeerd dat aan de voorwaarden voor een verlenging van de verzamelperiode is voldaan voor initiatieven waarvoor de verzamelperiode op 1 februari 2021 nog liep. Deze verzamelperioden moeten daarom met drie maanden worden verlengd. (8) Voor initiatieven waarvoor de verzamelperiode van start is gegaan tussen 1 februari 2021 en de datum van vaststelling van dit besluit, moet de verzamelperiode worden verlengd tot en met 1 mei 2022. (9) Voor initiatieven waarvoor de verzamelperiode is geëindigd tussen 1 februari 2021 en de datum van vaststelling van dit besluit, moet dit besluit met terugwerkende kracht worden toegepast, HEEFT HET VOLGENDE BESLUIT VASTGESTELD: Artikel 1 1.   Wanneer het verzamelen van steunbetuigingen voor een Europees burgerinitiatief (“initiatief”) op 1 februari 2021 nog lopende was, wordt de maximale verzamelperiode met betrekking tot dat initiatief met drie maanden verlengd. 2.   Wanneer het verzamelen van steunbetuigingen voor een initiatief tussen 1 februari 2021 en de datum van vaststelling van dit besluit van start is gegaan, wordt de maximale verzamelperiode met betrekking tot dat initiatief tot en met 1 mei 2022 verlengd. Artikel 2 De nieuwe einddatum van de verzamelperioden voor de volgende initiatieven is: — het initiatief “De snelle, eerlijke en doeltreffende oplossing voor de klimaatverandering”: 6 mei 2021; — het initiatief “Cohesiebeleid voor de gelijkheid van de regio’s en het behoud van de regionale culturen”: 7 mei 2021; — het initiatief “Stop de vrijstelling van brandstofbelasting voor de luchtvaart in Europa”: 10 mei 2021; — het initiatief “Koolstof beprijzen om de klimaatverandering te bestrijden”: 22 juli 2021; — het initiatief “De teelt van wetenschappelijke vooruitgang: gewassen zijn belangrijk!”: 25 juli 2021; — het initiatief “Stop de corruptie in Europa door de financiering van landen met een inefficiënt justitieel stelsel na de posttoetredingstermijn te staken”: 12 september 2021; — het initiatief “Actions on Climate Emergency” (klimaatcrisismaatregelen): 23 september 2021; — het initiatief “Red de bijen en de boeren! Naar een bijvriendelijke landbouw voor een gezond milieu”: 30 september 2021; — het initiatief “Stop het ontvinnen van haaien – Stop de handel”: 31 januari 2022; — het initiatief “KIEZERS ZONDER GRENZEN, Volledige politieke rechten voor EU-burgers”: 11 maart 2022; — het initiatief “Voor een onvoorwaardelijk basisinkomen in de hele EU”: 25 maart 2022; — het initiatief “Vrijheid om te delen”: 1 mei 2022; — het initiatief “Recht op behandeling”: 1 mei 2022; — het initiatief “Initiatief van het maatschappelijk middenveld voor een verbod op grootschalig biometrisch toezicht”: 1 mei 2022. Artikel 3 Dit besluit heeft terugwerkende kracht met betrekking tot de initiatieven waarvoor de verzamelperiode geëindigd is tussen 1 februari 2021 en de datum van vaststelling van dit besluit. Artikel 4 Dit besluit is gericht tot: — de groep organisatoren van het initiatief “De snelle, eerlijke en doeltreffende oplossing voor de klimaatverandering”; — de groep organisatoren van het initiatief “Cohesiebeleid voor de gelijkheid van de regio’s en het behoud van de regionale culturen”; — de groep organisatoren van het initiatief “Stop de vrijstelling van brandstofbelasting voor de luchtvaart in Europa”; — de groep organisatoren van het initiatief “Koolstof beprijzen om de klimaatverandering te bestrijden”; — de groep organisatoren van het initiatief “De teelt van wetenschappelijke vooruitgang: gewassen zijn belangrijk!”; — de groep organisatoren van het initiatief “Stop de corruptie in Europa door de financiering van landen met een inefficiënt justitieel stelsel na de posttoetredingstermijn te staken”; — de groep organisatoren van het initiatief “Actions on Climate Emergency” (klimaatcrisismaatregelen); — de groep organisatoren van het initiatief “Red de bijen en de boeren! Naar een bijvriendelijke landbouw voor een gezond milieu”; — de groep organisatoren van het initiatief “Stop het ontvinnen van haaien – Stop de handel”; — de groep organisatoren van het initiatief “KIEZERS ZONDER GRENZEN, Volledige politieke rechten voor EU-burgers”; — de groep organisatoren van het initiatief “Voor een onvoorwaardelijk basisinkomen in de hele EU”; — de groep organisatoren van het initiatief “Vrijheid om te delen”; — de groep organisatoren van het initiatief “Recht op behandeling”; — de groep organisatoren van het initiatief “Initiatief van het maatschappelijk middenveld voor een verbod op grootschalig biometrisch toezicht”. Gedaan te Brussel, 19 februari 2021. Voor de Commissie Věra JOUROVÁ Vicevoorzitter ( 1 ) PB L 231 van 17.7.2020, blz. 7 . ( 2 ) Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( PB L 130 van 17.5.2019, blz. 55 ). ( 3 ) Uitvoeringsbesluit (EU) 2020/2200 van de Commissie van 17 december 2020 betreffende de verlenging van de termijnen voor de verzameling van steunbetuigingen voor bepaalde Europese burgerinitiatieven overeenkomstig Verordening (EU) 2020/1042 van het Europees Parlement en de Raad ( PB L 434 van 23.12.2020, blz. 56 ).",
  "source": "EUR LEX"
}