{
  "url": "http://www.w3.org/1999/xhtml\"><!--",
  "content": "L_202401011NL.000101.fmx.xml Publicatieblad van de Europese Unie NL L-serie 2024/1011 3.4.2024 BESLUIT (EU) 2024/1011 VAN DE RAAD van 25 maart 2024 betreffende het door de Unie in te nemen standpunt in het GNSS-comité EU/ASECNA dat is opgericht bij de Samenwerkingsovereenkomst tussen de Europese Unie en het Agentschap voor luchtvaartveiligheid in Afrika en Madagaskar (ASECNA) inzake de ontwikkeling van satellietnavigatie en de verlening van bijbehorende diensten ten behoeve van de burgerluchtvaart in het bevoegdheidsgebied van het ASECNA, over de vaststelling van het reglement van orde van dat comité DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 189, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Samenwerkingsovereenkomst tussen de Europese Unie en het Agentschap voor luchtvaartveiligheid in Afrika en Madagaskar (ASECNA) inzake de ontwikkeling van satellietnavigatie en de verlening van bijbehorende diensten ten behoeve van de burgerluchtvaart in het bevoegdheidsgebied van het ASECNA ( 1 ) (de “samenwerkingsovereenkomst”) werd bij Besluit (EU) 2018/1603 van de Raad ( 2 ) gesloten, en is op 1 november 2018 in werking getreden. (2) Artikel 29 van de samenwerkingsovereenkomst voorziet in de oprichting van een gemengd comité onder de naam “GNSS-comité EU/ASECNA” (het “gemengd comité”), en bepaalt dat het gemengd comité zijn reglement van orde moet vaststellen, met onder meer bepalingen voor het bijeenroepen van de vergaderingen, het aanwijzen van de voorzitter, het vaststellen van diens mandaat en de contacten tussen de partijen. (3) Het is passend het standpunt te bepalen dat namens de Unie in het gemengd comité ingenomen moet worden over de vaststelling van het gemengd comité, aangezien het besluit over de vaststelling daarvan rechtsgevolgen zal hebben in de Unie. (4) Het standpunt van de Unie in het gemengd comité moet derhalve worden gebaseerd op het aan dit besluit gehechte ontwerpbesluit, HEEFT HET VOLGENDE BESLUIT VASTGESTELD: Artikel 1 1.   Het standpunt dat door de Unie moet worden ingenomen in het GNSS-comité EU/ASECNA dat is opgericht bij de Samenwerkingsovereenkomst tussen de Europese Unie en het Agentschap voor luchtvaartveiligheid in Afrika en Madagaskar (ASECNA) inzake de ontwikkeling van satellietnavigatie en de verlening van bijbehorende diensten ten behoeve van de burgerluchtvaart in het bevoegdheidsgebied van het ASECNA (het “gemengd comité”) over de vaststelling van het reglement van orde van het gemengd comité, is gebaseerd op het aan dit besluit gehechte ontwerpbesluit. 2.   De vertegenwoordigers van de Unie in het gemengd comité kunnen overeenkomen dat kleine wijzigingen in het ontwerpbesluit kunnen worden aangebracht zonder dat daarvoor een nader besluit van de Raad vereist is. Artikel 2 Dit besluit treedt in werking op de datum van de vaststelling ervan. Gedaan te Brussel, 25 maart 2024. Voor de Raad De voorzitter A. MARON ( 1 ) PB L 268 van 26.10.2018, blz. 3 . ( 2 ) Besluit (EU) 2018/1603 van de Raad van 18 september 2018 betreffende de sluiting namens de Unie van de Samenwerkingsovereenkomst tussen de Europese Unie en het Agentschap voor luchtvaartveiligheid in Afrika en Madagaskar (ASECNA) inzake de ontwikkeling van satellietnavigatie en de verlening van bijbehorende diensten ten behoeve van de burgerluchtvaart in het bevoegdheidsgebied van het ASECNA ( PB L 268 van 26.10.2018, blz. 1 ). ONTWERP BESLUIT nr. 1/2024 van het GNSS-COMITÉ EU/ASECNA van … tot vaststelling van zijn reglement van orde HET GNSS-COMITÉ EU/ASECNA, Gezien de Samenwerkingsovereenkomst tussen de Europese Unie en het Agentschap voor luchtvaartveiligheid in Afrika en Madagaskar (ASECNA) inzake de ontwikkeling van satellietnavigatie en de verlening van bijbehorende diensten ten behoeve van de burgerluchtvaart in het bevoegdheidsgebied van het ASECNA, en met name artikel 29, Overwegende hetgeen volgt: (1) De Samenwerkingsovereenkomst tussen de Europese Unie en het Agentschap voor luchtvaartveiligheid in Afrika en Madagaskar (ASECNA) inzake de ontwikkeling van satellietnavigatie en de verlening van bijbehorende diensten ten behoeve van de burgerluchtvaart in het bevoegdheidsgebied van het ASECNA ( 1 ) (de “samenwerkingsovereenkomst”) werd op 5 december 2016 in Brussel ondertekend, en is op 1 november 2018 in werking getreden. (2) Op grond van artikel 29, lid 2, van de samenwerkingsovereenkomst dient het GNSS-comité EU/ASECNA (het “gemengd comité”) zijn reglement van orde op te stellen. (3) Op grond van artikel 29, lid 4, van de samenwerkingsovereenkomst kan het gemengd comité naar eigen inzicht besluiten tot de oprichting van werkgroepen of groepen van deskundigen om het bij de vervulling van zijn taken bij te staan. (4) Het gemengd comité bestaat overeenkomstig artikel 29, lid 1, van de samenwerkingsovereenkomst uit vertegenwoordigers van het ASECNA en vertegenwoordigers van de Europese Unie, HEEFT HET VOLGENDE BESLUIT VASTGESTELD: Artikel 1 Het reglement van orde van het gemengd comité in de bijlage bij dit besluit wordt vastgesteld. Artikel 2 Dit besluit treedt in werking op de datum van de vaststelling ervan. Gedaan in het Frans te Brussel op … 2024 en te Dakar op … 2024. Voor het gemengd comité De voorzitter Secretaris voor de Europese Unie Secretaris voor het ASECNA ( 1 ) PB EU L 268 van 26.10.2018, blz. 3 . BIJLAGE REGLEMENT VAN ORDE VAN HET GNSS-COMITÉ EU/ASECNA Artikel 1 Toepassingsgebied Dit reglement van orde stelt de regels vast voor de werking van het GNSS-comité EU/ASECNA (het “gemengd comité”) dat is opgericht bij artikel 29, lid 1, van de Samenwerkingsovereenkomst tussen de Europese Unie en het Agentschap voor luchtvaartveiligheid in Afrika en Madagaskar (ASECNA) inzake de ontwikkeling van satellietnavigatie en de verlening van bijbehorende diensten ten behoeve van de burgerluchtvaart in het bevoegdheidsgebied van het ASECNA (de “samenwerkingsovereenkomst”), die op 5 december 2016 in Brussel werd ondertekend, en op 1 november 2018 in werking is getreden. Artikel 2 Samenstelling van het gemengd comité 1.   Het gemengd comité bestaat enerzijds, voor de Europese Unie, uit vertegenwoordigers van de Europese Commissie (de “Commissie”) en anderzijds uit vertegenwoordigers van het Agentschap voor luchtvaartveiligheid in Afrika en Madagaskar (ASECNA). 2.   De vertegenwoordigers van de partijen kunnen zich laten vergezellen door personen die voor rekening van de partijen optreden op grond van hun specifieke bevoegdheden. Artikel 3 Voorzitterschap 1.   Het voorzitterschap van het gemengd comité wordt bij toerbeurt voor een periode van een kalenderjaar bekleed door de partijen. 2.   Gedurende het kalenderjaar waarin de samenwerkingsovereenkomst in werking treedt, wordt het voorzitterschap door het ASECNA bekleed. 3.   De partij die het voorzitterschap bekleedt, wijst de voorzitter van het gemengd comité aan, evenals zijn plaatsvervanger. 4.   De voorzitter leidt de werkzaamheden van het gemengd comité. Artikel 4 Waarnemers Het gemengd comité kan in onderlinge overeenstemming tussen de partijen besluiten personen uit te nodigen in hun hoedanigheid van deskundige of vertegenwoordigers van andere organen om als waarnemers de vergaderingen van het gemengd comité bij te wonen met het oog op informatieverstrekking over specifieke onderwerpen. Het gemengd comité bepaalt onder welke voorwaarden die waarnemers de vergaderingen kunnen bijwonen. Personen die door het gemengd comité als deskundigen of waarnemers worden uitgenodigd, dragen niet bij aan de vaststelling van besluiten en aanbevelingen tijdens de vergaderingen van het gemengd comité. Artikel 5 Secretariaat 1.   Een ambtenaar van de Commissie en een vertegenwoordiger van het ASECNA treden gezamenlijk op als secretarissen van het gemengd comité. 2.   Het secretariaat van het gemengd comité is verantwoordelijk voor de communicatie tussen de partijen, met inbegrip van de verzending van documenten. 3.   De taken van het secretariaat vallen onder de verantwoordelijkheid van de partij die het voorzitterschap bekleedt. Artikel 6 Vergaderingen van het gemengd comité 1.   Het gemengd comité komt bijeen wanneer dat nodig is, doch in beginsel eenmaal per jaar. De voorzitter roept, na overleg met de partijen, de vergaderingen van het gemengd comité bijeen, die op een onderling overeengekomen plaats en tijdstip worden gehouden. Indien de partijen zulks overeenkomen, kan ook gebruik worden gemaakt van telefonische vergaderingen en videoconferenties. De voorzitter roept een buitengewone zitting van het gemengd comité bijeen op verzoek van de Europese Unie of van het ASECNA. Het gemengd comité komt overeenkomstig artikel 29, lid 3, van de samenwerkingsovereenkomst bijeen binnen 15 kalenderdagen na de indiening van een dergelijk verzoek. 2.   Het gemengd comité komt bijeen in Brussel of in Dakar, afhankelijk van de partij die het voorzitterschap bekleedt, tenzij de partijen anders overeenkomen. 3.   De voorzitter doet uiterlijk 21 kalenderdagen vóór de vergadering de convocatie met de ontwerpagenda en de vergaderingsdocumenten toekomen aan de vertegenwoordigers van de partijen. Documenten voor vergaderingen die zijn bijeengeroepen overeenkomstig artikel 29, lid 3, van de samenwerkingsovereenkomst, worden uiterlijk 7 kalenderdagen vóór de vergadering toegezonden. 4.   De voorzitter kan met instemming van de partijen de in lid 3 bedoelde termijnen inkorten als dat in een bepaald geval noodzakelijk is. 5.   Ten minste 7 kalenderdagen vóór elke vergadering wordt de voorzitter in kennis gesteld van de samenstelling van de delegatie van elke partij. 6.   De vergaderingen van het gemengd comité zijn niet openbaar, tenzij de partijen anders besluiten. Artikel 7 Vaststelling van de agenda 1.   De voorzitter stelt, bijgestaan door de secretarissen, voor elke vergadering een voorlopige agenda op. 2.   Elke partij kan voorstellen om bijkomende punten op de agenda te zetten. Een dergelijk verzoek moet naar behoren worden gemotiveerd en uiterlijk 7 kalenderdagen vóór de vergadering schriftelijk worden ingediend bij de voorzitter. 3.   Het gemengd comité keurt aan het begin van elke vergadering de agenda goed. Artikel 8 Verloop van de vergaderingen De voorzitter, bijgestaan door de secretarissen, zorgt voor de toepassing van dit reglement van orde, houdt de vergaderingen en leidt de debatten, en zorgt ervoor dat de debatten gestructureerd zijn en verband houden met het onderwerp. De voorzitter geeft het woord aan de sprekers in de volgorde waarin zij het woord hebben gevraagd, en kan een spreker vragen zijn opmerkingen te beperken tot het onderwerp waarover wordt gediscussieerd. Artikel 9 Werkgroepen van het gemengd comité 1.   De samenstelling en de werking van de overeenkomstig artikel 29, lid 4, van de samenwerkingsovereenkomst op te richten werkgroepen of groepen van deskundigen worden vastgesteld op grond van een door het gemengd comité vastgesteld mandaat. 2.   De werkgroepen of groepen van deskundigen passen dit reglement van orde mutatis mutandis toe. 3.   De werkgroepen of groepen van deskundigen werken onder auspiciën van het gemengd comité, waaraan zij na elke vergadering verslag uitbrengen. Zij zijn niet bevoegd besluiten te nemen, maar kunnen aanbevelingen ten behoeve van het gemengd comité formuleren. 4.   Het gemengd comité kan besluiten het mandaat van de werkgroepen of van de groepen van deskundigen te wijzigen of te beëindigen. Artikel 10 Besluiten en aanbevelingen 1.   Het gemengd comité stelt besluiten vast en doet aanbevelingen bij overeenstemming tussen de partijen, overeenkomstig de samenwerkingsovereenkomst. Die krijgen naargelang het geval de benaming “besluit” of “aanbeveling”, gevolgd door een volgnummer, de datum van vaststelling en een vermelding van het onderwerp ervan. 2.   De besluiten en aanbevelingen van het gemengd comité worden ondertekend door de voorzitter en de secretarissen, en worden aan de partijen gezonden. 3.   Met inachtneming van de vertrouwelijkheidsregels van artikel 12, kan elk van beide partijen besluiten het besluit of de aanbeveling van het gemengd comité overeenkomstig haar eigen regels bekend te maken. De partijen stellen elkaar in kennis van hun voornemen tot bekendmaking van een besluit of aanbeveling. 4.   Het gemengd comité kan zijn besluiten vaststellen of aanbevelingen doen via een schriftelijke procedure, indien beide partijen daarmee instemmen. De schriftelijke procedure bestaat uit een uitwisseling van notities tussen de secretarissen, die in overleg met de partijen handelen. Daartoe wordt de tekst van het voorstel van besluit of aanbeveling overeenkomstig artikel 5 naar de partijen verzonden, ter vaststelling binnen een termijn van 21 kalenderdagen, waarbinnen voorbehouden of gewenste amendementen ter kennis kunnen worden gebracht. De voorzitter kan die termijn in overleg met de partijen inkorten om rekening te houden met bijzondere omstandigheden. Zodra overeenstemming is bereikt over de tekst, wordt het besluit of de aanbeveling ondertekend door de voorzitter en de secretarissen. Artikel 11 Notulen 1.   Het secretariaat stelt van elke vergadering binnen een termijn van 21 kalenderdagen na die vergadering ontwerpnotulen op. In die ontwerpnotulen worden de vastgestelde besluiten en de geformuleerde aanbevelingen vermeld. 2.   De ontwerpnotulen worden ter goedkeuring voorgelegd aan het gemengd comité, hetzij via de schriftelijke procedure, hetzij tijdens de volgende vergadering van het gemengd comité. Zodra de ontwerpnotulen door het gemengd comité zijn goedgekeurd, worden ze ondertekend door de voorzitter en de secretarissen. Artikel 12 Vertrouwelijkheid Wanneer een partij aan het gemengd comité informatie overlegt die zij als gerubriceerd of gevoelig aanduidt, behandelen de andere partijen die informatie als zodanig. De partijen gaan slechts over tot de uitwisseling van gerubriceerde informatie wanneer zij daartoe een overeenkomst hebben gesloten. Zij streven ernaar een algemeen en coherent rechtskader in te stellen op grond waarvan een dergelijke overeenkomst kan worden gesloten. Artikel 13 Kosten 1.   Elke partij draagt de kosten die zij maakt voor haar deelname aan de vergaderingen van het gemengd comité en van de werkgroepen of groepen van deskundigen. 2.   Het gemengd comité bereikt overeenstemming over de verdeling van de kosten voor aan deskundigen toegewezen opdrachten. 3.   Uitgaven in verband met de organisatie van vergaderingen en de reproductie van documenten komen ten laste van de partij die de vergadering organiseert. Artikel 14 Briefwisseling Alle briefwisseling voor of van de voorzitter van het gemengd comité wordt aan het secretariaat van het gemengd comité toegezonden. Artikel 15 Wijziging van het reglement van orde Dit reglement van orde kan worden gewijzigd bij een in overeenstemming met artikel 10 genomen besluit van het gemengd comité. Artikel 16 Inwerkingtreding Dit reglement van orde treedt in werking op de datum van de ondertekening ervan. ELI: http://data.europa.eu/eli/dec/2024/1011/oj ISSN 1977-0758 (electronic edition)",
  "source": "EUR LEX"
}