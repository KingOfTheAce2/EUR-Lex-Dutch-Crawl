{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0368:NL:HTML\">",
  "content": "EUR-Lex - 31996D0368 - NL Avis juridique important | 31996D0368 96/368/EG: Beschikking van de Commissie van 14 juni 1996 betreffende financiële bijstand van de Gemeenschap voor de bestrijding van mond- en klauwzeer in Albanië (Voor de EER relevante tekst) Publicatieblad Nr. L 145 van 19/06/1996 blz. 0019 - 0019 BESCHIKKING VAN DE COMMISSIE van 14 juni 1996 betreffende financiële  bijstand van de Gemeenschap voor de bestrijding van mond- en klauwzeer in Albanië (Voor de EER  relevante tekst) (96/368/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op  veterinair gebied  (1), laatstelijk gewijzigd bij Beschikking 94/370/EG  (2), en met name op  artikel 13, Overwegende dat in Albanië mond-en klauwzeer is uitgebroken; dat deze uitbraken in de prefectuur  Korce een rechtstreekse bedreiging vormen voor de Gemeenschap, en met name voor Griekenland; Overwegende dat de diensten van de Gemeenschap en de FAO een gezamenlijk inspectiebezoek aan  Albanië hebben gebracht om de situatie te onderzoeken; dat uit de conclusies van dat bezoek blijkt  dat aan de Albanese autoriteiten met name financiële bijstand moet worden verleend om de ziekte te  bestrijden; Overwegende dat de doses vaccin die de betrokken dieren de nodige bescherming bieden, ter  beschikking van de Albanese autoriteiten moeten worden gesteld; Overwegende dat de Commissie een deel van de materiaalkosten in verband met de vaccinaties voor  haar rekening dient te nemen; Overwegende dat de bij deze beschikking vastgestelde maatregelen worden uitgevoerd in samenwerking  met de Europese Commissie van de FAO voor de bestrijding van mond- en klauwzeer; dat met name de  materiaakosten in hoofdzaak worden gefinancierd uit het \"Fonds financier n°  911100/MTF/INT/003/EEC\"; Overwegende dat de in deze beschikking vervatte maatregelen in overeenstemming zijn met het advies  van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1.  In samenwerking met de Europese Commissie van de FAO voor de  bestrijding van mond- en klauwzeer neemt de Commissie de nodige maatregelen om de Albanese  autoriteiten het volgende ter beschikking te stellen: -  in een eerste fase, 200  000 doses vaccin van een type dat de voor de ziekte vatbare diersoorten  (runderen, varkens, schapen en geiten) tegen het in Albanië aangetroffen virus beschermt; -  in een tweede fase, 400  000 doses vaccin als gedefinieerd bij het eerste streepje. 2.  De Gemeenschap neemt alle kosten van de in lid 1 bedoelde maatregelen voor haar rekening tot  een maximum van 600  000 ecu. Artikel 2 1.  De Commissie neemt 50  % voor haar rekening van de kosten van ander materiaal voor  de vaccinaties die de Albanese autoriteiten uitvoeren onder toezicht van de Europese Commissie van  de FAO voor de bestrijding van mond- en klauwzeer en van de Gemeenschap. 2.  De kosten van ander materiaal voor de in lid 1 bedoelde vaccinaties omvatten met name die voor  de aankoop en de levering van: -  de nodige uitrusting voor de vaccinatie (injectiespuiten, koelmateriaal, beschermende kleding,  enz.), -  ontsmettingsmiddelen, -  merktekens voor de dieren. 3.  In het kader van dit artikel vergoedt de Commissie het Fonds financier n°  911100/MFT/INT/003/EEC de in lid 1 bedoelde andere materiaalkosten van vaccinaties tot een maximum  van 10  000 ecu. Artikel 3 Deze beschikking is gericht tot de Lid-Staten. Gedaan te Brussel, 14 juni 1996. Voor de Commissie Franz FISCHLER Lid van de Commissie",
  "source": "EUR LEX"
}