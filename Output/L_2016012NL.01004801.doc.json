{
  "url": "http://www.w3.org/1999/xhtml\"><!--",
  "content": "L_2016012NL.01004801.xml 19.1.2016 NL Publicatieblad van de Europese Unie L 12/48 BESLUIT (GBVB) 2016/50 VAN DE RAAD van 18 januari 2016 houdende wijziging van Besluit 2014/219/GBVB betreffende de GVDB-missie van de Europese Unie in Mali (EUCAP Sahel Mali) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 15 april 2014 Besluit 2014/219/GBVB ( 1 ) betreffende de GVDB-missie van de Europese Unie in Mali (EUCAP Sahel Mali) vastgesteld, waarvan de geldigheidsduur 24 maanden vanaf de aanvangsdatum van EUCAP Sahel Mali beloopt. (2) De Raad heeft op 19 januari 2015 Besluit (GBVB) 2015/76 ( 2 ) tot wijziging van Besluit 2014/219/GBVB vastgesteld, waarbij de aanvang van EUCAP Sahel Mali werd vastgesteld op 15 januari 2015 en werd voorzien in een financieel referentiebedrag voor de periode tot en met 14 januari 2016. (3) Besluit 2014/219/GBVB dient te worden gewijzigd om te voorzien in een financieel referentiebedrag voor de periode van 15 januari 2016 tot en met 14 januari 2017, HEEFT HET VOLGENDE BESLUIT VASTGESTELD: Artikel 1 Besluit 2014/219/GBVB van de Raad wordt als volgt gewijzigd: 1) Aan artikel 14, lid 1, wordt de volgende alinea toegevoegd: „Het financiële referentiebedrag ter dekking van de uitgaven in verband met EUCAP Sahel Mali voor de periode van 15 januari 2016 tot en met 14 januari 2017 bedraagt 14 850 000 EUR.”. 2) Artikel 14, lid 2, wordt vervangen door: „2.   Alle uitgaven worden beheerd overeenkomstig de voorschriften en procedures die van toepassing zijn op de algemene begroting van de Unie. Procedures voor het gunnen van overheidsopdrachten door EUCAP Sahel Mali staan zonder beperkingen open voor natuurlijke en rechtspersonen. Voorts gelden er voor de door EUCAP Sahel Mali aangekochte goederen geen oorsprongsregels. Met goedkeuring van de Commissie mag EUCAP Sahel Mali technische regelingen sluiten met lidstaten, het gastland, deelnemende derde staten en andere internationale actoren over het leveren van uitrusting, diensten en lokalen aan EUCAP Sahel Mali.”. Artikel 2 Dit besluit treedt in werking op de datum van de vaststelling ervan. Het is van toepassing met ingang van 15 januari 2016. Gedaan te Brussel, 18 januari 2016. Voor de Raad De voorzitter F. MOGHERINI ( 1 ) Besluit 2014/219/GBVB van de Raad van 15 april 2014 betreffende de GVDB-missie van de Europese Unie in Mali (EUCAP Sahel Mali) ( PB L 113 van 16.4.2014, blz. 21 ). ( 2 ) Besluit (GBVB) 2015/76 van de Raad van 19 januari 2015 betreffende de aanvang van de GVDB-missie van de Europese Unie in Mali (EUCAP Sahel Mali) en tot wijziging van Besluit 2014/219/GBVB ( PB L 13 van 20.1.2015, blz. 5 ).",
  "source": "EUR LEX"
}