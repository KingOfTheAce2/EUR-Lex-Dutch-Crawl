{
  "url": "http://www.w3.org/1999/xhtml\">",
  "content": "L_2009338NL.01008701.xml 19.12.2009 NL Publicatieblad van de Europese Unie L 338/87 RICHTLIJN 2009/161/EU VAN DE COMMISSIE van 17 december 2009 tot vaststelling van een derde lijst van indicatieve grenswaarden voor beroepsmatige blootstelling ter uitvoering van Richtlijn 98/24/EG van de Raad en tot wijziging van Richtlijn 2000/39/EG van de Commissie (Voor de EER relevante tekst) DE EUROPESE COMMISSIE, Gelet op het Verdrag betreffende de Europese Unie en op het Verdrag betreffende de werking van de Europese Unie, Gelet op Richtlijn 98/24/EG van de Raad van 7 april 1998 betreffende de bescherming van de gezondheid en de veiligheid van werknemers tegen risico’s van chemische agentia op het werk ( 1 ) , en met name op artikel 3, lid 2, Gezien het advies van het Raadgevend Comité voor veiligheid en gezondheid op de arbeidsplaats, Overwegende hetgeen volgt: (1) De Commissie dient op grond van Richtlijn 98/24/EG Europese doelstellingen inzake de bescherming van de werknemers tegen chemische risico’s in de vorm van indicatieve grenswaarden voor beroepsmatige blootstelling voor te stellen, die op communautair niveau moeten worden vastgesteld. (2) De Commissie wordt bij de uitvoering van deze taak bijgestaan door het bij Besluit 95/320/EG van de Commissie ( 2 ) opgerichte Wetenschappelijk Comité inzake grenswaarden voor beroepsmatige blootstelling aan chemische agentia (SCOEL). (3) Indicatieve grenswaarden voor beroepsmatige blootstelling zijn gezondheidskundige, niet-bindende waarden, afgeleid van de meest recente wetenschappelijke gegevens en rekening houdend met de beschikbaarheid van meettechnieken. Zij stellen drempelniveaus voor de blootstelling vast waaronder voor een bepaalde stof over het algemeen geen schadelijke effecten worden verwacht na een kortstondige blootstelling of een dagelijkse blootstelling gedurende een beroepsleven. Zij vormen Europese doelstellingen om de werkgever te helpen bij het bepalen en beoordelen van risico’s overeenkomstig artikel 4 van Richtlijn 98/24/EG. (4) De lidstaten moeten voor elk chemisch agens waarvoor op communautair vlak een indicatieve grenswaarde voor beroepsmatige blootstelling is vastgesteld, rekening houdend met de communautaire grenswaarde, een nationale grenswaarde voor beroepsmatige blootstelling vaststellen, waarvan de aard in overeenstemming met de nationale wetgeving en praktijk wordt bepaald. (5) Indicatieve grenswaarden voor beroepsmatige blootstelling dienen te worden beschouwd als een belangrijk element van het algemene streven naar de bescherming van de gezondheid van de werknemers tegen de risico’s van gevaarlijke chemische stoffen. (6) Op grond van de resultaten van de risicobeoordelingen en de risicobeperkingsstrategieën die zijn ontwikkeld in het kader van Verordening (EEG) nr. 793/93 van de Raad van 23 maart 1993 inzake de beoordeling en de beperking van de risico’s van bestaande stoffen ( 3 ) , moeten voor een aantal stoffen grenswaarden voor beroepsmatige blootstelling worden vastgesteld of herzien. (7) Richtlijn 91/322/EEG van de Commissie ( 4 ) , zoals gewijzigd bij Richtlijn 2006/15/EG ( 5 ) , bevat voor tien stoffen grenswaarden voor beroepsmatige blootstelling en blijft van kracht. (8) Bij Richtlijn 2000/39/EG van de Commissie ( 6 ) is een eerste, en bij Richtlijn 2006/15/EG een tweede lijst van indicatieve grenswaarden voor beroepsmatige blootstelling vastgesteld in het kader van Richtlijn 98/24/EG. Bij deze richtlijn wordt krachtens Richtlijn 98/24/EG een derde lijst van indicatieve grenswaarden voor beroepsmatige blootstelling vastgesteld. (9) Overeenkomstig artikel 3 van Richtlijn 98/24/EG heeft het SCOEL 19 stoffen beoordeeld, die zijn opgenomen in de bijlage bij deze richtlijn. Een van deze stoffen, fenol, was al eerder opgenomen in de bijlage bij Richtlijn 2000/39/EG. In het licht van recente wetenschappelijke gegevens heeft het SCOEL de indicatieve grenswaarde voor beroepsmatige blootstelling voor deze stof opnieuw bekeken en heeft het aanbevolen om in aanvulling op de huidige tijdgewogen gemiddelde indicatieve grenswaarde voor beroepsmatige blootstelling een grenswaarde voor kortstondige blootstelling vast te stellen. Daarom moet deze stof, die nu is opgenomen in de bijlage bij deze richtlijn, uit de bijlage bij Richtlijn 2000/39/EG worden geschrapt. (10) Kwik is een stof met mogelijk ernstige cumulatieve gezondheidseffecten. Daarom is overeenkomstig artikel 10 van Richtlijn 98/24/EG in aanvulling op de indicatieve grenswaarde voor beroepsmatige blootstelling medisch toezicht en biologische monitoring vereist. (11) Het is ook noodzakelijk voor bepaalde stoffen grenswaarden voor kortstondige blootstelling vast te stellen om rekening te houden met de gevolgen daarvan. (12) Bij sommige stoffen is het ter verzekering van het hoogst mogelijke beschermingsniveau noodzakelijk ook met de mogelijkheid van huidpenetratie rekening te houden. (13) Deze richtlijn dient concreet bij te dragen tot versterking van de sociale dimensie van de interne markt. (14) De in deze richtlijn vervatte bepalingen zijn in overeenstemming met het advies van het bij artikel 17 van Richtlijn 89/391/EEG van de Raad van 12 juni 1989 betreffende de tenuitvoerlegging van maatregelen ter bevordering van de verbetering van de veiligheid en de gezondheid van de werknemers op het werk ( 7 ) ingestelde comité, HEEFT DE VOLGENDE RICHTLIJN VASTGESTELD: Artikel 1 Ter uitvoering van Richtlijn 98/24/EG wordt een derde lijst van communautaire indicatieve grenswaarden voor beroepsmatige blootstelling voor de in de bijlage opgenomen chemische agentia vastgesteld. Artikel 2 De lidstaten stellen voor de in de bijlage opgenomen chemische agentia nationale grenswaarden voor beroepsmatige blootstelling vast, waarbij zij rekening houden met de communautaire grenswaarden. Artikel 3 In de bijlage bij Richtlijn 2000/39/EG wordt de vermelding van fenol geschrapt. Artikel 4 1.   De lidstaten doen de nodige wettelijke en bestuursrechtelijke bepalingen in werking treden om uiterlijk op 18 december 2011 aan deze richtlijn te voldoen. Zij delen de Commissie de tekst van die bepalingen onverwijld mee, alsmede een tabel ter weergave van het verband tussen die bepalingen en deze richtlijn. Wanneer de lidstaten die bepalingen aannemen, wordt in die bepalingen zelf of bij de officiële bekendmaking daarvan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 5 Deze richtlijn treedt in werking op de twintigste dag volgende op die van haar bekendmaking in het Publicatieblad van de Europese Unie . Artikel 6 Deze richtlijn is gericht tot de lidstaten. Gedaan te Brussel, 17 december 2009. Voor de Commissie De voorzitter José Manuel BARROSO ( 1 ) PB L 131 van 5.5.1998, blz. 11 . ( 2 ) PB L 188 van 9.8.1995, blz. 14 . ( 3 ) PB L 84 van 5.4.1993, blz. 1 . ( 4 ) PB L 177 van 5.7.1991, blz. 22 . ( 5 ) PB L 38 van 9.2.2006, blz. 36 . ( 6 ) PB L 142 van 16.6.2000, blz. 47 . ( 7 ) PB L 183 van 29.6.1989, blz. 1 . BIJLAGE CAS ( 1 ) STOFNAAM GRENSWAARDEN Indicatie ( 2 ) 8 uur ( 3 ) Kortstondig ( 4 ) mg/m 3 ( 5 ) ppm ( 6 ) mg/m 3 ppm 68-12-2 N,N-Dimethylformamide 15 5 30 10 huid 75-15-0 Koolstofdisulfide 15 5 — — huid 80-05-7 Bisfenol A (inhaleerbare stof) 10 — — — — 80-62-6 Methylmethacrylaat — 50 — 100 — 96-33-3 Methylacrylaat 18 5 36 10 — 108-05-4 Vinylacetaat 17,6 5 35,2 10 — 108-95-2 Fenol 8 2 16 4 huid 109-86-4 2-Methoxyethanol — 1 — — huid 110-49-6 2-Methoxyethylacetaat — 1 — — huid 110-80-5 2-Ethoxyethanol 8 2 — — huid 111-15-9 2-Ethoxyethylacetaat 11 2 — — huid 123-91-1 1,4-Dioxaan 73 20 — — — 140-88-5 Ethylacrylaat 21 5 42 10 — 624-83-9 Methylisocyanaat — — — 0,02 — 872-50-4 N-Methyl-2-pyrrolidon 40 10 80 20 huid 1634-04-4 tert-Butylmethylether 183,5 50 367 100 — Kwik en tweewaardige anorganische kwikverbindingen, met inbegrip van kwik(II)oxide en kwik(II)chloride (gemeten als kwik) ( 7 ) 0,02 — — — — 7664-93-9 Zwavelzuur (nevel) ( 8 ) ( 9 ) 0,05 — — — — 7783-06-4 Waterstofsulfide 7 5 14 10 — ( 1 ) CAS: Chemical Abstract Service Registry Number. ( 2 ) De indicatie „huid” bij bepaalde grenswaarden voor beroepsmatige blootstelling duidt op een mogelijk aanzienlijke opname via de huid. ( 3 ) Gemeten of berekend op basis van een referentieperiode van acht uur als tijdgewogen gemiddelde. ( 4 ) Grenswaarde voor kortstondige blootstelling. Grenswaarde die niet mag worden overschreden en die geldt, behoudens anders vermeld, voor een periode van 15 minuten. ( 5 ) mg/m 3 : milligram per kubieke meter lucht bij 20 °C en 101,3 kPa. ( 6 ) ppm (parts per million): aantal deeltjes per miljoen naar volume in de lucht (ml/m 3 ). ( 7 ) Tijdens de blootstellingsmonitoring voor kwik en zijn tweewaardige anorganische verbindingen moet rekening worden gehouden met relevante biologischemonitoringtechnieken in aanvulling op de indicatieve grenswaarde voor beroepsmatige blootstelling. ( 8 ) Bij de keuze van een geschikte blootstellingsmonitoringmethode dient rekening te worden gehouden met eventuele beperkingen en interferenties door de aanwezigheid van andere zwavelverbindingen. ( 9 ) De nevel wordt gedefinieerd als de thoracale fractie.",
  "source": "EUR LEX"
}