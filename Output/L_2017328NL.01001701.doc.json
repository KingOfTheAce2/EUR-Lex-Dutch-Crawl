{
  "url": "http://www.w3.org/1999/xhtml\">",
  "content": "L_2017328NL.01001701.xml 12.12.2017 NL Publicatieblad van de Europese Unie L 328/17 UITVOERINGSVERORDENING (EU) 2017/2281 VAN DE COMMISSIE van 11 december 2017 tot goedkeuring van een verhoging van de maxima voor de verrijking van wijn uit in 2017 geoogste druiven in bepaalde wijnbouwgebieden van Duitsland en alle wijnbouwgebieden van Denemarken, Nederland en Zweden DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 91, Overwegende hetgeen volgt: (1) In bijlage VIII, deel I, punt A.3, van Verordening (EU) nr. 1308/2013 is bepaald dat de lidstaten in de jaren waarin de weersomstandigheden uitzonderlijk ongunstig zijn geweest, kunnen verzoeken de vastgestelde maxima voor de verhoging van het alcoholvolumegehalte (verrijking) van wijn met 0,5 % te mogen verhogen. (2) Denemarken, Duitsland, Nederland en Zweden hebben verzocht om een dergelijke verhoging van de maxima voor de verrijking van wijn uit in 2017 geoogste druiven, aangezien de weersomstandigheden in het groeiseizoen uitzonderlijk ongunstig zijn geweest. Denemarken, Nederland en Zweden hebben een dergelijk verzoek ingediend voor al hun wijnbouwgebieden. Duitsland heeft enkel om een verhoging van het maximum voor verrijking verzocht voor wijn uit het wijndruivenras dornfelder in de regio's Ahr, Mittelrhein, Mosel, Nahe, Pfalz en Rheinhessen. (3) Als gevolg van de uitzonderlijk ongunstige weersomstandigheden in 2017 zijn de in bijlage VIII, deel I, punt A.2, van Verordening (EU) nr. 1308/2013 vastgestelde maxima voor de verhoging van het natuurlijke alcoholvolumegehalte in bepaalde wijnbouwgebieden niet toereikend om uit alle of sommige druivenrassen wijn met een passend totaal alcoholvolumegehalte te produceren waarnaar normaliter vraag op de markt bestaat. (4) Het is derhalve dienstig een verhoging toe te staan van de maxima voor de verrijking van wijn uit alle of sommige rassen van wijndruiven die in 2017 zijn geoogst in wijnbouwgebieden in Denemarken, Duitsland, Nederland en Zweden. (5) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 In afwijking van bijlage VIII, deel I, punt A.2, van Verordening (EU) nr. 1308/2013 wordt in de in de bijlage bij deze verordening vermelde wijnbouwgebieden of delen daarvan en voor alle of sommige wijndruivenrassen als gespecificeerd in de bijlage, het natuurlijke alcoholvolumegehalte van in 2017 geoogste verse druiven en van druivenmost, gedeeltelijk gegiste druivenmost, jonge, nog gistende wijn en wijn die zijn verkregen uit in 2017 geoogste druiven, met niet meer dan 3,5 % vol verhoogd. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 december 2017. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 671 . BIJLAGE Wijndruivenrassen en wijnbouwgebieden of een deel daarvan waar een verhoging van de maxima voor de verrijking overeenkomstig artikel 1 wordt toegestaan Lidstaat Wijnbouwgebieden of een deel daarvan (wijnbouwzone) Rassen Denemarken Alle wijnbouwgebieden (zone A) Alle toegestane druivenrassen Duitsland Het wijnbouwgebied in Ahr (zone A) Dornfelder Het wijnbouwgebied in Mittelrhein (zone A) Het wijnbouwgebied in Mosel (zone A) Het wijnbouwgebied in Nahe (zone A) Het wijnbouwgebied in Pfalz (zone A) Het wijnbouwgebied in Rheinhessen (zone A) Nederland Alle wijnbouwgebieden (zone A) Alle toegestane druivenrassen Zweden Alle wijnbouwgebieden (zone A) Alle toegestane druivenrassen",
  "source": "EUR LEX"
}