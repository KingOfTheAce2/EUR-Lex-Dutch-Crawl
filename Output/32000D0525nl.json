{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0525:NL:HTML\">",
  "content": "EUR-Lex - 32000D0525 - NL Avis juridique important | 32000D0525 2000/525/EG: Beschikking van de Commissie van 8 augustus 2000 tot vaststelling van de maatregelen die noodzakelijk zijn voor de tenuitvoerlegging van de beschikking van de president van het Gerecht van eerste aanleg van de Europese Gemeenschappen van 12 juli 2000 in de gevoegde zaken T-94/00 R en T-110/00 R (kennisgeving geschied onder nummer C(2000) 2368) Publicatieblad Nr. L 211 van 22/08/2000 blz. 0015 - 0015 Beschikking van de Commissie van 8 augustus 2000 tot vaststelling van de maatregelen die noodzakelijk zijn voor de tenuitvoerlegging van de beschikking van de president van het Gerecht van eerste aanleg van de Europese Gemeenschappen van 12 juli 2000 in de gevoegde zaken T-94/00 R en T-110/00 R (kennisgeving geschied onder nummer C(2000) 2368) (2000/525/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) De president van het Gerecht van eerste aanleg van de Europese Gemeenschappen heeft op 12 juli 2000 een beschikking gegeven in de gevoegde zaken T-94/00 R en T-110/00 R (Rica Foods (Free Zone) NV (hierna \"Rica\" genoemd) respectievelijk Free Trade Foods NV (hierna \"Free Trade\" genoemd) tegen de Commissie van de Europese Gemeenschappen) (hierna \"de beschikking\" genoemd). (2) Bij de beschikking is, wat Rica en Free Trade betreft, Verordening (EG) nr. 465/2000 van de Commissie van 29 februari 2000 tot invoering van vrijwaringsmaatregelen ten aanzien van de invoer uit de landen en gebieden overzee, van producten van de sector suiker met oorsprongscumulatie EG/LGO(1) opgeschort. (3) Rica en Free Trade zijn, eveneens op grond van de beschikking, gemachtigd om tot en met 30 september 2000 maximaal 4995 ton producten van de sector suiker met oorsprongscumulatie EG/LGO in te voeren. (4) Om Rica en Free Trade in staat te stellen de transacties waartoe zij op grond van de beschikking gemachtigd zijn, uit te voeren, moeten uitvoeringsbepalingen worden vastgesteld die de lidstaten, Rica en Free Trade moeten toepassen, onverminderd de uitspraak die het Gerecht in deze zaken ten principale zal doen, HEEFT DE VOLGENDE BESCHIKKING GEGEVEN: Artikel 1 De naar Arubaans recht opgerichte maatschappij Rica Foods (Free Zone) NV, gevestigd te Oranjestad (Aruba), en de naar Nederlands-Antilliaans recht opgerichte firma Free Trade Foods NV, gevestigd op Curaçao, mogen respectievelijk 2731 en 2264 (totaal 4995) ton suiker met oorsprongscumulatie EG/LGO invoeren, mits aan de volgende voorwaarden wordt voldaan: 1. Invoer vindt plaats tegen overlegging van een invoercertificaat; de bevoegde autoriteiten van de lidstaten geven de certificaten af overeenkomstig het bepaalde in Verordening (EEG) nr. 3719/88 van de Commissie(2). In vak 24 van het certificaat wordt de volgende vermelding aangebracht: \"BESCHIKKING VAN DE PRESIDENT VAN HET GERECHT VAN EERSTE AANLEG VAN DE EUROPESE GEMEENSCHAPPEN IN DE GEVOEGDE ZAKEN T-94/00 R EN T-110/00 R VAN 12 JULI 2000\". 2. Rica en Free Trade stellen een zekerheid van 3 EUR/t; deze zekerheid wordt vrijgegeven wanneer de invoer overeenkomstig het invoercertificaat plaatsvindt. Artikel 2 De afgifte van de invoercertificaten en de invoer van de goederen moeten uiterlijk op 30 september 2000 plaatsvinden. Rica en Free Trade mogen de hun vóór 30 september 2000 fob geleverde suiker echter tot respectievelijk maximaal 2731 en 2264 ton in het douanegebied van de Gemeenschap in het vrije verkeer brengen. Artikel 3 Rica en Free Trade mogen geen invoercertificaten meer aanvragen op grond van Verordening (EG) nr. 465/2000. Artikel 4 De bepalingen van Verordening (EEG) nr. 2913/92 van de Raad(3) zijn van toepassing voorzover zij niet in strijd zijn met de bepalingen van deze beschikking. Artikel 5 Deze beschikking is gericht tot de lidstaten, tot Rica Foods (Free Zone) NV, Frankrijkstraat Z-N, Warehouse 3.2 en 3.3, Oranjestad, Aruba, D.W.I., en tot Free Trade Foods NV, Brievengat 1-4, Curaçao, Nederlandse Antillen. Gedaan te Brussel, 8 augustus 2000. Voor de Commissie Pedro Solbes Mira Lid van de Commissie (1) PB L 56 van 1.3.2000, blz. 39. (2) PB L 331 van 2.12.1988, blz. 1. (3) PB L 302 van 19.10.1992, blz. 1.",
  "source": "EUR LEX"
}