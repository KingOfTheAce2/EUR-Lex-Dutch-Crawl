{
  "url": "http://www.w3.org/1999/xhtml\">",
  "content": "L_2013079NL.01002401.xml 21.3.2013 NL Publicatieblad van de Europese Unie L 79/24 VERORDENING (EU) Nr. 256/2013 VAN DE COMMISSIE van 20 maart 2013 tot wijziging van bijlage III bij Verordening (EG) nr. 1333/2008 van het Europees Parlement en de Raad wat betreft het gebruik van natriumascorbaat (E 301) in vitamine D-preparaten die bestemd zijn voor gebruik in levensmiddelen voor zuigelingen en peuters (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, en artikel 30, lid 5, Overwegende hetgeen volgt: (1) Bij bijlage III bij Verordening (EG) nr. 1333/2008 is een EU-lijst vastgesteld van voor gebruik in levensmiddelenadditieven, voedingsenzymen, levensmiddelenaroma’s en voedingsstoffen goedgekeurde levensmiddelenadditieven, en van de gebruiksvoorwaarden daarvoor. (2) Die lijst kan worden gewijzigd volgens de procedure van Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) . (3) Overeenkomstig artikel 3, lid 1, van Verordening (EG) nr. 1331/2008 kan de EU-lijst van levensmiddelenadditieven hetzij op initiatief van de Commissie, hetzij ingevolge een aanvraag worden bijgewerkt. (4) Op 15 december 2009 is een aanvraag ingediend voor de goedkeuring van het gebruik van natriumascorbaat (E 301) als antioxidant in vitamine D-preparaten die bestemd zijn voor gebruik in volledige zuigelingenvoeding en opvolgzuigelingenvoeding, als gedefinieerd in Richtlijn 2006/141/EG van de Commissie van 22 december 2006 inzake volledige zuigelingenvoeding en opvolgzuigelingenvoeding en tot wijziging van Richtlijn 1999/21/EG ( 3 ) . Deze aanvraag is ter beschikking gesteld van de lidstaten. (5) De bij de productie van volledige zuigelingenvoeding en opvolgzuigelingenvoeding gebruikte ingrediënten moeten aan een veel striktere microbiologische norm voldoen dan algemene levensmiddelen, met name voor enterobacteriën en Cronobacter sakazakii . Daarom moeten ingrediënten zoals vitamine D-preparaten een hittebehandeling ondergaan. Een dergelijke behandeling vereist dan weer de aanwezigheid van een antioxidant die in water kan worden opgelost en een neutrale pH heeft. Aangetoond is dat natriumascorbaat (E 301) als antioxidant aan die technologische eis voldoet. (6) Overeenkomstig artikel 3, lid 2, van Verordening (EG) nr. 1331/2008 moet de Commissie het advies inwinnen van de Europese Autoriteit voor voedselveiligheid om de in bijlage III bij Verordening (EG) nr. 1333/2008 opgenomen EU-lijst van levensmiddelenadditieven te kunnen bijwerken. (7) De Europese Autoriteit voor voedselveiligheid heeft het gebruik van natriumascorbaat (E 301) als levensmiddelenadditief in vitamine D-preparaten die bestemd zijn voor gebruik in levensmiddelen voor zuigelingen en peuters geëvalueerd en op 8 december 2010 advies uitgebracht ( 4 ) . Geconcludeerd werd dat de voorgestelde uitbreiding van het gebruik van het levensmiddelenadditief natriumascorbaat (E 301) als antioxidant voor vitamine D-preparaten die bestemd zijn voor gebruik in volledige zuigelingenvoeding en opvolgzuigelingenvoeding, geen veiligheidsprobleem oplevert. (8) Het gebruik van natriumascorbaat (E 301) als antioxidant in vitamine D-preparaten die bestemd zijn voor gebruik in levensmiddelen voor zuigelingen en peuters, moet daarom worden goedgekeurd. (9) Bijlage III bij Verordening (EG) nr. 1333/2008 moet daarom dienovereenkomstig worden gewijzigd. (10) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, en het Europees Parlement noch de Raad heeft zich daartegen verzet, HEEFT DE VOLGENDE VERORDENING VASTGESTELD: Artikel 1 Bijlage III bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 maart 2013. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) PB L 401 van 30.12.2006, blz. 1 . ( 4 ) EFSA Panel on Food Additives and Nutrient Sources added to Food (ANS); Scientific Opinion on the use of sodium ascorbate as a food additive in vitamin D preparations intended to be used in formulae and weaning food for infants and young children. EFSA Journal 2010; 8(12):1942. BIJLAGE In afdeling B van deel 5 van bijlage III bij Verordening (EG) nr. 1333/2008 worden de gegevens voor het levensmiddelenadditief E 301 vervangen door: „E 301 Natriumascorbaat 100 000  mg/kg in vitamine D-preparaten en maximum 1 mg/l carry-over in het eindproduct Vitamine D-preparaten Volledige zuigelingenvoeding en opvolgzuigelingenvoeding, zoals gedefinieerd in Richtlijn 2006/141/EG Totale carry-over 75 mg/l Afdeklagen van voedingsstofpreparaten die meervoudig onverzadigde vetzuren bevatten Levensmiddelen voor zuigelingen en peuters”",
  "source": "EUR LEX"
}