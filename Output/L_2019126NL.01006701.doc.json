{
  "url": "http://www.w3.org/1999/xhtml\"><!--",
  "content": "L_2019126NL.01006701.xml 15.5.2019 NL Publicatieblad van de Europese Unie L 126/67 UITVOERINGSBESLUIT (EU) 2019/768 VAN DE COMMISSIE van 8 mei 2019 tot wijziging van artikel 3 van de statuten van het consortium Geïntegreerde Structuurbiologie — Consortium voor een Europese onderzoeksinfrastructuur (Instruct-ERIC) wegens de terugtrekking van het Verenigd Koninkrijk uit de Unie (Kennisgeving geschied onder nummer C(2019) 3354) (Slechts de teksten in de Deense, de Engelse, de Franse, de Italiaanse, de Letse, de Nederlandse, de Portugese, de Slowaakse, de Spaanse en de Tsjechische taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 8, Overwegende hetgeen volgt: (1) Het consortium Geïntegreerde Structuurbiologie — Consortium voor een Europese onderzoeksinfrastructuur (Instruct-ERIC) is bij Uitvoeringsbesluit (EU) 2017/1213 van de Commissie ( 2 ) opgericht. Overeenkomstig artikel 3 van zijn statuten heeft het zijn statutaire zetel in het Verenigd Koninkrijk. (2) Op 29 maart 2017 heeft het Verenigd Koninkrijk kennisgegeven van zijn voornemen om zich uit de Unie terug te trekken krachtens artikel 50 van het Verdrag betreffende de Europese Unie. Op 11 april 2019 heeft de Europese Raad besloten de termijn waarin artikel 50, lid 3, VEU voorziet en die bij Besluit (EU) 2019/476 van de Raad ( 3 ) reeds was verlengd, te verlengen tot en met 31 oktober 2019. Het besluit van de Europese Raad is op 31 mei 2019 echter niet langer van toepassing indien het Verenigd Koninkrijk geen verkiezingen voor het Europees Parlement heeft gehouden overeenkomstig het toepasselijke Unierecht en het terugtrekkingsakkoord niet uiterlijk op 22 mei 2019 heeft geratificeerd. Indien het Verenigd Koninkrijk het terugtrekkingsakkoord vóór 31 oktober 2019 ratificeert, vindt de terugtrekking plaats op de eerste dag van de maand die volgt op de voltooiing van de ratificatieprocedures. (3) Na de terugtrekkingsdatum, en onverminderd de bepalingen van een terugtrekkingsakkoord, zal het Verenigd Koninkrijk als een derde land worden beschouwd in de zin van artikel 2, onder b), van Verordening (EG) nr. 723/2009. (4) In artikel 8 van Verordening (EG) nr. 723/2009 is bepaald dat de statutaire zetel van een ERIC is gevestigd op het grondgebied van een lid dat ofwel een lidstaat, ofwel een geassocieerd land is. (5) Krachtens artikel 11 van Verordening (EG) nr. 723/2009 heeft de Commissie van het Instruct-ERIC het voorstel ontvangen om artikel 3 van de statuten te wijzigen voor het geval het Verenigd Koninkrijk een derde land in de zin van Verordening (EG) nr. 723/2009 wordt. (6) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 Artikel 3 van de statuten van het Instruct-ERIC zoals vastgelegd in de bijlage bij Uitvoeringsbesluit (EU) 2017/1213 wordt gewijzigd overeenkomstig de bijlage bij dit besluit. Artikel 2 Dit besluit is gericht tot het Koninkrijk België, het Koninkrijk Denemarken, de Franse Republiek, de staat Israël, de Italiaanse Republiek, de Republiek Letland, het Koninkrijk der Nederlanden, de Portugese Republiek, de Slowaakse Republiek, het Koninkrijk Spanje, de Tsjechische Republiek en het Verenigd Koninkrijk van Groot-Brittannië en Noord-Ierland. Gedaan te Brussel, 8 mei 2019. Voor de Commissie Carlos MOEDAS Lid van de Commissie ( 1 ) PB L 206 van 8.8.2009, blz. 1 . ( 2 ) Uitvoeringsbesluit (EU) 2017/1213 van de Commissie van 4 juli 2017 tot oprichting van het consortium Geïntegreerde Structuurbiologie — Consortium voor een Europese onderzoeksinfrastructuur (Instruct-ERIC) ( PB L 173 van 6.7.2017, blz. 47 ). ( 3 ) Besluit (EU) 2019/476 van de Europese Raad, vastgesteld in overeenstemming met het Verenigd Koninkrijk, van 22 maart 2019 tot verlenging van de in artikel 50, lid 3, VEU bedoelde termijn ( PB L 80I van 22.3.2019, blz. 1 ). BIJLAGE Artikel 3 van de statuten van Instruct-ERIC wordt vervangen door: \"Artikel 3 De statutaire zetel van Instruct-ERIC bevindt zich in Oxford, Verenigd Koninkrijk. Indien het Verenigd Koninkrijk een derde land wordt in de zin van Verordening (EG) nr. 723/2009, bevindt de statutaire zetel zich in Florence, Italië.\".",
  "source": "EUR LEX"
}