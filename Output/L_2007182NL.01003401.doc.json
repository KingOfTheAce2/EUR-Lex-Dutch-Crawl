{
  "url": "http://www.w3.org/1999/xhtml\">",
  "content": "L_2007182NL.01003401.xml 12.7.2007 NL Publicatieblad van de Europese Unie L 182/34 BESCHIKKING VAN DE COMMISSIE van 11 juli 2007 tot verlening van ontheffingen aan Italië overeenkomstig Richtlijn 92/119/EEG van de Raad voor het vervoer van slachtvarkens over openbare of particuliere wegen naar een slachthuis in beschermingsgebieden in Cremona (Kennisgeving geschied onder nummer C(2007) 3314) (Slechts de tekst in de Italiaanse taal is authentiek) (2007/488/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 92/119/EEG van de Raad van 17 december 1992 tot vaststelling van algemene communautaire maatregelen voor de bestrijding van bepaalde dierziekten en van specifieke maatregelen ten aanzien van de vesiculaire varkensziekte ( 1 ) , en met name op bijlage II, punt 7, subpunt 2, onder d), Overwegende hetgeen volgt: (1) Op 7 en 15 mei 2007 heeft de Italiaanse bevoegde autoriteit overeenkomstig artikel 10 van Richtlijn 92/119/EEG rond uitbraken van de vesiculaire varkensziekte in de gemeenten Salvirola en Fiesco in de provincie Cremona beschermingsgebieden ingesteld. Op 14 juni 2007 werd een beschermingsgebied ingesteld rond een uitbraak in de gemeente Offanengo in de provincie Cremona. De beschermingsgebieden overlappen elkaar gedeeltelijk. (2) Bijgevolg was de verplaatsing en het vervoer van varkens over openbare en particuliere wegen in die beschermingsgebieden verboden. (3) Italië heeft echter twee verzoeken om ontheffing van dat verbod ingediend voor het vervoer van slachtvarkens van buiten de beschermingsgebieden die over openbare of particuliere wegen in de beschermingsgebieden worden vervoerd naar in de beschermingsgebieden gelegen slachthuizen. (4) Deze twee ontheffingen kunnen worden toegestaan op voorwaarde dat Italië strikte controle- en voorzorgsmaatregelen neemt die garanderen dat er geen risico van verspreiding van de ziekte is. (5) Bij Beschikking 2007/123/EG van de Commissie van 20 februari 2007 werd een vergelijkbare ontheffing verleend voor een slachthuis in het beschermingsgebied rond een uitbraak van de vesiculaire varkensziekte in de gemeente Romano di Lombardia in de provincie Bergamo, Italië. De voor dat beschermingsgebied ingestelde maatregelen worden niet langer toegepast. Bijgevolg dient Beschikking 2007/123/EG te worden ingetrokken. (6) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Italië mag het vervoer van slachtvarkens van buiten de op 7 en 15 mei 2007 rond de uitbraken van de vesiculaire varkensziekte in de gemeenten Salvirola en Fiesco ingestelde beschermingsgebieden en het op 14 juni 2007 rond de uitbraak in de gemeente Offanengo ingestelde beschermingsgebied („de varkens”) over openbare en particuliere wegen in die beschermingsgebieden naar de slachthuizen „2037 M/S” en „523M” („het slachthuis”) onder de in artikel 2 genoemde voorwaarden toestaan. Artikel 2 Voor de in artikel 1 bedoelde ontheffingen gelden de volgende voorwaarden: a) de officiële dierenarts voor het bedrijf van herkomst moet de officiële dierenarts voor het slachthuis minstens 24 uur vooraf in kennis stellen van de verzending van de varkens; b) het vervoer van de varkens naar het slachthuis moet via een corridor verlopen; Italië moet de details voor die corridor vooraf vaststellen; c) voertuigen waarin de varkens zich bevinden, moeten voor of bij het binnenkomen van de corridor door de bevoegde autoriteit worden verzegeld; bij het verzegelen moet de bevoegde autoriteit het kentekennummer van het voertuig en het aantal daarin vervoerde varkens registreren; d) bij aankomst van het voertuig in het slachthuis moet de bevoegde autoriteit: i) het zegel van het voertuig controleren en verwijderen; ii) aanwezig zijn bij het lossen van de varkens; iii) het kentekennummer van het voertuig en het aantal daarin vervoerde varkens registreren. e) elk voertuig dat varkens naar het slachthuis vervoert, wordt onmiddellijk na het lossen onder officiële controle en overeenkomstig de instructies van de bevoegde autoriteit gereinigd en ontsmet voordat het voertuig het slachthuis verlaat. Artikel 3 Beschikking 2007/123/EG wordt ingetrokken. Artikel 4 Deze beschikking is gericht tot de Italiaanse Republiek. Gedaan te Brussel, 11 juli 2007. Voor de Commissie Markos KYPRIANOU Lid van de Commissie ( 1 ) PB L 62 van 15.3.1993, blz. 69 . Richtlijn laatstelijk gewijzigd bij Richtlijn 2007/10/EG van de Commissie ( PB L 63 van 1.3.2007, blz. 24 ).",
  "source": "EUR LEX"
}