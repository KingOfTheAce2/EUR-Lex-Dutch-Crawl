{
  "url": "http://www.w3.org/1999/xhtml\">",
  "content": "L_2011320NL.01003901.xml 3.12.2011 NL Publicatieblad van de Europese Unie L 320/39 UITVOERINGSBESLUIT VAN DE COMMISSIE van 30 november 2011 tot vaststelling van de financiële bijdrage van de Unie in de uitgaven voor de spoedmaatregelen ter bestrijding van vesiculaire varkensziekte in Italië in 2009 (Kennisgeving geschied onder nummer C(2011) 8715) (Slechts de tekst in de Italiaanse taal is authentiek) (2011/795/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 3, lid 4, Overwegende hetgeen volgt: (1) Overeenkomstig artikel 75 van het Financieel Reglement en artikel 90, lid 1, van de uitvoeringsvoorschriften moet de vastlegging van een uitgave uit de begroting van de Unie worden voorafgegaan door een financieringsbesluit waarin de essentiële elementen worden uiteengezet van de actie die een uitgave meebrengt, en dat is vastgesteld door de instelling of door de autoriteiten waaraan zij bevoegdheden heeft gedelegeerd. (2) Beschikking 2009/470/EG stelt de procedures vast voor de financiële bijdrage van de Unie in de kosten van specifieke veterinaire maatregelen, waaronder urgente maatregelen. Om vesiculaire varkensziekte zo spoedig mogelijk te helpen uitroeien, moet de Unie financieel bijdragen in de door de lidstaten gedane subsidiabele uitgaven. Artikel 3, lid 6, eerste streepje, van die beschikking behelst voorschriften inzake het op de door de lidstaten gemaakte kosten toe te passen percentage. (3) Bij artikel 3 van Verordening (EG) nr. 349/2005 van de Commissie tot vaststelling van voorschriften inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten ( 2 ) worden voorschriften vastgesteld voor de uitgaven die in aanmerking komen voor een financiële bijdrage van de Unie. (4) Bij Besluit 2010/143/EU van de Commissie van 5 maart 2010 betreffende een financiële bijdrage van de Unie in de kosten van urgente maatregelen ter bestrijding van vesiculaire varkensziekte in Italië in 2009 ( 3 ) is aan Italië een financiële bijdrage van de Unie toegekend voor de uitgaven die zijn gedaan voor de uitroeiing van deze ziekte. (5) Op 3 en 4 mei 2010 heeft Italië een officieel verzoek om vergoeding ingediend overeenkomstig artikel 7, leden 1 en 2, van Verordening (EG) nr. 349/2005. De slotconclusies van de Commissie zijn per e-mail van 29 juni 2011 aan Italië meegedeeld. Italië heeft hier per e-mail van 23 augustus 2011 mee ingestemd. (6) De financiële bijdrage van de Unie wordt alleen uitbetaald als de geplande activiteiten daadwerkelijk zijn uitgevoerd en de autoriteiten alle noodzakelijke informatie binnen de vastgestelde termijnen hebben verstrekt. (7) De Italiaanse autoriteiten hebben volledig voldaan aan hun technische en administratieve verplichtingen overeenkomstig artikel 3, lid 4, van Beschikking 2009/470/EG en artikel 7 van Verordening (EG) nr. 349/2005. (8) Rekening houdend met het voorgaande moet nu het totale bedrag worden vastgesteld van de financiële bijdrage van de Unie in de uitgaven voor de uitroeiing van vesiculaire varkensziekte in Italië in 2009. (9) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 De financiële bijdrage van de Unie in de uitgaven in verband met de uitroeiing van vesiculaire varkensziekte in Italië in 2009 wordt vastgesteld op 93 998,39 EUR. Dit besluit vormt een financieringsbesluit in de zin van artikel 75 van het Financieel Reglement. Artikel 2 Dit besluit is gericht tot de Italiaanse Republiek. Gedaan te Brussel, 30 november 2011. Voor de Commissie John DALLI Lid van de Commissie ( 1 ) PB L 155 van 18.6.2009, blz. 30 . ( 2 ) PB L 55 van 1.3.2005, blz. 12 . ( 3 ) PB L 56 van 6.3.2010, blz. 12 .",
  "source": "EUR LEX"
}