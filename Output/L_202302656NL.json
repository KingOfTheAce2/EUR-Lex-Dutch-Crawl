{
  "url": "http://www.w3.org/1999/xhtml\">",
  "content": "L_202302656NL.000101.fmx.xml Publicatieblad van de Europese Unie NL Serie L 2023/2656 27.11.2023 UITVOERINGSVERORDENING (EU) 2023/2656 VAN DE COMMISSIE van 21 november 2023 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 november 2023. Voor de Commissie Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een multifunctioneel toestel in een behuizing met bedieningsknoppen op het frontpaneel, dat in het dashboard van een motorvoertuig moet worden ingebouwd. Het toestel bestaat uit: — een lcd-aanraakscherm met een diagonaal van 17,15 cm (6,75 inch); — twee usb-poorten; — een Bluetooth-module; — een digitale radiotuner (DAB+); — een zeer gevoelige FM-tuner met RDS; — een processor voor digitale audiosignalen met geavanceerde functies voor audioconfiguratie; — een RCA-A/V-ingang voor twee camerasystemen, die in een auto ingebouwde camera’s met elkaar verbindt (achter- en/of vooraanzicht); — een HDMI-ingang voor compatibele apparaten zoals tablets; — een microSD-kaartlezer voor het aflezen van A/V-bestanden op microSD(HC)-geheugenkaarten; — een 24-bits D/A-omzetter; — een A/V-decoder. Het toestel bevat geen videotuner. Het toestel is ontworpen om: — radiosignalen in het DAB- en FM-bereik te ontvangen; — muziek- en videobestanden van de aangesloten toestellen en opslagmedia af te spelen; — verschillende toepassingen van de aangesloten apparaten te bedienen (bv. kaartweergave); — handsfree telefoongesprekken te voeren en berichten van de aangesloten smartphone te verzenden en te ontvangen; — signalen van de in de auto ingebouwde camera’s weer te geven. 8528 52 91 De indeling is vastgesteld op basis van de algemene regels 1, 3 c) en 6 voor de interpretatie van de gecombineerde nomenclatuur en de tekst van de GN-codes 8528 , 8528 52  en 8528 52 91 . Het toestel is ontworpen voor het vervullen van functies zoals het weergeven van geluid in de zin van post 8519 , de functie van ontvangtoestel voor radio-omroep in de zin van post 8527  en de functie van monitor in de zin van post 8528 , die geen van alle het toestel, gelet op het ontwerp ervan, zijn wezenlijke karakter verlenen. Aangezien het een multifunctioneel toestel betreft waarvan de hoofdfunctie niet kan worden bepaald, moet het met toepassing van algemene regel 3 c) voor de interpretatie van de gecombineerde nomenclatuur worden ingedeeld onder post 8528 . Het toestel is geschikt om direct te worden aangesloten op en is ontworpen om te worden gebruikt met een automatische gegevensverwerkende machine van post 8471 . Uit de GS-toelichting op post 8528  blijkt dat deze groep de monitors omvat die een signaal van de centrale verwerkingseenheid van een automatische gegevensverwerkende machine kunnen ontvangen en de verwerkte gegevens op grafische wijze weergeven. Ze bevatten geen videotuner. De monitors van deze groep zijn voorzien van aansluitingen die karakteristiek zijn voor gegevensverwerkende systemen (bv. HDMI-aansluitingen), hebben gewoonlijk bedieningsknoppen in het frontpaneel en kunnen gebruikmaken van een draadloos communicatieprotocol om gegevens van een automatische gegevensverwerkende machine van post 8471  weer te geven. Gelet op zijn objectieve kenmerken kan het scherm van het toestel niet worden geacht van de soort te zijn die uitsluitend of hoofdzakelijk wordt gebruikt in een automatisch gegevensverwerkend systeem als bedoeld bij post 8471 . Indeling onder GN-code 8528 52 10  is derhalve uitgesloten. Het toestel moet daarom worden ingedeeld onder GN-code 8528 52 91  als andere monitors die geschikt zijn om direct te worden aangesloten op en ontworpen zijn om te worden gebruikt met een automatische gegevensverwerkende machine van post 8471 , voorzien van een lcd-scherm. ELI: http://data.europa.eu/eli/reg_impl/2023/2656/oj ISSN 1977-0758 (electronic edition)",
  "source": "EUR LEX"
}