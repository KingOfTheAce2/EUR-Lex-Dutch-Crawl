{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992R1755:NL:HTML\">",
  "content": "EUR-Lex - 31992R1755 - NL Avis juridique important | 31992R1755 Verordening (EEG) nr. 1755/92 van de Raad van 30 juni 1992 houdende wijziging van Verordening (EEG) nr. 989/84 tot invoering van een systeem van garantiedrempels voor bepaalde op basis van groenten en fruit verwerkte produkten Publicatieblad Nr. L 180 van 01/07/1992 blz. 0025 - 0026 Bijzondere uitgave in het Fins: Hoofdstuk 3 Deel 43 blz. 0016 Bijzondere uitgave in het Zweeds: Hoofdstuk 3 Deel 43 blz. 0016 VERORDENING (EEG) Nr. 1755/92 VAN DE RAAD van 30 juni 1992 houdende wijziging van Verordening (EEG) nr. 989/84 tot invoering van een systeem van garantiedrempels voor bepaalde op basis van groenten en fruit verwerkte produkten DE RAAD VAN  DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 426/86 van de Raad van 24 februari 1986 houdende een gemeenschappelijke ordening der markten in de sector van op basis van groenten en fruit verwerkte produkten (1), inzonderheid op artikel 2, lid 3, Gezien het voorstel van de Commissie (2), Overwegende dat bij Verordening (EEG) nr. 989/84 (3) een systeem van garantiedrempels is ingevoerd voor bepaalde verwerkte produkten op basis van groenten en fruit, en met name voor verwerkte produkten op basis van tomaten; Overwegende dat de garantiedrempel moet worden aangepast om rekening te houden met de produktie in de nieuwe Duitse Laender en dat de verdeling van de totale hoeveelheden over elk van de categorieën eindprodukten dienovereenkomstig moet worden aangepast; Overwegende dat in artikel 2 van Verordening (EEG) nr. 989/84 is bepaald dat wanneer in een verkoopseizoen de garantiedrempel voor de verwerkte produkten op basis van tomaten wordt overschreden, de produktiesteun voor het daaropvolgende verkoopseizoen  wordt verminderd; dat voorts is bepaald dat de overschrijding wordt berekend op basis van het gemiddelde van de hoeveelheden die zijn geproduceerd in de drie verkoopseizoenen die voorafgaan aan het verkoopseizoen waarvoor de steun moet worden  vastgesteld; dat bij toepassing van die bepalingen enerzijds geen enkele financiële consequentie ontstaat, ongeacht het niveau van de verwerking, in het verkoopseizoen 1992/1993 en anderzijds een dergelijke consequentie in het verkoopseizoen 1993/1994  slechts zou ontstaan indien de verwerkte hoeveelheid ongeveer 1 miljoen ton boven de voor het verkoopseizoen 1992/1993 vastgestelde garantiedrempel zou liggen; dat het vorenstaande een kwalijk neveneffect is van de overgang van een stelsel naar een  ander; Overwegende dat voor een produkt waarvoor sinds een aantal jaren een beleid tot beheersing van de produktie wordt gevolgd, deze situatie duidelijk in strijd is met de in de sector welbekende doelstelling om de produktie aan te passen aan de  afzetmogelijkheden; dat derhalve als uitvloeisel van het vervallen van de quotaregeling de geldende bepalingen moeten worden aangepast ten einde voor een zekere discipline te zorgen en zo een ernstige verstoring van het evenwicht op de markt te  voorkomen, HEEFT DE VOLGENDE VERORDENING VASTGESTELD: Artikel 1 Verordening (EEG) nr. 989/84 wordt als volgt gewijzigd: 1. in artikel 1: a) wordt lid 1 als volgt gelezen: \"1. Voor het verkoopseizoen 1992/1993 wordt een garantiedrempel vastgesteld die overeenkomt met de hoeveelheid verwerkte produkten op basis van tomaten die wordt geproduceerd uit 6 596 787 ton verse tomaten. Laatstgenoemde hoeveelheid wordt als volgt verdeeld: - 4 317 339 ton voor de produktie van tomatenconcentraat, - 1 543 228 ton voor de produktie van hele tomaten zonder schil, - 736 220 ton voor de produktie van andere verwerkte produkten op basis van tomaten.\"; b) wordt lid 2 geschrapt; 2. artikel 2 wordt als volgt gelezen: \"Artikel 2 1. Wanneer voor de in artikel 1, lid 1, bedoelde verwerkte produkten op basis van tomaten de garantiedrempel wordt overschreden, wordt de steun voor het lopende verkoopseizoen verlaagd naar gelang van de overschrijding van de garantiedrempel en in  verhouding tot de hoeveelheid waarmee elk van de in dat lid genoemde hoeveelheden wordt overschreden. 2. De in lid 1 bedoelde overschrijding wordt berekend aan de hand van de hoeveelheden waarvoor in het verkoopseizoen 1992/1993 een aanvraag om produktiesteun is ingediend.\". Artikel 2 Deze verordening treedt in werking op de dag van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Luxemburg, 30 juni 1992. Voor de Raad De Voorzitter Arlindo MARQUES CUNHA (1) PB nr. L 49 van 27. 2. 1986, blz. 1. Verordening laatstelijk gewijzigd bij Verordening (EEG) nr. 1943/91 (PB nr. L 175 van 4. 7. 1991, blz. 1).(2) PB nr. C 119 van 11. 5. 1992, blz. 63.(3) PB nr. L 103 van 16. 4. 1984, blz. 19. Verordening  laatstelijk gewijzigd bij Verordening (EEG) nr. 1204/90 (PB nr. L 119 van 11. 5. 1990, blz. 71).",
  "source": "EUR LEX"
}