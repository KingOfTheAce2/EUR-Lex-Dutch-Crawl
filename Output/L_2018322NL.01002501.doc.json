{
  "url": "http://www.w3.org/1999/xhtml\"><!--",
  "content": "L_2018322NL.01002501.xml 18.12.2018 NL Publicatieblad van de Europese Unie L 322/25 BESLUIT (GBVB) 2018/2009 VAN DE RAAD van 17 december 2018 tot wijziging en verlenging van Besluit 2013/233/GBVB tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 22 mei 2013 heeft de Raad Besluit 2013/233/GBVB ( 1 ) vastgesteld, waarbij de missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) is ingesteld. (2) Op 17 juli 2017 heeft de Raad heeft Besluit (GBVB) 2017/1342 ( 2 ) vastgesteld, waarbij het mandaat van EUBAM Libië tot en met 31 december 2018 is verlengd en in een financieel referentiebedrag voor de periode tot en met 30 november 2017 is voorzien. (3) Op 20 november 2017 heeft de Raad Besluit (GBVB) 2017/2162 ( 3 ) vastgesteld, waarbij in een financieel referentiebedrag voor de periode tot en met 31 december 2018 is voorzien. (4) Na de strategische evaluatie van EUNAVFOR MED operation Sophia, EUBAM Libië en de EU-cel voor contact en planning heeft het Politiek en Veiligheidscomité aanbevolen het mandaat te wijzigen en te verlengen tot en met 30 juni 2020. (5) Besluit 2013/233/GBVB moet dienovereenkomstig worden gewijzigd en verlengd. (6) EUBAM Libië zal worden uitgevoerd in een situatie die mogelijk zal verslechteren en de verwezenlijking van de doelstellingen van het externe optreden van de Unie zoals neergelegd in artikel 21 van het Verdrag in de weg zal staan, HEEFT HET VOLGENDE BESLUIT VASTGESTELD: Artikel 1 Besluit 2013/233/GBVB wordt als volgt gewijzigd: 1) De artikelen 2 en 3 worden vervangen door: „Artikel 2 Doelstellingen EUBAM Libië heeft ten doel de Libische autoriteiten te assisteren bij de opbouw van structuren ter beveiliging van de staat, met name op het gebied van grensbeheer, wetshandhaving en toepassing van het strafrecht, om zo georganiseerde criminele netwerken te verstoren die betrokken zijn bij met name de smokkel van migranten, mensenhandel en terrorisme in Libië en in het centrale Middellandse Zeegebied. Artikel 3 Taken 1.   Om de doelstellingen van artikel 2 te verwezenlijken, zal EUBAM Libië: a) steun bieden aan het opzetten van een ruimer kader voor grensbeheer — met name via een Witboek over een geïntegreerde strategie voor grensbeheer, inclusief een maritieme veiligheidsstrategie — door het bieden van capaciteit en van uitvoering van concrete projecten voor de Libische wetshandhavingsinstanties die belast zijn met de bewaking van de lands- en zeegrenzen, terwijl tevens zal worden nagegaan of deze activiteiten tot buiten de hoofdstad kunnen worden uitgebreid, waaronder aan de grens met Tunesië en in het zuiden van het land; b) steun bieden aan capaciteitsopbouw en strategische planning, waaronder met betrekking tot de politie, binnen het Ministerie van Binnenlandse Zaken waar het gaat om wetshandhaving, met, waar haalbaar, inbegrip van steun voor de Ondersteuningsmissie van de Verenigde Naties in Libië (UNSMIL) in haar inspanningen voor politiecapaciteitsopbouw, alsook steun bieden aan een betere coördinatie tussen de Libische autoriteiten bij bestrijding van georganiseerde criminaliteit en terrorisme; c) steun bieden aan het Ministerie van Justitie bij hervorming van het departement en strategische planning, alsmede ruimere capaciteitsopbouw verstrekken aan de strafrechtelijke instanties, waaronder het bureau van de procureur-generaal en het hoog justitieel instituut; d) steun bieden aan de beleidscoördinatie tussen donoren en hen die verantwoordelijk zijn voor de uitvoering van projecten ter assistentie van Libië bij het grensbeheer, de wetshandhaving en de toepassing van het strafrecht. 2.   EUBAM Libië zal zich bij alles wat zij doet, sterk maken voor mensenrechten en seksegelijkheid. 3.   EUBAM Libië verricht geen uitvoerende taken.”. 2) Aan artikel 13, lid 1, wordt de volgende alinea toegevoegd: „Het financiële referentiebedrag voor de uitgaven van EUBAM Libië voor de periode van 1 januari 2019 tot en met 30 juni 2020 bedraagt 61 678 576,39 EUR.”. 3) In artikel 16 wordt de tweede zin vervangen door: „Het is van toepassing tot en met 30 juni 2020.”. Artikel 2 Dit besluit treedt in werking op de datum waarop het wordt vastgesteld. Het is van toepassing met ingang van 1 januari 2019. Gedaan te Brussel, 17 december 2018. Voor de Raad De voorzitter E. KÖSTINGER ( 1 ) Besluit 2013/233/GBVB van de Raad van 22 mei 2013 tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) ( PB L 138 van 24.5.2013, blz. 15 ). ( 2 ) Besluit (GBVB) 2017/1342 van de Raad van 17 juli 2017 tot wijziging en verlenging van Besluit 2013/233/GBVB tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) ( PB L 185 van 18.7.2017, blz. 60 ). ( 3 ) Besluit (GBVB) 2017/2162 van de Raad van 20 november 2017 tot wijziging van Besluit 2013/233/GBVB tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) ( PB L 304 van 21.11.2017, blz. 50 ).",
  "source": "EUR LEX"
}