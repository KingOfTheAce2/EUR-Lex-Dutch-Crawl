{
  "url": "http://www.w3.org/1999/xhtml\">",
  "content": "L_2010008NL.01000901.xml 13.1.2010 NL Publicatieblad van de Europese Unie L 8/9 BESLUIT 2010/16/GBVB/JBZ VAN DE RAAD van 30 november 2009 houdende ondertekening, namens de Europese Unie, van de Overeenkomst tussen de Europese Unie en de Verenigde Staten van Amerika inzake de verwerking en doorgifte van gegevens betreffende het betalingsberichtenverkeer van de Europese Unie naar de Verenigde Staten ten behoeve van het programma voor het traceren van terrorismefinanciering DE RAAD VAN DE EUROPESE UNIE, Gelet op het Verdrag betreffende de Europese Unie, en met name op de artikelen 24 en 38, Overwegende hetgeen volgt: (1) De Raad heeft op 27 juli 2009 besloten om het voorzitterschap, hierin bijgestaan door de Commissie, te machtigen onderhandelingen te openen betreffende een Overeenkomst tussen de Europese Unie en de Verenigde Staten van Amerika inzake de verwerking en doorgifte van gegevens betreffende het betalingsberichtenverkeer van de Europese Unie naar de Verenigde Staten ten behoeve van het programma voor het traceren van terrorismefinanciering. Deze onderhandelingen zijn succesvol verlopen en hebben tot een ontwerp-overeenkomst geleid (hierna „de overeenkomst” genoemd). (2) Deze overeenkomst is belangrijk om ervoor te zorgen dat de aangewezen verstrekkers van diensten inzake internationaal betalingsberichtenverkeer de voor het voorkomen en bestrijden van terrorisme noodzakelijke gegevens betreffende het betalingsberichtenverkeer die op het grondgebied van de Europese Unie zijn opgeslagen, aan het Amerikaanse ministerie van Financiën ter beschikking stellen, onder voorbehoud van strikte naleving van de waarborgen inzake de persoonlijke levenssfeer en de bescherming van persoonsgegevens. (3) De overeenkomst dient te worden ondertekend onder voorbehoud van sluiting op een later tijdstip. (4) De overeenkomst bepaalt dat zij vanaf 1 februari 2010 voorlopig zal worden toegepast. De lidstaten zijn derhalve gehouden de bepalingen ervan vanaf die datum overeenkomstig bestaande nationale wetgeving uit te voeren, BESLUIT: Artikel 1 De ondertekening van de Overeenkomst tussen de Europese Unie en de Verenigde Staten van Amerika inzake de verwerking en doorgifte van gegevens betreffende het betalingsberichtenverkeer van de Europese Unie naar de Verenigde Staten ten behoeve van het programma voor het traceren van terrorismefinanciering, wordt namens de Europese Unie goedgekeurd onder voorbehoud van de sluiting van die overeenkomst. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) om namens de Europese Unie de overeenkomst, onder voorbehoud van sluiting van de overeenkomst, te ondertekenen. Artikel 3 In afwachting van de inwerkingtreding wordt de overeenkomst overeenkomstig artikel 15 vanaf 1 februari 2010 voorlopig toegepast overeenkomstig de bestaande nationale wetgeving. De aangehechte verklaring betreffende de voorlopige toepassing wordt op het moment van ondertekening afgelegd. Gedaan te Brussel, 30 november 2009. Voor de Raad De voorzitster B. ASK BIJLAGE Namens de Europese Unie af te leggen verklaring bij de ondertekening van de Overeenkomst tussen de Europese Unie en de Verenigde Staten van Amerika inzake de verwerking en doorgifte van gegevens betreffende het betalingsberichtenverkeer van de Europese Unie naar de Verenigde Staten ten behoeve van het programma voor het traceren van terrorismefinanciering „In afwachting van de inwerkingtreding van deze overeenkomst, die geen afwijking of wijziging van de wetgeving van de Europese Unie of haar lidstaten inhoudt, zal deze door de lidstaten te goeder trouw voorlopig worden uitgevoerd, in het kader van hun bestaande nationale wetgeving.”",
  "source": "EUR LEX"
}