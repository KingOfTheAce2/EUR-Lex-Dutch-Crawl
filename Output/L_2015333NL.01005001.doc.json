{
  "url": "http://www.w3.org/1999/xhtml\"><!--",
  "content": "L_2015333NL.01005001.xml 19.12.2015 NL Publicatieblad van de Europese Unie L 333/50 GEDELEGEERDE VERORDENING (EU, Euratom) 2015/2401 VAN DE COMMISSIE van 2 oktober 2015 betreffende de inhoud en de werking van het register van Europese politieke partijen en Europese politieke stichtingen DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EU, Euratom) nr. 1141/2014 van het Europees Parlement en de Raad van 22 oktober 2014 betreffende het statuut en de financiering van Europese politieke partijen en Europese politieke stichtingen ( 1 ) , en met name artikel 7, lid 2, en artikel 8, lid 3, onder a), Overwegende hetgeen volgt: (1) Overeenkomstig Verordening (EU, Euratom) nr. 1141/2014 dient de Autoriteit voor Europese politieke partijen en Europese politieke stichtingen, hierna „de Autoriteit” genoemd, een register van Europese politieke partijen en Europese politieke stichtingen, hierna „het register” genoemd, op te zetten en te beheren. (2) Het register moet als opslagplaats dienen voor gegevens en documenten die worden ingediend in het kader van verzoeken tot registratie als Europese politieke partij of Europese politieke stichting, alsmede gegevens en documenten die later door een Europese politieke partij of Europese politieke stichting uit hoofde van deze verordening worden ingediend. (3) De Autoriteit dient de informatie en ondersteunende documentatie te verkrijgen die zij nodig heeft om zich volledig van haar verantwoordelijkheden in verband met het register te kwijten. (4) Het register is bedoeld als openbare dienstverlening ten behoeve van transparantie, verantwoording en rechtszekerheid. De Autoriteit dient het register daarom zodanig te beheren dat in passende toegang tot en certificering van de erin opgenomen informatie wordt voorzien, met inachtneming van de verplichting tot bescherming van persoonsgegevens overeenkomstig artikel 33 van Verordening (EU, Euratom) nr. 1141/2014, en in de hoedanigheid van verantwoordelijke voor de verwerking in de zin van Verordening (EG) nr. 45/2001 van het Europees Parlement en de Raad ( 2 ) . (5) De Autoriteit dient het standaarduittreksel uit het register te verstrekken met de informatie die wordt voorgeschreven door de uitvoeringsverordening die door de Commissie wordt vastgesteld overeenkomstig artikel 7, lid 3, van Verordening (EU, Euratom) nr. 1141/2014. (6) De operationele procedures dienen te worden vastgesteld door de Autoriteit en altijd evenredig te zijn. (7) Het register dient te worden onderscheiden van de website die het Europees Parlement overeenkomstig artikel 32 van Verordening (EU, Euratom) nr. 1141/2014 moet opzetten; niettemin dienen sommige van de in het register opgenomen documenten voor het publiek beschikbaar te worden gesteld op die website, HEEFT DE VOLGENDE VERORDENING VASTGESTELD: Artikel 1 Inhoud van het register 1.   Ten aanzien van Europese politieke partijen en Europese politieke stichtingen worden in het register de volgende documenten en eventuele geactualiseerde versies daarvan opgenomen: a) de statuten, met inbegrip van alle overeenkomstig de artikelen 4 en 5 van Verordening (EU, Euratom) nr. 1141/2014 vereiste elementen, alsmede alle wijzigingen daarvan; b) de ingevulde en ondertekende standaardverklaring die in de bijlage bij Verordening (EU, Euratom) nr. 1141/2014 is opgenomen; c) indien dat ter aanvulling van de statuten noodzakelijk is: een uitvoerige beschrijving van de financiële, beheers- en bestuursstructuur van de Europese politieke partij en de eventuele daarmee verbonden stichting, waaruit een duidelijke scheiding tussen beide organisaties blijkt; d) indien dat vereist is in de lidstaat waar de zetel van de verzoekende organisatie is gevestigd: een verklaring van die lidstaat waaruit blijkt dat de verzoekende organisatie aan alle relevante nationale vereisten voor het verzoek heeft voldaan en dat haar statuten aan alle toepasselijke nationale wettelijke bepalingen voldoen; e) alle documenten of correspondentie van de autoriteiten van de lidstaten met betrekking tot de in dit artikel bedoelde documenten of informatie. 2.   Ten aanzien van Europese politieke partijen worden in het register de volgende documenten opgenomen, naast de in lid 1 bedoelde: a) de brief waarmee om registratie als Europese politieke partij wordt verzocht, ondertekend door de president of de voorzitter van de aanvragende organisatie; b) een kopie van de officiële resultaten van de meest recente verkiezingen voor het Europees Parlement bij het verzoek tot registratie, alsmede, nadat de Europese politieke partij is geregistreerd, een kopie van de officiële resultaten na elke verkiezing voor het Europees Parlement; c) in het geval van natuurlijke personen die een Europese politieke partij vormen: een ondertekende verklaring van ten minste zeven personen uit verschillende lidstaten die verkozen zijn in het Europees Parlement of een nationaal of regionaal parlement of vergadering, waarin hun voornemen wordt bevestigd om lid te worden van de betrokken Europese politieke partij; wijzigingen die voortvloeien uit de resultaten van verkiezingen voor het Europees Parlement of nationale of regionale verkiezingen of uit wijzigingen van het ledenbestand worden ook in het register opgenomen; d) wanneer een verzoekende politieke partij nog niet aan verkiezingen voor het Europees Parlement heeft deelgenomen: schriftelijk bewijs dat zij in het openbaar haar voornemen heeft geuit om aan de eerstvolgende verkiezingen voor het Europees Parlement deel te nemen, met vermelding van de met haar verbonden nationale of regionale politieke partijen die voornemens zijn kandidaten voor de verkiezingen te voor te dragen; e) de geldende aan de statuten gehechte lijst van aangesloten partijen, met vermelding voor elk van die partijen van de volledige naam, het acroniem, het soort lidmaatschap en de lidstaat waarin zij is gevestigd. 3.   Ten aanzien van Europese politieke stichtingen worden in het register de volgende documenten opgenomen, naast de in lid 1 bedoelde: a) de brief waarmee om registratie als Europese politieke stichting wordt verzocht, ondertekend door de president of de voorzitter van de aanvragende organisatie en door de president of de voorzitter van de Europese politieke partij waarmee de verzoekende politieke stichting is verbonden; b) de lijst van de leden van het bestuur, met vermelding van de nationaliteit van elk lid; c) de geldende lijst van deelnemende organisaties, met vermelding voor elk van die organisaties van de volledige naam, het acroniem, het soort lidmaatschap en de lidstaat waarin zij is gevestigd. 4.   Voor elke geregistreerde Europese politieke partij en elke geregistreerde Europese politieke stichting worden in het register de volgende gegevens bijgehouden: a) de soort organisatie: Europese politieke partij of Europese politieke stichting; b) het registratienummer dat de Autoriteit heeft toegekend overeenkomstig de uitvoeringsverordening van de Commissie inzake nadere bepalingen voor het registratienummersysteem die van toepassing zijn op het register van Europese politieke partijen en Europese politieke stichtingen en informatie uit standaarduittreksels uit het register; c) de volledige naam, het acroniem en het logo; d) de lidstaat waar de zetel van de Europese politieke partij of de Europese politieke stichting is gevestigd; e) wanneer de lidstaat waar de zetel is gevestigd, voorziet in parallelle registratie: de naam, het adres en in voorkomend geval de website van de betrokken registratieautoriteit; f) het adres van de zetel en het postadres indien dat een ander is, en in voorkomend geval het e-mailadres en de website; g) de datum van registratie als Europese politieke partij of Europese politieke stichting en in voorkomend geval de datum van uitschrijving; h) indien de Europese politieke partij of de Europese politieke stichting is ontstaan door omvorming van een in een lidstaat geregistreerde organisatie: de volledige naam en de rechtspositie van die organisatie, alsmede het eventuele nationale registratienummer; i) de datum waarop de statuten zijn vastgesteld en, in voorkomend geval, de datum waarop zij zijn gewijzigd; j) het aantal leden van de Europese politieke partij of van de aangesloten partijen, indien dat relevant is, dat lid is van het Europees Parlement; k) in voorkomend geval de naam en het registratienummer van de Europese politieke stichting die met de Europese politieke partij is verbonden; l) voor Europese politieke stichtingen de naam en het registratienummer van de ermee verbonden Europese politieke partij; m) de identiteit, met inbegrip van de naam, de geboortedatum, de nationaliteit en de woonplaats, van de personen die lid zijn van organen van de organisatie of daarin ambten bekleden met bestuurlijke of financiële bevoegdheden of bevoegdheden als wettelijke vertegenwoordiger, met duidelijke vermelding van hun hoedanigheid en hun individuele of collectieve bevoegdheden om namens de organisatie verbintenissen aan te gaan jegens derden en de organisatie in rechte te vertegenwoordigen. 5.   Alle in de leden 1 tot en met 4 bedoelde documenten en informatie worden voor onbepaalde tijd in het register opgeslagen. Artikel 2 Aanvullende informatie en documenten Organisaties die een verzoek tot registratie indienen, alsmede geregistreerde Europese politieke partijen en Europese politieke stichtingen verstrekken de Autoriteit, naast de overeenkomstig artikel 8, lid 2, van Verordening (EU, Euratom) nr. 1141/2014 vereiste stukken, de in artikel 1 bedoelde documenten en informatie en eventuele wijzigingen daarvan. De Autoriteit kan van Europese politieke partijen en Europese politieke stichtingen verlangen dat zij in het register opgenomen onvolledige of achterhaalde documenten corrigeren. Artikel 3 Door het register verleende diensten 1.   De Autoriteit stelt standaarduittreksels uit het register op. De Autoriteit verstrekt een standaarduittreksel aan elke natuurlijke persoon of rechtspersoon binnen tien werkdagen na de ontvangst van een daartoe strekkend verzoek. 2.   Wanneer de Autoriteit uit hoofde van Verordening (EU, Euratom) nr. 1141/2014 bevoegd is, verklaart zij op verzoek dat de in het standaarduittreksel verstrekte informatie juist en actueel is en aan de toepasselijke Uniewetgeving voldoet. Wanneer de Autoriteit uit hoofde van Verordening (EU, Euratom) nr. 1141/2014 niet bevoegd is, verklaart zij op verzoek dat de in het standaarduittreksel verstrekte informatie zo volledig, actueel en correct mogelijk is, nadat zij alle redelijke controles heeft verricht. Deze controles omvatten het opvragen van informatie bij de desbetreffende autoriteiten van de lidstaten, voor zover de betrokken autoriteiten die informatie op grond van de desbetreffende nationale wetgeving mogen verstrekken. De in lid 1 vastgestelde termijn is op de in deze alinea bedoelde verzoeken niet van toepassing. Ten aanzien van de in dit lid bedoelde verklaring geeft de Autoriteit duidelijk aan of zij overeenkomstig Verordening (EU, Euratom) nr. 1141/2014 bevoegd is. 3.   De Autoriteit verstrekt de in lid 2 bedoelde verklaring op verzoek aan instellingen en organen van de Unie en aan autoriteiten en gerechten van de lidstaten. Zij verstrekt deze verklaring ook op verzoek aan Europese politieke partijen en Europese politieke stichtingen met betrekking tot hun eigen status. De Autoriteit kan deze verklaring ook verstrekken aan andere natuurlijke personen en rechtspersonen, wanneer dat vereist is in verband met wettelijke of administratieve procedures, nadat daartoe een met redenen omkleed verzoek bij de Autoriteit is ingediend. 4.   De Autoriteit stelt in detail de procedure vast voor het indienen van verzoeken om standaarduittreksels en verklaringen en het verstrekken daarvan aan de verzoeker, onder meer wat betreft het gebruik van elektronische middelen voor dergelijke dienstverlening. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 oktober 2015. Voor de Commissie De voorzitter Jean-Claude JUNCKER ( 1 ) PB L 317 van 4.11.2014, blz. 1 . ( 2 ) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( PB L 8 van 12.1.2001, blz. 1 ).",
  "source": "EUR LEX"
}