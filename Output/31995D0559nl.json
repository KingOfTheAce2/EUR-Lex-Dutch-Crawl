{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0559:NL:HTML\">",
  "content": "EUR-Lex - 31995D0559 - NL Avis juridique important | 31995D0559 95/559/EG, Euratom: Besluit van de Raad en de Commissie van 4 december 1995 betreffende de sluiting van het Aanvullend Protocol bij de Europa-Overeenkomst waarbij een associatie tot stand wordt gebracht tussen de Europese Gemeenschappen en hun Lid-Staten, enerzijds, en de Republiek Hongarije, anderzijds Publicatieblad Nr. L 317 van 30/12/1995 blz. 0029 - 0029 BESLUIT VAN DE RAAD EN DE COMMISSIE van 4 december 1995 betreffende de sluiting van het Aanvullend Protocol bij de Europa-Overeenkomst waarbij een associatie tot stand wordt gebracht tussen de Europese Gemeenschappen en hun Lid-Staten, enerzijds, en de Republiek Hongarije, anderzijds (95/559/EG, Euratom) DE RAAD VAN DE EUROPESE UNIE, DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, inzonderheid op artikel 238 juncto artikel 228, lid 2, tweede zin, en lid 3, tweede alinea, Gelet op het Verdrag tot oprichting van de Europese Gemeenschap voor Atoomenergie, inzonderheid op artikel 101, tweede alinea, Gezien het voorstel van de Commissie, Gezien de instemming van het Europees Parlement (1), Gezien de goedkeuring van de Raad uit hoofde van artikel 101 van het Verdrag tot oprichting van de Europese Gemeenschap voor Atoomenergie, Overwegende dat de Europese Raad tijdens zijn vergadering van 21 en 22 juni 1993 in Kopenhagen de wens heeft geuit meer communautaire programma's open te stellen voor de geassocieerde landen in Midden- en Oost-Europa, waarbij de programma's waaraan de EVA-landen kunnen deelnemen het uitgangspunt zijn; Overwegende dat de Commissie namens de Europese Gemeenschap en de Europese Gemeenschap voor Atoomenergie met de Republiek Hongarije heeft onderhandeld over een Aanvullend Protocol bij de Europa-Overeenkomst, BESLUITEN: Artikel 1 Het op 13 juli 1995 ondertekende Aanvullend Protocol bij de Europa-Overeenkomst waarbij een associatie tot stand wordt gebracht tussen de Europese Gemeenschappen en hun Lid-Staten, enerzijds, en de Republiek Hongarije, anderzijds, wordt goedgekeurd namens de Europese Gemeenschap en de Europese Gemeenschap voor Atoomenergie. De tekst van het Aanvullend Protocol is aan dit besluit gehecht. Artikel 2 Het standpunt dat de Gemeenschap inneemt in de Associatieraad wordt bepaald door de Raad op voorstel van de Commissie, steeds overeenkomstig de desbetreffende bepalingen van de Verdragen tot oprichting van de Europese Gemeenschap en de Europese Gemeenschap voor Atoomenergie. Artikel 3 De Voorzitter van de Raad verricht namens de Europese Gemeenschap de kennisgeving bedoeld in artikel 4 van het Aanvullend Protocol (2). De Voorzitter van de Commissie verricht deze kennisgeving namens de Europese Gemeenschap voor Atoomenergie. Gedaan te Brussel, 4 december 1995. Voor de Raad De Voorzitter J. SOLANA Voor de Commissie De Voorzitter J. SANTER (1) PB nr. C 323 van 4. 12. 1995. (2) De datum van inwerkingtreding van het Aanvullend Protocol wordt door het Secretariaat-generaal van de Raad in het Publikatieblad van de Europese Gemeenschappen bekendgemaakt.",
  "source": "EUR LEX"
}