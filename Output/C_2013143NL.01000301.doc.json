{
  "url": "http://www.w3.org/1999/xhtml\">",
  "content": "C_2013143NL.01000301.xml 23.5.2013 NL Publicatieblad van de Europese Unie C 143/3 UITVOERINGSBESLUIT VAN DE COMMISSIE van 22 mei 2013 houdende afwijking van de in Verordening (EG) nr. 1198/2006 van de Raad vastgestelde drempel voor financiële steun van de Unie met betrekking tot door Italië verleende steunmaatregelen voor de tijdelijke beëindiging van visserijactiviteiten 2013/C 143/03 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1198/2006 van de Raad van 27 juli 2006 inzake het Europees Visserijfonds ( 1 ) , en met name artikel 24, lid 2, Overwegende hetgeen volgt: (1) In artikel 24, lid 2, van Verordening (EG) nr. 1198/2006 is vastgesteld dat de financiële bijdrage uit het Europees Visserijfonds aan bepaalde steunmaatregelen voor de tijdelijke stillegging van visserijactiviteiten niet hoger mag zijn dan 6 % van de financiële bijstand van de Unie die aan de visserijsector in de betrokken lidstaat wordt toegewezen. Overeenkomstig datzelfde artikel mag die drempel van 6 % evenwel bij besluit van de Commissie worden verhoogd. (2) Op 19 oktober 2012 heeft Italië via het computersysteem voor uitwisseling van gegevens verzocht de drempel op te trekken tot 9 % voor steunmaatregelen die Italië toekent voor de tijdelijke stillegging van visserijactiviteiten. (3) Het verzoek van Italië heeft betrekking op steun uit het Europees Visserijfonds ten behoeve van overheidssteun aan vissers en eigenaars van vissersvaartuigen voor tijdelijke stilleggingsmaatregelen die uit hoofde van artikel 24, lid 1, v), van Verordening (EG) nr. 1198/2006 zijn vastgesteld in de context van beheersplannen die in het kader van instandhoudingsmaatregelen van de Unie op nationaal niveau zijn vastgesteld en in geleidelijke verminderingen van de visserijinspanning voorzien. In de op 20 mei 2011 goedgekeurde nationale beheersplannen voor de trawlervloot in de Middellandse Zee zijn, overeenkomstig artikel 19 van Verordening (EG) nr. 1967/2006 van de Raad van 21 december 2006 inzake beheersmaatregelen voor de duurzame exploitatie van visbestanden in de Middellandse Zee ( 2 ) , maatregelen vastgesteld voor de geleidelijke verminderingen van de visserijinspanning. (4) Uitgaande van in het verleden gehouden inschrijvingen en de daaruit voortvloeiende uitgaven heeft Italië om de verhoging van de drempel van 6 naar 9 % verzocht om over voldoende financiële toewijzingen te beschikken voor de inschrijvingen voor de periode 2013-2015. (5) Gezien de crisissituatie waarin de betrokken vloot zich bevindt en het toegenomen aantal marktdeelnemers dat zijn visserijactiviteiten in die vloot heeft stilgelegd, is Italië gedwongen, niet alleen tot het halen van, maar zelfs om verder te gaan dan de doelstellingen inzake inperking van de overcapaciteit die zijn vastgesteld in het operationele programma voor communautaire bijstand uit het Europees Visserijfonds in Italië voor de programmeringsperiode 2007-2013, dat na de goedkeuring van dit besluit zal worden aangepast. (6) De toewijzingen voor de tijdelijke stillegging van visserijactiviteiten in het kader van het operationele programma voor communautaire bijstand uit het Europees Visserijfonds in Italië voor de programmeringsperiode 2007-2013, als goedgekeurd bij Besluit C(2007) 6792 van de Commissie van 19 december 2007, zijn bijna opgebruikt en de extra toewijzingen voor de tijdelijke stillegging van 8 % op grond van Verordening (EG) nr. 744/2008 ( 3 ) zijn niet langer van toepassing. (7) De financiële bijdrage uit het Europees Visserijfonds voor tijdelijke stilleggingsmaatregelen uit hoofde van artikel 24, lid 1, i) tot en met vi), van Verordening (EG) nr. 1198/2006 dient bijgevolg te worden verhoogd tot maximum 9 % van de aan de visserijsector in Italië toegewezen financiële steun van de EU. (8) De in dit besluit vervatte maatregelen zijn in overeenstemming met het advies van het Comité van het Europees Visserijfonds, BESLUIT: Enig artikel Voor Italië mag de 6 %-drempel die in artikel 24, lid 2, van Verordening (EG) nr. 1198/2006 is vastgesteld voor de financiële bijdrage van de EU aan steunmaatregelen voor de tijdelijke stillegging van visserijactiviteiten, worden overschreden tot 9 % van de financiële steun van de EU die aan die lidstaat is toegewezen bij Besluit C(2007) 6792 van de Commissie van 19 december 2007, mits het bedrag van de financiële bijdrage van de EU boven die 6 % uitsluitend wordt gebruikt voor de tenuitvoerlegging van steunmaatregelen voor de tijdelijke stillegging van visserijactiviteiten op grond van artikel 24, lid 1, v), van Verordening (EG) nr. 1198/2006, in het kader van de beheersplannen die op 20 mei 2011 op grond van artikel 19 van Verordening (EG) nr. 1967/2006 op nationaal niveau zijn vastgesteld voor de trawlervloot in de Middellandse Zee. Gedaan te Brussel, 22 mei 2013. Voor de Commissie Maria DAMANAKI Lid van de Commissie ( 1 ) PB L 223 van 15.8.2006, blz. 1 . ( 2 ) PB L 409 van 30.12.2006, blz. 11 . ( 3 ) PB L 202 van 31.7.2008, blz. 1 .",
  "source": "EUR LEX"
}