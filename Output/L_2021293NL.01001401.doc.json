{
  "url": "http://www.w3.org/1999/xhtml\">",
  "content": "L_2021293NL.01001401.xml 16.8.2021 NL Publicatieblad van de Europese Unie L 293/14 BESLUIT (EU) 2021/1360 VAN DE COMMISSIE van 30 juni 2021 waarbij Nederland wordt gemachtigd bepaalde termijnen te verlengen die zijn gespecificeerd in de artikelen 2 en 3 van Verordening (EU) 2021/267 van het Europees Parlement en de Raad (Kennisgeving geschied onder nummer C(2021) 4640) (slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Verordening (EU) 2021/267 van het Europees Parlement en de Raad van 16 februari 2021 tot vaststelling van specifieke en tijdelijke maatregelen naar aanleiding van het voortduren van de COVID-19-crisis in verband met de vernieuwing of verlenging van bepaalde certificaten, getuigschriften en vergunningen, het uitstel van bepaalde periodieke controles en periodieke opleidingen op bepaalde gebieden van de vervoerswetgeving, en de verlenging van bepaalde in Verordening (EU) 2020/698 ( 1 ) , en met name artikel 2, lid 8, en artikel 3, lid 4, bedoelde perioden. Overwegende hetgeen volgt: (1) Bij artikel 2, lid 1, van Verordening (EU) 2021/267 worden de termijnen waarbinnen de houder van een getuigschrift van vakbekwaamheid nascholing moet voltooien en die anders zouden zijn verstreken of zouden verstrijken tussen 1 september 2020 en 30 juni 2021, verlengd. Bij artikel 2, lid 3, van die verordening wordt de geldigheid van de op basis van dat getuigschrift aangebrachte geharmoniseerde Uniecode “95” verlengd. (2) Bij artikel 3, lid 1, van Verordening (EU) 2021/267 wordt de geldigheid van rijbewijzen die anders zouden zijn verstreken of zouden verstrijken tussen 1 september 2020 en 30 juni 2021, verlengd. (3) Bij brief van 25 mei 2021 heeft Nederland een met redenen omkleed verzoek ingediend om bepaalde in de artikelen 2 en 3 van Verordening (EU) 2021/267 gespecificeerde termijnen te mogen verlengen. Nederland heeft op 7 juni 2021 aanvullende informatie verstrekt ter ondersteuning van zijn verzoek. (4) In zijn met redenen omkleed verzoek vraagt Nederland toestemming om de in artikel 2, lid 1, van Verordening (EU) 2021/267 gespecificeerde periode van 1 september 2020 tot en met 30 juni 2021 met vier maanden te verlengen, met het oog op die bepaling en artikel 2, lid 3, en om de in artikel 3, lid 1, van die verordening gespecificeerde periode van 1 september 2020 tot en met 30 juni 2021 met vier maanden te verlengen. (5) Volgens de door Nederland verstrekte informatie zal het volgen van nascholing en de afgifte van een getuigschrift daarvan en het aanbrengen van de geharmoniseerde Uniecode “95” waarschijnlijk ook na 30 juni 2021 onmogelijk blijven als gevolg van maatregelen die Nederland heeft genomen om de verspreiding van COVID-19 te voorkomen of te beperken. (6) Volgens Nederland moesten de periodieke opleidingen tussen 15 december 2020 en 16 maart 2021 worden opgeschort ten gevolge van die maatregelen. Hoewel de periodieke opleidingen inmiddels zijn hervat, moeten de deelnemers te allen tijde een onderlinge afstand van 1,5 meter in acht nemen. Particuliere ondernemingen hebben deze maatregelen toegepast aan de hand van een gemeenschappelijk protocol. (7) Het belangrijkste gevolg van deze maatregelen voor periodieke opleidingen is dat klassen nu veel kleiner moeten zijn in vergelijking met de normale situatie. Een aanzienlijk deel van de periodieke opleidingen bestaat uit een verplichte praktische cursus, die nu alleen aan kleine groepen kan worden gegeven. Volgens de door Nederland verstrekte informatie wordt de opleidingscapaciteit hierdoor aanzienlijk beperkt en kan een groot aantal vrachtwagenchauffeurs niet tijdig hun periodieke opleidingen voltooien. (8) Volgens Nederland moet dit gemeenschappelijk protocol ook de komende maanden worden toegepast door particuliere ondernemingen; dit betekent dus dat de op de markt beschikbare opleidingscapaciteit in de nabije toekomst aanzienlijk beperkt blijft. (9) Overeenkomstig de door Nederland verstrekte informatie moeten de meeste vrachtwagenchauffeurs in die lidstaat hun rijvaardigheidsbewijs vóór eind 2021 vernieuwen. Op basis van de informatie die is verstrekt door de Nederlandse autoriteit die belast is met de registratie van de opleidingen (het CBR ( 2 ) ) moeten 150 000 vrachtwagenchauffeurs gemiddeld nog steeds twee cursussen van zeven uur volgen in 2021, wat neerkomt op in totaal 300 000 cursussen die nog vóór het einde van het jaar moeten worden gevolgd. (10) Op basis van de door Nederland verstrekte gegevens heeft voorts ook een groot aantal buschauffeurs aanzienlijke problemen ondervonden om hun opleiding vóór 10 september 2020 te voltooien wegens de lockdown in het voorjaar van 2020. Aangezien het rijvaardigheidsbewijs van deze buschauffeurs werd verlengd op basis van Verordening (EU) 2020/698 van het Europees Parlement en de Raad ( 3 ) , moeten ze nu op heel korte tijd nog ongeveer 350 000 cursussen volgen. (11) Uit de door Nederland verstrekte informatie blijkt bovendien dat het zeer moeilijk is alle periodieke opleidingen ordelijk te hervatten. Het aantal COVID-19-besmettingen blijft hoog in Nederland, de meeste beroepschauffeurs zijn nog niet gevaccineerd. Op basis van de door die lidstaat verstrekte informatie betekent dit dat er nog steeds besmettingen zijn in deze groep van mensen of hun nauwe contacten, waardoor zij ziekteverlof moeten opnemen of in quarantaine moeten gaan. Dit betekent niet alleen dat zij door collega’s moeten worden vervangen, maar ook dat hen minder tijd rest om hun periodieke opleidingen te volgen. Het verleden leert ook dat de beschikbare lesgevers veel opleidingsdagen moeten annuleren, niet alleen wegens het hoge aantal onverwachte annuleringen door chauffeurs, maar ook wegens besmettingen en quarantaines bij de lesgevers zelfs. (12) Volgens Nederland werkt het nog steeds aan de toepassing van een regeling die periodieke opleidingen voor rijvaardigheidsbewijzen binnen het bedrijf mogelijk maakt, waardoor chauffeurs hun opleidingen binnen hun gebruikelijke “werkbubbel” zouden kunnen volgen. De nodige certificering van deze lesgevers zal naar verwachting echter pas op 1 juli van start gaan. In de daaropvolgende periode zullen naar verwachting veel lesgevers en chauffeurs met vakantie zijn omdat het dan schoolvakantie is in Nederland. (13) Volgens de door Nederland verstrekte informatie zal het door de maatregelen die het land heeft genomen om de verspreiding van COVID-19 te voorkomen of in te dammen, ook na 30 juni 2021 wellicht onmogelijk zijn om rijbewijzen te vernieuwen. (14) Op basis van de door Nederland verstrekte informatie worden de rijvaardigheidsbewijzen in die lidstaat vermeld op het rijbewijs. Voor de meeste vrachtwagenchauffeurs van wie het rijvaardigheidsbewijs op 10 september 2021 verstrijkt, betekent dit dat ook hun rijbewijs op die datum verstrijkt. (15) Volgens Nederland is een verlenging van de periode waarin rijbewijzen anders zouden verstrijken vooral noodzakelijk voor personen die een verslag van een medisch specialist nodig hebben om hun rijbewijs te verlengen. Op basis van de door die lidstaat verstrekte gegevens wacht de Nederlandse nationale onderzoeksautoriteit voor 61 687 dossiers nog steeds op medische verslagen van artsen of specialisten. De reden hiervoor is dat een aanzienlijk aantal chauffeurs nog steeds niet tijdig een medische afspraak kan maken door de druk op het gezondheidsstelsel als gevolg van COVID-19. (16) Volgens de door Nederland verstrekte informatie zijn de aantallen positieve testresultaten en nieuwe ziekenhuisopnames in die lidstaat gedaald en ligt het tempo van de vaccinatiecampagne nog steeds in de lijn van het Europese gemiddelde. De algemene COVID-19-situatie in Nederland wordt echter nog steeds verontrustend geacht omdat op dit ogenblik 23 van de 25 Nederlandse regio’s zich op het hoogste risiconiveau (zeer ernstig) bevinden. In de andere twee regio’s is het risico één niveau lager (ernstig). De druk op het gezondheidszorgstelsel is dus nog steeds zeer groot. De maatregelen die zijn genomen om de verspreiding van COVID-19 te voorkomen of in te perken, zullen dus waarschijnlijk nog verscheidene maanden van kracht blijven. (17) Volgens schattingen van Nederland hebben beroepschauffeurs een termijnverlenging van vier maanden nodig om hun opfriscursussen binnen de geldende termijnen uit te voeren en om de achterstand te kunnen wegwerken, teneinde geen grote verstoringen in de vervoerssector te veroorzaken. (18) Volgens de door Nederland verstrekte informatie hoeven de meeste betrokken chauffeurs alleen opleidingen te voltooien die zij reeds hadden aangevat. De gevraagde verlengingen zullen derhalve niet leiden tot onevenredige risico’s voor de veiligheid en beveiliging van het vervoer. (19) Nederland moet derhalve toestemming krijgen om de in artikel 2, lid 1, bedoelde periode tussen 1 september 2020 en 30 juni 2021 met vier maanden te verlengen, met het oog op de toepassing van deze bepaling en van artikel 2, lid 3, en artikel 3, lid 1, van Verordening (EU) 2021/267. (20) Nederland heeft ermee ingestemd dat dit besluit wordt vastgesteld en ter kennis gebracht in het Engels, HEEFT HET VOLGENDE BESLUIT VASTGESTELD: Artikel 1 Nederland wordt gemachtigd de volgende in artikel 2, leden 1 en 3, en artikel 3, lid 1, van Verordening (EU) 2021/267 gespecificeerde perioden te verlengen: a) met vier maanden voor de in artikel 2, lid 1, van Verordening (EU) 2021/267 gespecificeerde periode van 1 september 2020 tot en met 30 juni 2021, met het oog op de toepassing van artikel 2, leden 1 en 3, van die verordening; en b) met vier maanden voor de in artikel 3, lid 1, van die verordening gespecificeerde periode van 1 september 2020 tot en met 30 juni 2021. Artikel 2 Dit besluit is gericht tot het Koninkrijk der Nederlanden. Gedaan te Brussel, 30 juni 2021. Voor de Commissie Adina-Ioana VĂLEAN Lid van de Commissie ( 1 ) PB L 60 van 22.2.2021, blz. 1 . ( 2 ) Centraal Bureau Rijvaardigheidsbewijzen. ( 3 ) Verordening (EU) 2020/698 van het Europees Parlement en de Raad van 25 mei 2020 tot vaststelling van specifieke en tijdelijke maatregelen naar aanleiding van de COVID-19-uitbraak in verband met de vernieuwing of verlenging van bepaalde certificaten, getuigschriften en vergunningen, en het uitstel van bepaalde periodieke controles en periodieke opleidingen op bepaalde gebieden van de vervoerswetgeving ( PB L 165 van 27.5.2020, blz. 10 ).",
  "source": "EUR LEX"
}