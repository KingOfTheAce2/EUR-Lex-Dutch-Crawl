{
  "url": "http://www.w3.org/1999/xhtml\"><!--",
  "content": "L_2015036NL.01000801.xml 12.2.2015 NL Publicatieblad van de Europese Unie L 36/8 UITVOERINGSBESLUIT (EU) 2015/215 VAN DE RAAD van 10 februari 2015 betreffende de inwerkingstelling van de bepalingen van het Schengenacquis inzake gegevensbescherming en de voorlopige inwerkingstelling van delen van de bepalingen van het Schengenacquis met betrekking tot het Schengeninformatiesysteem voor het Verenigd Koninkrijk van Groot-Brittannië en Noord-Ierland DE RAAD VAN DE EUROPESE UNIE, Gezien Besluit 2000/365/EG van de Raad van 29 mei 2000 betreffende het verzoek van het Verenigd Koninkrijk van Groot-Brittannië en Noord-Ierland deel te mogen nemen aan enkele van de bepalingen van het Schengenacquis ( 1 ) , en met name artikel 6, leden 1 en 3, Overwegende hetgeen volgt: (1) Bij Besluit 2000/365/EG heeft de Raad het Verenigd Koninkrijk toestemming verleend deel te nemen aan delen van het Schengenacquis. (2) Naar aanleiding van de kennisgevingen door het Verenigd Koninkrijk van zijn wens om gebruik te maken van de mogelijkheden waarin artikel 10, leden 4 en 5, van Protocol nr. 36 betreffende de overgangsbepalingen, gehecht aan het Verdrag betreffende de Europese Unie en het Verdrag betreffende de werking van de Europese Unie, voorziet, werd Besluit 2000/365/EG gewijzigd bij Besluit 2014/857/EU van de Raad ( 2 ) . (3) Overeenkomstig artikel 4 van Protocol nr. 19 betreffende het Schengenacquis dat is opgenomen in het kader van de Europese Unie (Schengenprotocol), gehecht aan het Verdrag betreffende de Europese Unie en het Verdrag betreffende de werking van de Europese Unie, is in artikel 6, lid 3, juncto artikel 6, lid 1, van Besluit 2000/365/EG bepaald dat de in artikel 1, onder a), ii), genoemde bepalingen en andere relevante bepalingen in verband met het Schengeninformatiesysteem (SIS) die na 1 december 2009 zijn vastgesteld maar nog niet in werking zijn gesteld, tussen het Verenigd Koninkrijk en de lidstaten en de andere staten waarvoor deze bepalingen reeds in werking zijn gesteld, wanneer de voorwaarden voor de toepassing van die bepalingen vervuld zijn, in werking moeten worden gesteld bij een uitvoeringsbesluit van de Raad dat wordt genomen met eenparigheid van stemmen van zijn in artikel 1 van het Schengenprotocol genoemde leden en van de vertegenwoordiger van de regering van het Verenigd Koninkrijk. (4) Het Verenigd Koninkrijk heeft in november 2012 aangegeven voornemens te zijn met de uitvoering van de volgende delen van het Schengenacquis te beginnen: het SIS en de desbetreffende regels inzake gegevensbescherming. (5) Aan het Verenigd Koninkrijk werd in juli 2013 een vragenlijst toegezonden. Er werd nota genomen van de antwoorden hierop en vervolgens werd er een controle- en evaluatiebezoek in het Verenigd Koninkrijk uitgevoerd in overeenstemming met de toepasselijke procedures inzake gegevensbescherming. (6) Wat betreft de toepassing van het Schengenacquis met betrekking tot gegevensbescherming bleek uit de antwoorden op de vragenlijst en uit het bezoek van oktober 2013 dat aan de vereisten inzake wetgeving, personeelssterkte, infrastructuur en materiële middelen was voldaan. (7) Bijgevolg kon de Raad op 3 maart 2014 besluiten dat is voldaan aan de voorwaarden voor de uitvoering door het Verenigd Koninkrijk van de in artikel 1, onder a), ii), van Besluit 2000/365/EG bedoelde bepalingen van het Schengenacquis, voor zover die verband houden met gegevensbescherming, zodat die bepalingen en de verdere ontwikkeling daarvan voor het Verenigd Koninkrijk in werking kunnen worden gesteld. (8) Het Verenigd Koninkrijk heeft aangegeven klaar te zijn voor het voorlopig in werking stellen van de in artikel 1, onder a), ii), van Besluit 2000/365/EG bedoelde delen van het Schengenacquis, voor zover die betrekking hebben op de werking van het SIS, met ingang van 13 februari 2015. (9) Binnen zes maanden vanaf de datum van de voorlopige inwerkingstelling van die delen van het Schengenacquis dienen in het Verenigd Koninkrijk evaluatiebezoeken te worden uitgevoerd om de werking van het SIS te evalueren, waarbij wordt nagegaan of het SIS naar behoren werkt en of Besluit 2007/533/JBZ van de Raad ( 3 ) op correcte wijze wordt toegepast. (10) Overeenkomstig de tweede alinea van artikel 23 van Verordening (EU) nr. 1053/2013 van de Raad ( 4 ) , blijft het besluit van het Uitvoerend Comité van 16 september 1998 ( 5 ) („het besluit van 16 september 1998”) tot 1 januari 2016 van toepassing ten aanzien van de evaluatieprocedures van het Verenigd Koninkrijk voor de toepassing van die evaluatie. (11) In het licht van het resultaat van die evaluatie dient met betrekking tot de definitieve inwerkingstelling van de desbetreffende delen van het SIS voor het Verenigd Koninkrijk, door de Raad een verder uitvoeringsbesluit te worden vastgesteld in overeenstemming met artikel 6, leden 1 en 3, van Besluit 2000/365/EG, juncto artikel 4 van het Schengenprotocol. (12) Bij dit besluit dienen de in artikel 1, onder a), ii), van Besluit 2000/365/EG bedoelde delen van het Schengenacquis, voor zover zij betrekking hebben op de werking van het SIS, derhalve voorlopig in werking te worden gesteld. Na de succesvolle afronding van de bovengenoemde evaluaties, moet de Raad uiterlijk op 31 oktober 2015, de situatie onderzoeken met het oog op de vaststelling van een uitvoeringsbesluit tot vastlegging van de datum voor de definitieve inwerkingstelling. (13) Overeenkomstig artikel 2 van de Overeenkomst gesloten door de Raad van de Europese Unie en de Republiek IJsland en het Koninkrijk Noorwegen inzake de vaststelling van de rechten en verplichtingen tussen enerzijds Ierland en het Verenigd Koninkrijk van Groot-Brittannië en Noord-Ierland en anderzijds de Republiek IJsland en het Koninkrijk Noorwegen, op de gebieden van het Schengenacquis die op deze staten van toepassing zijn ( 6 ) , werd het Gemengd Comité dat is ingesteld krachtens artikel 3 van de Overeenkomst die is gesloten door de Raad van de Europese Unie en de Republiek IJsland en het Koninkrijk Noorwegen inzake de wijze waarop IJsland en Noorwegen worden betrokken bij de uitvoering, de toepassing en de ontwikkeling van het Schengenacquis ( 7 ) , geraadpleegd over de voorbereiding van dit besluit overeenkomstig artikel 4 van die overeenkomst. (14) Wat Zwitserland betreft, houdt dit besluit een ontwikkeling in van bepalingen van het Schengenacquis als bedoeld in de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 8 ) , die vallen onder het gebied bedoeld in artikel 1 van Besluit 1999/437/EG van de Raad ( 9 ) , juncto artikel 3 van Besluit 2008/146/EG van de Raad ( 10 ) . (15) Wat Liechtenstein betreft, houdt dit besluit een ontwikkeling in van bepalingen van het Schengenacquis, in de zin van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 11 ) , die vallen onder het gebied bedoeld in artikel 1 van Besluit 1999/437/EG, juncto artikel 3 van Besluit 2011/350/EU van de Raad ( 12 ) , HEEFT HET VOLGENDE BESLUIT VASTGESTELD: Artikel 1 1.   De in artikel 1, onder a), ii), van Besluit 2000/365/EG bedoelde bepalingen, voor zover zij betrekking hebben op gegevensbescherming, worden in werking gesteld voor en zijn van toepassing op het Verenigd Koninkrijk in zijn betrekkingen met het Koninkrijk België, de Republiek Bulgarije, de Tsjechische Republiek, het Koninkrijk Denemarken, de Bondsrepubliek Duitsland, de Republiek Estland, de Helleense Republiek, het Koninkrijk Spanje, de Franse Republiek, de Italiaanse Republiek, de Republiek Letland, de Republiek Litouwen, het Groothertogdom Luxemburg, Hongarije, de Republiek Malta, het Koninkrijk der Nederlanden, de Republiek Oostenrijk, de Republiek Polen, de Portugese Republiek, Roemenië, de Republiek Slovenië, de Slowaakse Republiek, de Republiek Finland en het Koninkrijk Zweden vanaf 13 februari 2015. 2.   De in artikel 1, onder a), ii), van Besluit 2000/365/EG bedoelde bepalingen, voor zover zij betrekking hebben op het functioneren van het SIS, worden voorlopig in werking gesteld voor en zijn voorlopig van toepassing op het Verenigd Koninkrijk in zijn betrekkingen met het Koninkrijk België, de Republiek Bulgarije, de Tsjechische Republiek, het Koninkrijk Denemarken, de Bondsrepubliek Duitsland, de Republiek Estland, de Helleense Republiek, het Koninkrijk Spanje, de Franse Republiek, de Italiaanse Republiek, de Republiek Letland, de Republiek Litouwen, het Groothertogdom Luxemburg, Hongarije, de Republiek Malta, het Koninkrijk der Nederlanden, de Republiek Oostenrijk, de Republiek Polen, de Portugese Republiek, Roemenië, de Republiek Slovenië, de Slowaakse Republiek, de Republiek Finland en het Koninkrijk Zweden, onder de in dit artikel omschreven voorwaarden, met in g ang van 13 februari 2015. 3.   Met ingang van 1 maart 2015 kunnen SIS-signaleringen als omschreven in de hoofdstukken V (signaleringen van personen die met het oog op aanhouding ten behoeve van overlevering of uitlevering worden gezocht), VI (signaleringen van vermiste personen), VII (signaleringen van personen die worden gezocht met het oog op een gerechtelijke procedure), VIII (signaleringen van personen en voorwerpen met het oog op onopvallende controles of gerichte controles) en IX (signaleringen van voorwerpen met het oog op inbeslagneming of gebruik als bewijsmateriaal in een strafprocedure) van Besluit 2007/533/JBZ, alsmede aanvullende informatie en extra gegevens in de zin van artikel 3, lid 1, onder b) en c), van dat besluit die verband houden met die signaleringen, in overeenstemming met dat besluit beschikbaar worden gesteld aan het Verenigd Koninkrijk. 4.   Met ingang van 13 april 2015 voert het Verenigd Koninkrijk gegevens in het SIS in en maakt het gebruik van de in lid 3 van dit artikel bedoelde SIS-gegevens, in overeenstemming met Besluit 2007/533/JBZ. Artikel 2 1.   Binnen zes maanden na de voorlopige inwerkingstelling van de in artikel 1, onder a), ii), van Besluit 2000/365/EG bedoelde bepalingen, voor zover zij betrekking hebben op de werking van het SIS, worden in het Verenigd Koninkrijk evaluatiebezoeken verricht overeenkomstig de desbetreffende procedures in het besluit van 16 september 1998, teneinde te verifiëren of het SIS naar behoren werkt en of Besluit 2007/533/JBZ op correcte wijze wordt toegepast. 2.   In overeenstemming met de relevante bepalingen van het besluit van 16 september 1998 wordt het verslag van die evaluatiebezoeken voorgelegd aan de Raad. 3.   Na de succesvolle afronding van die evaluaties, onderzoekt de Raad de situatie uiterlijk op 31 oktober 2015, overeenkomstig artikel 6, leden 1 en 3, van Besluit 2000/365/EG, juncto artikel 4 van het Schengenprotocol, met het oog op de vaststelling van een uitvoeringsbesluit tot vastlegging van de datum voor de definitieve inwerkingstelling door het Verenigd Koninkrijk van de in artikel 1, onder a), ii), van Besluit 2000/635/EG bedoelde bepalingen, voor zover zij betrekking hebben op het SIS. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 10 februari 2015. Voor de Raad De voorzitter E. RINKĒVIČS ( 1 ) PB L 131 van 1.6.2000, blz. 43 . ( 2 ) Besluit 2014/857/EU van de Raad van 1 december 2014 betreffende de kennisgeving door het Verenigd Koninkrijk van Groot-Brittannië en Noord-Ierland van de wens deel te nemen aan enkele van de bepalingen van het Schengenacquis die zijn opgenomen in handelingen van de Unie op het gebied van de politiële en justitiële samenwerking in strafzaken, en tot wijziging van Besluit 2000/365/EG en Besluit 2004/926/EG ( PB L 345 van 1.12.2014, blz. 1 ). ( 3 ) Besluit 2007/533/JBZ van de Raad van 12 juni 2007 betreffende de instelling, de werking en het gebruik van het Schengeninformatiesysteem van de tweede generatie (SIS II) ( PB L 205 van 7.8.2007, blz. 63 ). ( 4 ) Verordening (EU) nr. 1053/2013 van de Raad van 7 oktober 2013 betreffende de instelling van een evaluatiemechanisme voor de controle van en het toezicht op de toepassing van het Schengenacquis en houdende intrekking van het besluit van 16 september 1998 tot oprichting van de Permanente Schengenbeoordelings- en toepassingscommissie ( PB L 295 van 6.11.2013, blz. 27 ). ( 5 ) Besluit van het Uitvoerend Comité van 16 september 1998 tot oprichting van de Permanente Schengenbeoordelings- en toepassingscommissie (SCH/Com-ex (98) 26 def.) ( PB L 239 van 22.9.2000, blz. 138 ). ( 6 ) PB L 15 van 20.1.2000, blz. 2 . ( 7 ) PB L 176 van 10.7.1999, blz. 36 . ( 8 ) PB L 53 van 27.2.2008, blz. 52 . ( 9 ) Besluit 1999/437/EG van de Raad van 17 mei 1999 inzake bepaalde toepassingsbepalingen van de door de Raad van de Europese Unie, de Republiek IJsland en het Koninkrijk Noorwegen gesloten overeenkomst inzake de wijze waarop deze twee staten worden betrokken bij de uitvoering, de toepassing en de ontwikkeling van het Schengenacquis ( PB L 176 van 10.7.1999, blz. 31 ). ( 10 ) Besluit 2008/146/EG van de Raad van 28 januari 2008 betreffende de sluiting namens de Europese Gemeenschap van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( PB L 53 van 27.2.2008, blz. 1 ). ( 11 ) PB L 160 van 18.6.2011, blz. 21 . ( 12 ) Besluit 2011/350/EU van de Raad van 7 maart 2011 betreffende de sluiting namens de Europese Unie van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis betreffende de afschaffing van controles aan de binnengrenzen en het verkeer van personen ( PB L 160 van 18.6.2011, blz. 19 ).",
  "source": "EUR LEX"
}