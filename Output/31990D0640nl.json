{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990D0640:NL:HTML\">",
  "content": "EUR-Lex - 31990D0640 - NL Avis juridique important | 31990D0640 90/640/EEG: Beschikking van de Raad van 3 december 1990 waarbij de Bondsrepubliek Duitsland wordt gemachtigd een afwijking van de artikelen 14 en 15 van de Zesde Richtlijn 77/388/EEG betreffende de harmonisatie van de wetgevingen der Lid-Staten inzake omzetbelasting toe te passen voor Sowjet-troepen die op het grondgebied van de Bondsrepubliek Duitsland zijn gelegerd Publicatieblad Nr. L 349 van 13/12/1990 blz. 0019 - 0020 BESCHIKKING VAN DE RAAD   van 3 december 1990   waarbij de  Bondsrepubliek Duitsland wordt gemachtigd een afwijking van de artikelen 14 en 15 van de Zesde  Richtlijn 77/388/EEG betreffende de harmonisatie van de wetgevingen der Lid-Staten inzake  omzetbelasting toe te passen voor Sowjet-troepen die op het grondgebied van de Bondsrepubliek  Duitsland zijn gelegerd   (90/640/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op de Zesde Richtlijn 77/388/EEG van de Raad van 17 mei 1977 betreffende de harmonisatie van  de wetgevingen der Lid-Staten inzake omzetbelasting - gemeenschappelijk stelsel van belasting over  de toegevoegde waarde: uniforme grondslag  (1), hierna \"zesde richtlijn\" te noemen, laatstelijk  gewijzigd bij de Achttiende Richtlijn 89/465/EEG  (2), inzonderheid op artikel 30, Gezien het voorstel van de Commissie, Overwegende dat de Bondsrepubliek Duitsland een verzoek heeft ingediend om machtiging tot het  nemen van een maatregel die afwijkt van de artikelen 14 en 15 van de Zesde Richtlijn 77/388/EEG en  die verband houdt met een verplichting in het kader van het verdrag tussen de Bondsrepubliek  Duitsland en de Unie van Socialistische Sowjet-Republieken inzake de voorwaarden voor het  tijdelijke verblijf op en de wijze van terugtrekking van de Sowjet-troepen uit het grondgebied van  de Bondsrepubliek Duitsland; Overwegende dat de achtergronden van bovengenoemd verdrag en de vooruitzichten die het biedt een  dergelijke afwijking rechtvaardigen; Overwegende dat, in het licht van de recente politieke ontwikkelingen, een gelijke fiscale  behandeling van de op het grondgebied van de oorspronkelijke Laender van de Bondsrepubliek Duitsland  gelegerde troepen die worden vermeld in artikel 14, lid 1, onder g), derde streepje, en in artikel  15, punt 10, derde streepje, van de zesde richtlijn, en de op het grondgebied van de nieuwe Laender  van de Bondsrepubliek Duitsland gelegerde Sowjet-troepen is gerechtvaardigd, HEEFT DE VOLGENDE BESCHIKKING VASTGESTELD: Artikel 1 In afwijking van artikel  14, lid 1, onder g), derde streepje, en van artikel 15, punt 10, derde streepje, van de zesde  richtlijn, wordt de Bondsrepubliek Duitsland gemachtigd om vrijstelling met teruggaaf van  voorbelasting te verlenen voor de onderstaande handelingen: -  invoer van uitrusting van de Sowjet-troepen, alsmede invoer van passende hoeveelheden proviand,  bevoorradingsgoederen en andere goederen die zijn bestemd voor gebruik door de Sowjet-troepen, hun  personeel of familieleden daarvan; -  door een officieel inkooporgaan van de Sowjet-troepen bestelde leveringen van goederen en  diensten die zijn bestemd voor gebruik of verbruik door de Sowjet-troepen, hun personeel of  familieleden daarvan. Artikel 2 De Bondsrepubliek Duitsland treft de nodige maatregelen ter  voorkoming van mogelijke fraude in verband met de in artikel 1 genoemde handelingen. Artikel 3 Deze beschikking is gericht tot de Bondsrepubliek Duitsland. Zij is van toepassing met ingang van 3 oktober 1990. Zij vervalt op de dag dat de  Sowjet-strijdkrachten het grondgebied van de Bondsrepubliek Duitsland definitief verlaten. Gedaan te Brussel, 3 december 1990. Voor de Raad   De Voorzitter   G. CARLI",
  "source": "EUR LEX"
}