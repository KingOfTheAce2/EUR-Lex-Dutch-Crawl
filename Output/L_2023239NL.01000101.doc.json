{
  "url": "http://www.w3.org/1999/xhtml\">",
  "content": "L_2023239NL.01000101.xml 28.9.2023 NL Publicatieblad van de Europese Unie L 239/1 GEDELEGEERDE VERORDENING (EU) 2023/2070 VAN DE COMMISSIE van 18 augustus 2023 tot wijziging van Gedelegeerde Verordening (EU) 2016/1675 teneinde Kameroen en Vietnam toe te voegen aan de lijst van derde landen met een hoog risico (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2015/849 van het Europees Parlement en de Raad van 20 mei 2015 inzake de voorkoming van het gebruik van het financiële stelsel voor het witwassen van geld of terrorismefinanciering, tot wijziging van Verordening (EU) nr. 648/2012 van het Europees Parlement en de Raad en tot intrekking van Richtlijn 2005/60/EG van het Europees Parlement en de Raad en Richtlijn 2006/70/EG van de Commissie ( 1 ) , en met name artikel 9, lid 2, Overwegende hetgeen volgt: (1) De Unie moet zorgen voor doeltreffende bescherming van de integriteit en de goede werking van haar financiële stelsel en van de interne markt tegen witwaspraktijken en terrorismefinanciering. Richtlijn (EU) 2015/849 bepaalt daarom dat de Commissie derde landen moet identificeren die in hun regelgeving inzake de bestrijding van het witwassen van geld en de financiering van terrorisme (AML/CFT) strategische tekortkomingen vertonen die een aanzienlijke bedreiging vormen voor het financiële stelsel van de Unie (hierna “derde landen met een hoog risico” genoemd). (2) In Gedelegeerde Verordening (EU) 2016/1675 van de Commissie ( 2 ) worden derde landen met een hoog risico geïdentificeerd die strategische tekortkomingen vertonen. (3) Rekening houdend met de hoge mate van integratie van het internationale financiële stelsel, de nauwe banden tussen marktdeelnemers, het hoge aantal grensoverschrijdende transacties naar/vanuit de Unie en de mate waarin de markt is opengesteld, wordt ervan uitgegaan dat elke AML/CFT-bedreiging voor het internationale financiële stelsel ook een bedreiging vormt voor het financiële stelsel van de Unie. (4) Overeenkomstig artikel 9, lid 4, van Richtlijn (EU) 2015/849 moet de Commissie bij het identificeren van derde landen met een hoog risico rekening houden met relevante evaluaties, beoordelingen of rapporten die zijn opgesteld door internationale organisaties en opstellers van standaarden met bevoegdheden op het gebied van het voorkomen van witwassen en het bestrijden van terrorismefinanciering. Deze informatie omvat openbare verklaringen van de Financial Action Task Force (FATF), de FATF-lijst van “rechtsgebieden onder verscherpt toezicht” en de FATF-verslagen van de International Cooperation Review Group over de risico’s van afzonderlijke derde landen. (5) Sinds de meest recente wijzigingen van Gedelegeerde Verordening (EU) 2016/1675 heeft de FATF haar lijst van “rechtsgebieden onder verscherpt toezicht” geactualiseerd. Tijdens haar plenaire vergadering van 21-23 juni 2023 heeft de FATF haar lijst van “rechtsgebieden onder verscherpt toezicht” geactualiseerd door Kameroen en Vietnam aan die lijst toe te voegen. Gezien deze wijzigingen heeft de Commissie een beoordeling uitgevoerd voor de identificatie van derde landen met een hoog risico overeenkomstig artikel 9 van Richtlijn (EU) 2015/849. (6) In juni 2023 heeft Kameroen een politieke toezegging op hoog niveau gedaan om samen te werken met de FATF en de Groupe Intergouvernemental d’Action contre le Blanchiment d’Argent en Afrique de l’Ouest (GABAC), de regionale tegenhanger van de FATF ( FATF-style regional body (FSRB)), om de doeltreffendheid van zijn AML/CFT-regelgeving te versterken. Sinds de vaststelling van zijn wederzijdse evaluatierapport in oktober 2021 heeft Kameroen vooruitgang geboekt met betrekking tot een aantal van de in dat rapport aanbevolen maatregelen door de financiële-inlichtingeneenheid (FIE) meer middelen ter beschikking te stellen en de capaciteit van onderzoeksautoriteiten en gerechtelijke instanties op te bouwen om gevallen van witwassen en terrorismefinanciering doeltreffend te kunnen aanpakken. Kameroen zal werken aan de uitvoering van zijn FATF-actieplan door het volgende te doen: 1) afstemmen van de nationale AML/CFT-strategieën en -beleidsmaatregelen op de bevindingen van de nationale risicobeoordeling en de uitvoering ervan monitoren, en blijk geven van samenwerking en coördinatie tussen de bevoegde autoriteiten op het gebied van AML/CFT; 2) zorgen voor een risicogebaseerde prioritering van inkomende verzoeken voor internationale samenwerking in overeenstemming met de risico’s en doeltreffend reageren; 3) verbeteren van het risicogebaseerde toezicht op banken en uitvoeren van een doeltreffend risicogebaseerd toezicht op niet-bancaire financiële instellingen en aangewezen niet-financiële ondernemingen en beroepen, en passende contacten leggen met financiële instellingen met een hoog risico en aangewezen niet-financiële ondernemingen en beroepen; 4) in stand houden en waarborgen van een tijdige toegang voor de bevoegde autoriteiten tot nauwkeurige en actuele informatie over uiteindelijk begunstigden met betrekking tot rechtspersonen en vaststellen van een sanctieregeling voor inbreuken op transparantieverplichtingen die gelden voor rechtspersonen; 5) verbeteren van de veilige uitwisseling van informatie tussen de FIE, rapporterende entiteiten en bevoegde autoriteiten en aantonen dat de verspreiding van inlichtingenverslagen is toegenomen om tegemoet te komen aan de operationele behoeften van de bevoegde autoriteiten; 6) aantonen dat de autoriteiten in staat zijn een reeks witwasonderzoeken uit te voeren en witwaspraktijken te vervolgen in verhouding tot de risico’s; 7) uitvoeren van beleidsmaatregelen en procedures voor de inbeslagneming en confiscatie van opbrengsten van en hulpmiddelen bij misdrijven en beheren van bevroren, in beslag genomen en geconfisqueerde goederen, waarbij voorrang wordt gegeven aan inbeslagneming en confiscatie van vermogensbestanddelen aan de grens; 8) aantonen dat onderzoeken naar terrorismefinanciering en vervolgingen in overeenstemming met het risico worden uitgevoerd; en 9) aantonen dat de regelingen voor gerichte financiële sancties tegen financiering van terrorisme en proliferatie doeltreffend ten uitvoer worden gelegd en een risicogebaseerde aanpak ten aanzien van non-profitorganisaties toepassen zonder de legitieme activiteiten van non-profitorganisaties te verstoren. Ondanks deze inzet en vooruitgang is Kameroen nog niet volledig tegemoetgekomen aan de bezorgdheid die ertoe heeft geleid dat Kameroen is toegevoegd aan de lijst van de FATF van “rechtsgebieden onder verscherpt toezicht”. Derhalve moet Kameroen worden beschouwd als een rechtsgebied van een derde land dat in zijn AML/CFT-regelgeving strategische tekortkomingen vertoont die een aanzienlijke bedreiging vormen voor het financiële stelsel van de Unie als bedoeld in artikel 9, lid 1, van Richtlijn (EU) 2015/849. (7) In juni 2023 deed Vietnam op hoog politiek niveau de toezegging om samen te werken met de FATF en de Aziatisch-Pacifische antiwitwasgroep (APG), de regionale tegenhanger van de FATF, om de doeltreffendheid van zijn AML/CFT-regelgeving te versterken. Sinds de vaststelling van zijn wederzijdse evaluatierapport in november 2021 heeft Vietnam vooruitgang geboekt met betrekking tot enkele van de in dat rapport aanbevolen maatregelen door onder meer toe te treden tot Assets Recovery Inter-Agency Network voor Azië en het Stille Oceaangebied en door een nationaal actieplan vast te stellen voor de bestrijding van zowel witwassen en terrorismefinanciering (AML/CFT) als proliferatiefinanciering. Vietnam zal werken aan de uitvoering van zijn FATF-actieplan door het volgende te doen: 1) vergroten van het risicobegrip, binnenlandse coördinatie en samenwerking ter bestrijding van witwassen en terrorismefinanciering; 2) versterken van de internationale samenwerking; 3) invoeren van doeltreffend risicogebaseerd toezicht op financiële instellingen en aangewezen niet-financiële ondernemingen en beroepen; 4) maatregelen nemen om virtuele activa en aanbieders van virtuele activa te reguleren; 5) aanpakken van tekortkomingen op het gebied van technische naleving, onder meer op het gebied van witwasdelicten, gerichte financiële sancties, cliëntenonderzoeksmaatregelen en de melding van verdachte transacties; 6) uitvoeren van voorlichtingsactiviteiten in samenwerking met de particuliere sector; 7) vaststellen van een regeling die de bevoegde autoriteiten voorziet van adequate, nauwkeurige en actuele informatie over uiteindelijk begunstigden; 8) waarborgen van de onafhankelijkheid van de FIE en verbeteren van de kwaliteit en kwantiteit van de analyse en verspreiding van financiële inlichtingen; 9) prioriteit geven aan parallelle financiële onderzoeken en aantonen dat het aantal onderzoeken en vervolgingen op het gebied van witwassen is toegenomen; en 10) aantonen dat er toezicht wordt gehouden op financiële instellingen en aangewezen niet-financiële ondernemingen en beroepen met betrekking tot de naleving van de verplichtingen op het gebied van gerichte financiële sancties tegen proliferatiefinanciering en dat er sprake is van samenwerking en coördinatie tussen autoriteiten om te voorkomen dat gerichte financiële sancties tegen proliferatiefinanciering worden omzeild. Ondanks deze inzet en vooruitgang is Vietnam nog niet volledig tegemoetgekomen aan de bezorgdheid die ertoe heeft geleid dat Vietnam is toegevoegd aan de lijst van de FATF van “rechtsgebieden onder verscherpt toezicht”. Derhalve moet Vietnam worden beschouwd als een rechtsgebied van een derde land dat in zijn AML/CFT-regelgeving strategische tekortkomingen vertoont die een aanzienlijke bedreiging vormen voor het financiële stelsel van de Unie als bedoeld in artikel 9, lid 1, van Richtlijn (EU) 2015/849. (8) Derhalve concludeert de Commissie dat Kameroen en Vietnam moeten worden beschouwd als derde landen die strategische tekortkomingen vertonen in hun AML/CFT-regelgeving die een aanzienlijke bedreiging vormen voor het financiële stelsel van de EU. Daarom moeten Kameroen en Vietnam worden toegevoegd aan de tabel in punt I van de bijlage bij Gedelegeerde Verordening (EU) 2016/1675. (9) Gedelegeerde Verordening (EU) 2016/1675 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 De bijlage bij Gedelegeerde Verordening (EU) 2016/1675 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 augustus 2023. Voor de Commissie De voorzitter Ursula VON DER LEYEN ( 1 ) PB L 141 van 5.6.2015, blz. 73 . ( 2 ) Gedelegeerde Verordening (EU) 2016/1675 van de Commissie van 14 juli 2016 tot aanvulling van Richtlijn (EU) 2015/849 van het Europees Parlement en de Raad door de identificatie van derde landen met een hoog risico die strategische tekortkomingen vertonen ( PB L 254 van 20.9.2016, blz. 1 ). BIJLAGE In punt I van de bijlage bij Uitvoeringsverordening (EU) 2016/1675 wordt de tabel vervangen door: “Nr. Derde land met een hoog risico ( 1 ) 1 Afghanistan 2 Barbados 3 Burkina Faso 4 Kameroen 5 Kaaimaneilanden 6 Democratische Republiek Congo 7 Gibraltar 8 Haïti 9 Jamaica 10 Jordanië 11 Mali 12 Mozambique 13 Myanmar/Birma 14 Nigeria 15 Panama 16 Filipijnen 17 Senegal 18 Zuid-Afrika 19 Zuid-Sudan 20 Syrië 21 Tanzania 22 Trinidad en Tobago 23 Uganda 24 Verenigde Arabische Emiraten 25 Vanuatu 26 Vietnam 27 Jemen” ( 1 ) Zonder afbreuk te doen aan de rechtspositie van het Koninkrijk Spanje in verband met de soevereiniteit en jurisdictie met betrekking tot het grondgebied van Gibraltar.",
  "source": "EUR LEX"
}