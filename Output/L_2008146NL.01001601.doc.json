{
  "url": "http://www.w3.org/1999/xhtml\">",
  "content": "L_2008146NL.01001601.xml 5.6.2008 NL Publicatieblad van de Europese Unie L 146/16 BESCHIKKING VAN DE COMMISSIE van 26 mei 2008 betreffende een financiële bijdrage van de Gemeenschap in de kosten van maatregelen ter bestrijding van mond-en-klauwzeer op Cyprus in 2007 (Kennisgeving geschied onder nummer C(2008) 1974) (Slechts de tekst in de Griekse taal is authentiek) (2008/414/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 3, lid 3, en artikel 11, lid 4, Overwegende hetgeen volgt: (1) In 2007 hebben zich op Cyprus uitbraken van mond-en-klauwzeer voorgedaan. Het uitbreken van die ziekte vormt een ernstig risico voor de veestapel in de Gemeenschap. (2) Om de verspreiding van de ziekte te voorkomen en haar zo snel mogelijk te helpen uitroeien, moet de Gemeenschap overeenkomstig Beschikking 90/424/EEG financieel bijdragen in de subsidiabele kosten die de lidstaat in het kader van de maatregelen ter bestrijding van de ziekte heeft gemaakt. (3) Voor de betaling van de financiële bijdrage van de Gemeenschap in de kosten van maatregelen ter bestrijding van mond-en-klauwzeer gelden de voorschriften van Verordening (EG) nr. 349/2005 van de Commissie van 28 februari 2005 tot vaststelling van voorschriften inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten ( 2 ) . (4) Op 7 januari 2008 heeft Cyprus een laatste brutoraming van de voor de uitroeiing van de ziekte gemaakte kosten ingediend. (5) De Cypriotische autoriteiten hebben volledig voldaan aan hun technische en administratieve verplichtingen overeenkomstig artikel 11, lid 2, van Beschikking 90/424/EEG en artikel 6 van Verordening (EG) nr. 349/2005. (6) De financiële bijdrage van de Gemeenschap moet worden uitgekeerd op voorwaarde dat de geplande maatregelen daadwerkelijk zijn uitgevoerd en de autoriteiten de nodige informatie binnen de vastgestelde termijnen verstrekken. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Financiële bijdrage van de Gemeenschap 1.   De Gemeenschap kan Cyprus een financiële bijdrage verlenen in de kosten die deze lidstaat heeft gemaakt voor de in artikel 11, lid 4, onder a), i) tot en met iv), en onder b), van Beschikking 90/424/EEG genoemde maatregelen voor de bestrijding van mond-en-klauwzeer in 2007. 2.   De financiële bijdrage van de Gemeenschap bedraagt 60 % van de in lid 1 bedoelde, voor financiering door de Gemeenschap in aanmerking komende uitgaven en wordt betaald overeenkomstig Verordening (EG) nr. 349/2005. Artikel 2 Wijze van betaling Een eerste tranche van 185 000 EUR wordt betaald als onderdeel van de in artikel 1 bedoelde financiële bijdrage van de Gemeenschap. Artikel 3 Adressaat Deze beschikking is gericht tot de Republiek Cyprus. Gedaan te Brussel, 26 mei 2008. Voor de Commissie Androulla VASSILIOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 2 ) PB L 55 van 1.3.2005, blz. 12 .",
  "source": "EUR LEX"
}