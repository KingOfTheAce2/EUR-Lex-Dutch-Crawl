{
  "url": "http://www.w3.org/1999/xhtml\">",
  "content": "L_2022326NL.01005901.xml 21.12.2022 NL Publicatieblad van de Europese Unie L 326/59 BESLUIT (EU) 2022/2522 VAN DE EUROPESE CENTRALE BANK van 13 december 2022 tot wijziging van Besluit (EU) 2021/2255 betreffende de goedkeuring van de muntenuitgifteomvang in 2022 (ECB/2021/54) (ECB/2022/45) DE DIRECTIE VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 128, lid 2, Gezien Besluit (EU) 2015/2332 van de Europese Centrale Bank van 4 december 2015 betreffende het procedurele kader voor de goedkeuring van de euromuntenuitgifteomvang (ECB/2015/43) ( 1 ) , en met name artikel 3, lid 7, Overwegende hetgeen volgt: (1) De Europese Centrale Bank (ECB) heeft vanaf 1 januari 1999 het alleenrecht de muntenuitgifteomvang door de lidtstaten die de euro als munt hebben goed te keuren. (2) Uitgaande van de schattingen van de vraag naar euromunten in 2022 die door de lidstaten die de euro als munt hebben aan de ECB zijn voorgelegd, heeft de ECB bij Besluit (EU) 2021/2255 van de Europese Centrale Bank (ECB/2021/54) ( 2 ) de totale omvang van voor circulatie bestemde euromunten en niet voor circulatie bestemde euromunten voor verzamelaars in 2022 goedgekeurd. (3) Krachtens artikel 3 van Besluit (EU) 2015/2332 (ECB/2015/43) moeten lidstaten die de euro als munt hebben de ECB overwijld in kennis stellen indien de werkelijke euromuntenvraag de voor dat kalenderjaar goedgekeurde muntenuitgifteomvang waarschijnlijk zal overschrijden, en indien de gestegen muntenvraag aanhoudt, onverwijld een ad-hocgoedkeuringsverzoek indienen voor een aanvullende muntenuitgifteomvang in dat kalenderjaar. (4) Op 21 november 2022 ontving de ECB een verzoek van Banque de France namens Frankrijk om de euromuntenuitgifteomvang in 2022 te verhogen met een aanvullende hoeveelheid van 50,0 miljoen EUR, dat wil zeggen een verhoging van 249,0 miljoen EUR naar 299,0 miljoen EUR. Het verzoek werd ingediend naar aanleiding van een aanzienlijke toename van de netto-uitgifte van euromunten in Frankrijk, die naar verwachting in december 2022 zal culmineren. De stijging is met name het gevolg van een hogere bruto-uitgifte van 1- en 2-euromunten en munten van 50 cent, in combinatie met een lager niveau van stortingen van euromunten. De stijgende prijzen in combinatie met een toenemende teruggave van wisselgeld in euromunten door detailhandelaars, hebben ook bijgedragen tot een grotere vraag naar euromunten. (5) Krachtens artikel 3, lid 7, van Besluit (EU) 2015/2332 (ECB/2015/43) dient de directie een afzonderlijk besluit op een ad-hocgoedkeuringsverzoek vast te stellen indien geen wijziging van het ad-hocverzoek noodzakelijk is. (6) Derhalve moet Besluit (EU) 2021/2255 (ECB/2021/54) dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijziging De tabel in artikel 2 van Besluit (EU) 2021/2255 (ECB/2021/54) wordt als volgt gewijzigd: de rij met betrekking tot Frankrijk wordt vervangen door: “Frankrijk 249,00 50,00 299,00 ” Artikel 2 Vankrachtwording Dit besluit wordt van kracht op de dag van de kennisgeving ervan aan de geadresseerden. Artikel 3 Geadresseerden Dit besluit is gericht tot de lidstaten die de euro als munt hebben. Gedaan te Frankfurt am Main, 13 december 2022. De president van de ECB Christine LAGARDE ( 1 ) PB L 328 van 12.12.2015, blz. 123 . ( 2 ) Besluit (EU) 2021/2255 van de Europese Centrale Bank van 7 december 2021 houdende de goedkeuring van de muntenuitgifteomvang in 2022 (ECB/2021/54) ( PB L 454 van 17.12.2021, blz. 19 ).",
  "source": "EUR LEX"
}