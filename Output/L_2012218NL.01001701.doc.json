{
  "url": "http://www.w3.org/1999/xhtml\"><!--",
  "content": "L_2012218NL.01001701.xml 15.8.2012 NL Publicatieblad van de Europese Unie L 218/17 UITVOERINGSBESLUIT VAN DE COMMISSIE van 13 augustus 2012 inzake de goedkeuring door de Commissie van steekproevenplannen voor de weging van visserijproducten overeenkomstig artikel 60, leden 1 en 3, van Verordening (EG) nr. 1224/2009 van de Raad, en van controleplannen voor de weging van visserijproducten overeenkomstig artikel 61, lid 1, van Verordening (EG) nr. 1224/2009 (Kennisgeving geschied onder nummer C(2012) 5568) (Slechts de teksten in de Nederlandse, Engelse, Estse, Finse, Duitse, Litouwse, Poolse en Zweedse taal zijn authentiek) (2012/474/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1224/2009 van de Raad van 20 november 2009 tot vaststelling van een communautaire controleregeling die de naleving van de regels van het gemeenschappelijk visserijbeleid moet garanderen, tot wijziging van Verordeningen (EG) nr. 847/96, (EG) nr. 2371/2002, (EG) nr. 811/2004, (EG) nr. 768/2005, (EG) nr. 2115/2005, (EG) nr. 2166/2005, (EG) nr. 388/2006, (EG) nr. 509/2007, (EG) nr. 676/2007, (EG) nr. 1098/2007, (EG) nr. 1300/2008, (EG) nr. 1342/2008 en tot intrekking van Verordeningen (EEG) nr. 2847/93, (EG) nr. 1627/94 en (EG) nr. 1966/2006 ( 1 ) , en met name artikel 60, leden 1 en 3, en artikel 61, lid 1, Gezien de indiening van steekproevenplannen en controleplannen door de lidstaten, Overwegende hetgeen volgt: (1) Op grond van artikel 60, leden 1 en 2, van Verordening (EG) nr. 1224/2009 moet een lidstaat erop toezien dat alle visserijproducten, alvorens te worden opgeslagen, vervoerd of verkocht, bij de aanlanding worden gewogen op door de controleautoriteiten goedgekeurde systemen, tenzij die lidstaat een door de Commissie goedgekeurd steekproevenplan heeft aangenomen dat is gebaseerd op de risicogebaseerde methode zoals vastgesteld in artikel 76, lid 1, van Uitvoeringsverordening (EU) nr. 404/2011 van de Commissie van 8 april 2011 houdende bepalingen voor de uitvoering van Verordening (EG) nr. 1224/2009 van de Raad tot vaststelling van een communautaire controleregeling die de naleving van de regels van het gemeenschappelijk visserijbeleid moet garanderen ( 2 ) , in samenhang met bijlage XIX van die verordening. (2) Op grond van artikel 60, lid 3, van Verordening (EG) nr. 1224/2009 mag een lidstaat, bij wijze van afwijking van de in artikel 60, lid 1, vastgestelde algemene weegplicht, toestaan dat visserijproducten aan boord van het vissersvaartuig worden gewogen op voorwaarde dat die lidstaat een in artikel 60, lid 1, bedoeld door de Commissie goedgekeurd steekproevenplan heeft aangenomen dat is gebaseerd op de risicogebaseerde methode zoals vastgesteld in artikel 76, lid 2, van Uitvoeringsverordening (EU) nr. 404/2011, in samenhang met bijlage XX van die verordening. (3) Op grond van artikel 61, lid 1, van Verordening (EG) nr. 1224/2009 mag een lidstaat toestaan dat visserijproducten worden gewogen na vervoer vanaf de plaats van aanlanding, mits de producten naar een bestemming op het grondgebied van de betrokken lidstaat worden vervoerd en deze lidstaat een door de Commissie goedgekeurd controleplan heeft aangenomen dat is gebaseerd op de risicogebaseerde methode zoals vastgesteld in artikel 77, lid 1, van Uitvoeringsverordening (EU) nr. 404/2011, in samenhang met bijlage XXI van die verordening. (4) De steekproevenplannen van Duitsland (14.11.2011), Ierland (7.11.2011), Litouwen (11.1.2012), Nederland (18.1.2012), Polen (5.3.2012), Finland (7.11.2011) en het Verenigd Koninkrijk (15.12.2011), alsmede de controleplannen van Duitsland (14.11.2011), Estland (15.12.2011), Ierland (7.11.2011), Polen (5.3.2012), Finland (7.11.2011) en het Verenigd Koninkrijk (15.12.2011) zijn ter goedkeuring bij de Commissie ingediend. Deze plannen zijn in overeenstemming met de respectieve risicogebaseerde methode. Zij moeten bijgevolg worden goedgekeurd. (5) Dit besluit dient te worden beschouwd als het goedkeuringsbesluit in de zin van artikel 60, leden 1 en 3, en artikel 61, lid 1, van Verordening (EG) nr. 1224/2009. (6) De Commissie dient toezicht te houden op de toepassing van de steekproevenplannen en de controleplannen teneinde zich ervan te vergewissen dat deze doeltreffend werken en geregeld door de betrokken lidstaat worden herzien. Met het oog daarop moeten de lidstaten bij de Commissie verslag uitbrengen over de toepassing van deze plannen, HEEFT HET VOLGENDE BESLUIT VASTGESTELD: Artikel 1 1.   De in artikel 60, lid 1, van Verordening (EG) nr. 1224/2009 bedoelde steekproevenplannen van Duitsland, Ierland, Litouwen, Polen, Finland en het Verenigd Koninkrijk voor de weging van visserijproducten worden goedgekeurd. 2.   De in artikel 60, lid 3, in samenhang met artikel 60, lid 1, van Verordening (EG) nr. 1224/2009 bedoelde steekproevenplannen van Duitsland, Ierland, Litouwen, Nederland en het Verenigd Koninkrijk voor de weging van visserijproducten aan boord van het vissersvaartuig worden goedgekeurd. 3.   De in artikel 61, lid 1, van Verordening (EG) nr. 1224/2009 bedoelde controleplannen van Duitsland, Estland, Ierland, Polen, Finland en het Verenigd Koninkrijk voor de weging van visserijproducten na vervoer vanaf de plaats van aanlanding naar een bestemming op het grondgebied van de betrokken lidstaat, worden goedgekeurd. Artikel 2 De in artikel 1 genoemde lidstaten leggen vóór 1 april 2014 een verslag over de toepassing van de in artikel 1 bedoelde steekproevenplannen en controleplannen over aan de Commissie. Artikel 3 Dit besluit is gericht tot de Bondsrepubliek Duitsland, de Republiek Estland, Ierland, de Republiek Litouwen, het Koninkrijk der Nederlanden, de Republiek Polen, de Republiek Finland en het Verenigd Koninkrijk van Groot-Brittannië en Noord-Ierland. Gedaan te Brussel, 13 augustus 2012. Voor de Commissie Maria DAMANAKI Lid van de Commissie ( 1 ) PB L 343 van 22.12.2009, blz. 1 . ( 2 ) PB L 112 van 30.4.2011, blz. 1 .",
  "source": "EUR LEX"
}