{
  "url": "http://www.w3.org/1999/xhtml\"><!--",
  "content": "C_202407412NL.000101.fmx.xml Publicatieblad van de Europese Unie NL C-serie C/2024/7412 5.12.2024 BESLUIT VAN DE COMMISSIE van 4 december 2024 tot oprichting van de groep op hoog niveau “Europese Raad voor landbouw en voedsel” (C/2024/7412) DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) Krachtens artikel 38 van het Verdrag betreffende de werking van de Europese Unie moet de Unie een gemeenschappelijk landbouwbeleid (GLB) bepalen en uitvoeren. (2) Overeenkomstig artikel 11, lid 2, van het Verdrag betreffende de Europese Unie voeren de instellingen een open, transparante en regelmatige dialoog met representatieve organisaties en met het maatschappelijk middenveld. (3) Besluit (EU) 2022/1368 van de Commissie ( 1 ) voorziet in een kader voor de raadpleging van niet-gouvernementele belanghebbenden over zaken op het gebied van landbouw en plattelandsontwikkeling, met inbegrip van de internationale aspecten van de landbouw. Het stelt de Commissie in staat een beroep te doen op de expertise van deskundigen in adviesorganen, namelijk de groepen voor de dialoog met het maatschappelijk middenveld, die samengenomen 81 aangesloten organisaties vertegenwoordigen. Gezien de doelstelling van inclusiviteit, de open en participatieve benadering ten aanzien van belanghebbenden en de thematische focus van deze groepen, maken ze een brede raadpleging van belanghebbenden mogelijk. De groepen voor de dialoog met het maatschappelijk middenveld worden door de Commissie regelmatig verzocht technisch advies op hun respectieve deskundigheidsgebied te verlenen. (4) In september 2023 kondigde voorzitter Von der Leyen in haar toespraak over de Staat van de Unie de strategische dialoog over de toekomst van de landbouw in de EU aan, die in januari 2024 van start ging en belangrijke belanghebbenden uit de Europese agrovoedingssector, het maatschappelijk middenveld, plattelandsgemeenschappen en de academische wereld bijeenbracht om tot een gemeenschappelijke visie op de toekomst van de landbouw- en voedselsystemen van de Unie te komen. (5) Op basis van de ervaring die met de strategische dialoog over de toekomst van de landbouw in de EU is opgedaan, wil de Commissie een nieuwe cultuur van samenwerking en dialoog tussen belanghebbenden bevorderen, met als doel tussen hen een consensus tot stand te brengen over trajecten en acties voor de toekomst van de landbouw- en voedselsystemen van de Unie, met inbegrip van het gemeenschappelijk landbouwbeleid. (6) Daartoe is de Commissie voornemens een beroep te doen op de deskundigheid van een adviesorgaan van vertegenwoordigers van belanghebbenden om strategisch beleidsadvies op hoog niveau van niet-bindende aard te verstrekken. Dit zou een aanvulling vormen op de specifieke en sectorale deskundigheid die reeds beschikbaar is, onder meer van de groepen voor de dialoog met het maatschappelijk middenveld. (7) Daarom is het passend een deskundigengroep op hoog niveau bestaande uit deskundigen op het gebied van de agrovoedingssector op te richten en de taken en de structuur daarvan vast te stellen, in overeenstemming met Besluit C(2016) 3301 van de Commissie ( 2 ) tot vaststelling van horizontale regels voor de oprichting en het functioneren van haar deskundigengroepen. (8) De groep moet een nieuwe cultuur van dialoog, vertrouwen en multistakeholderparticipatie tussen de actoren en met de Commissie bevorderen. Ze moet bijdragen aan de werkzaamheden met betrekking tot de visie op de toekomst van landbouw en voedsel en aan de follow-up van het verslag van de strategische dialoog over de toekomst van de landbouw in de EU. (9) De groep moet bestaan uit maximaal dertig aangesloten organisaties, die de landbouwgemeenschap, andere actoren in de voedselvoorzieningsketen of het maatschappelijk middenveld vertegenwoordigen (onder meer op gebieden als milieu en klimaat, dierenwelzijn en consumentenzaken). Deze drie categorieën belanghebbenden moeten in deze groep evenwichtig vertegenwoordigd zijn. (10) Deskundigen kunnen worden uitgenodigd om op ad-hocbasis aan de werkzaamheden van de groep deel te nemen, met als doel onder meer wetenschappelijke deskundigheid te bieden met betrekking tot een bepaald agendapunt. (11) Er moeten regels worden vastgesteld inzake de openbaarmaking van informatie door de leden van de groep. Persoonsgegevens moeten worden verwerkt overeenkomstig Verordening (EU) 2018/1725 van het Europees Parlement en de Raad ( 3 ) . (12) Er moet een periode worden vastgesteld gedurende welke dit besluit van toepassing is. De Commissie moet te gelegener tijd de wenselijkheid van een verlenging onderzoeken, BESLUIT: Artikel 1 Voorwerp De deskundigengroep van de Commissie genaamd “Europese Raad voor landbouw en voedsel” (“de groep”) wordt opgericht. Artikel 2 Taken De taken van de groep zijn: a) het verlenen van advies op hoog niveau aan de Commissie betrekking tot strategische beleidsontwikkelingen in verband met de visie op landbouw en voedsel en de follow-up van het verslag van de strategische dialoog over de toekomst van de landbouw in de EU; b) het bevorderen van de dialoog en de uitwisseling van ervaringen tussen haar leden op de in punt a) bedoelde gebieden, met bijzondere aandacht voor de coherentie en synergie van het beleid van de Unie en de samenhang ervan met initiatieven van de particuliere sector; c) het adviseren van de Commissie bij de voorbereiding van beleidsinitiatieven op de in punt a) bedoelde gebieden; d) het uitbrengen van advies over specifieke aangelegenheden op verzoek van de Commissie en binnen de in dat verzoek vastgestelde termijnen. Artikel 3 Overleg De Commissie kan de groep raadplegen over alle aangelegenheden die verband houden met landbouw en voedsel, waarbij zij de termijn aangeeft waarbinnen advies nodig is. Artikel 4 Lidmaatschap 1.   De groep bestaat uit maximaal dertig leden. 2.   De leden van de groep zijn organisaties van belanghebbenden die op het niveau van de Unie actief zijn en belanghebbenden vertegenwoordigen. De organisaties vertegenwoordigen de landbouwgemeenschap, andere actoren in de voedselvoorzieningsketen en het maatschappelijk middenveld. 3.   De organisaties beschikken over de ruimst mogelijke relevante bekwaamheid en deskundigheid op gebieden die op landbouw en/of voedsel op het niveau van de Unie betrekking hebben en zijn geografisch gezien zo representatief mogelijk over de lidstaten verdeeld. 4.   Elke aangesloten organisatie benoemt één vertegenwoordiger op hoog niveau, d.i. een persoon die de functie van voorzitter, secretaris-generaal, directeur-generaal of gelijkwaardig in de organisatie bekleedt, en is verantwoordelijk voor het waarborgen dat haar vertegenwoordiger over een hoog niveau van deskundigheid beschikt. 5.   Leden die geen doeltreffende bijdrage aan de beraadslagingen van de deskundigengroep meer kunnen leveren en die naar het oordeel van de betrokken dienst van de Commissie niet aan de voorwaarden van artikel 339 van het Verdrag betreffende de werking van de Europese Unie voldoen of die ontslag nemen, worden niet langer uitgenodigd om aan vergaderingen van de groep deel te nemen en kunnen voor de rest van hun ambtstermijn worden vervangen. Artikel 5 Selectieprocedure 1.   De leden van de groep worden geselecteerd via een openbare oproep tot kandidaatstelling, die wordt bekendgemaakt in het register van deskundigengroepen van de Commissie en andere adviesorganen (“het register van deskundigengroepen”) als bedoeld in Besluit C(2016) 3301. Daarnaast kan de oproep tot kandidaatstelling via andere media, waaronder speciale websites, worden bekendgemaakt. In de oproep tot kandidaatstelling worden de selectiecriteria, waaronder die voor de vereiste deskundigheid, en de te vertegenwoordigen belangen met betrekking tot het uit te voeren werk, duidelijk geformuleerd. De termijn voor kandidaatstelling bedraagt ten minste vier weken. 2.   De selectiecriteria zorgen voor een evenwichtige vertegenwoordiging van de drie categorieën leden als bedoeld in artikel 4, lid 2, tweede zin. De organisaties vertegenwoordigen een zo ruim mogelijk collectief en Uniebelang en tonen aan dat zij, ook wat geografische representativiteit betreft, op het niveau van de Unie van betekenis zijn op het gebied van landbouw en/of voedsel. 3.   Om te kunnen worden aangewezen, moeten organisaties zich inschrijven in het transparantieregister ( 4 ) . 4.   De leden van de groep worden door de directeur-generaal van het directoraat-generaal Landbouw en Plattelandsontwikkeling (“DG AGRI”) van de Commissie benoemd uit belangstellende organisaties die over bewezen en relevante bekwaamheid en ervaring op de in de artikelen 2 en 3 bedoelde gebieden beschikken en op de oproep tot kandidaatstelling hebben gereageerd, om de vergaderingen van de groep bij te wonen. 5.   Leden worden benoemd voor een ambtstermijn van vijf jaar. Artikel 6 Voorzitterschap De groep wordt voorgezeten door de commissaris voor Landbouw en Voedsel. Artikel 7 Werking 1.   DG AGRI verzorgt het secretariaat. 2.   De groep handelt op verzoek van de voorzitter in overleg met andere relevante diensten van de Commissie, in overeenstemming met de horizontale regels. 3.   De groep komt bijeen op verzoek van DG AGRI in overleg met andere relevante diensten van de Commissie, in overeenstemming met de horizontale regels. 4.   In beginsel komt de groep twee tot zes keer per jaar bijeen. De voorzitter kan de groep bijeenroepen voor extra vergaderingen wanneer dringend advies nodig is. 5.   In principe vinden de vergaderingen van de groep plaats in de gebouwen van de Commissie of worden ze virtueel gehouden, afhankelijk van de omstandigheden. 6.   Ambtenaren van de Commissie die belang hebben bij de werkzaamheden, kunnen de vergaderingen van de groep bijwonen. 7.   In overleg met DG AGRI kan de groep bij gewone meerderheid van haar leden besluiten om haar beraadslagingen open te stellen voor het publiek. 8.   De notulen van de besprekingen over elk agendapunt en over de door de groep verleende adviezen moeten relevant en volledig zijn. De notulen worden onder verantwoordelijkheid van de voorzitter opgesteld door het secretariaat. 9.   Voor zover mogelijk neemt de groep haar adviezen, aanbevelingen en verslagen aan bij consensus. In geval van een stemming wordt de uitslag van de stemming bepaald bij gewone meerderheid van de leden. Leden die tegen hebben gestemd of zich van stemming hebben onthouden, hebben het recht om een document met een samenvatting van de redenen voor hun standpunt aan de adviezen, aanbevelingen of verslagen te laten hechten. Artikel 8 Subgroepen DG AGRI kan subgroepen oprichten om op basis van een door DG AGRI in overleg met andere relevante diensten van de Commissie opgesteld mandaat bepaalde kwesties te onderzoeken. Subgroepen handelen overeenkomstig de horizontale regels en brengen verslag uit aan de groep. Ze worden opgeheven zodra hun opdracht is vervuld. Artikel 9 Uitgenodigde deskundigen DG AGRI kan, in overleg met andere relevante diensten van de Commissie, deskundigen met specifieke deskundigheid op het gebied van een bepaald agendapunt uitnodigen om op ad-hocbasis aan de werkzaamheden van de groep deel te nemen. Artikel 10 Waarnemers 1.   Overeenkomstig de horizontale regels kan via een rechtstreekse uitnodiging de status van waarnemer worden toegekend aan andere organisaties of publieke entiteiten dan autoriteiten van de lidstaten. 2.   De tot waarnemer benoemde organisaties en overheidsentiteiten wijzen hun vertegenwoordigers aan. 3.   Vertegenwoordigers van waarnemers kunnen toestemming van de voorzitter krijgen om aan de besprekingen van de groep en de subgroepen deel te nemen en deskundigheid te bieden, rekening houdend met de benodigde deskundigheid en met de noodzaak om het interactieve karakter van de bespreking te waarborgen. Zij hebben echter geen stemrecht en nemen niet deel aan de opstelling van aanbevelingen of adviezen van de groep. Artikel 11 Reglement van orde Op voorstel van en in samenspraak met DG AGRI, dat daartoe met andere relevante diensten van de Commissie overlegt, stelt de groep haar reglement van orde vast bij gewone meerderheid van de leden, op basis van het standaardreglement van orde voor deskundigengroepen en met inachtneming van de horizontale regels. Subgroepen handelen overeenkomstig het reglement van orde van de groep. Artikel 12 Beroepsgeheim en behandeling van gerubriceerde informatie De leden van de groep en hun vertegenwoordigers, alsmede uitgenodigde deskundigen en waarnemers, zijn gebonden aan het beroepsgeheim, dat op grond van de Verdragen en de uitvoeringsregels ervan voor alle leden van de instellingen en hun personeelsleden geldt, alsook aan de veiligheidsvoorschriften van de Commissie betreffende de bescherming van gerubriceerde informatie van de Unie, die zijn neergelegd in de Besluiten (EU, Euratom) 2015/443 ( 5 ) en (EU, Euratom) 2015/444 ( 6 ) van de Commissie. Bij niet-nakoming van die verplichtingen kan de Commissie alle passende maatregelen nemen. Artikel 13 Transparantie 1.   De groep en haar subgroepen worden geregistreerd in het register van deskundigengroepen en andere adviesorganen van de Commissie (hierna “het register van deskundigengroepen” genoemd). 2.   Wat de samenstelling van de groep en de subgroepen betreft, worden de volgende gegevens in het register van deskundigengroepen bekendgemaakt: a) de namen van de aangesloten organisaties; het vertegenwoordigde belang; b) de namen van de vertegenwoordigers van de organisaties; c) de namen van waarnemers. 3.   Alle relevante documenten, inclusief de agenda’s, de notulen en de bijdragen van deelnemers, worden ter beschikking gesteld in het register van deskundigengroepen of via een link in het register van deskundigengroepen naar een speciale website, waar die informatie kan worden opgevraagd. Voor de toegang tot speciale websites wordt geen gebruikersregistratie of enige andere beperking opgelegd. Met name de agenda en andere relevante achtergronddocumenten worden te zijner tijd voor aanvang van de vergadering bekendgemaakt, gevolgd door de tijdige bekendmaking van de notulen. Op de bekendmakingsplicht kan uitsluitend een uitzondering worden gemaakt wanneer wordt geoordeeld dat de openbaarmaking van een document de bescherming van een openbaar of particulier belang zou ondermijnen als bedoeld in artikel 4 van Verordening (EG) nr. 1049/2001 van het Europees Parlement en de Raad ( 7 ) . Artikel 14 Kosten van vergaderingen 1.   Deelnemers aan de werkzaamheden van de groep en de subgroepen ontvangen geen bezoldiging voor de diensten die zij aanbieden. 2.   De reis- en verblijfkosten van de deelnemers aan de activiteiten van de groep en de subgroepen worden door de Commissie vergoed. Vergoeding vindt plaats overeenkomstig de binnen de Commissie geldende bepalingen en binnen de grenzen van de beschikbare kredieten die op grond van de jaarlijkse procedure voor de toewijzing van middelen aan de diensten van de Commissie worden toegewezen. Artikel 15 Toepasselijkheid Dit besluit is van toepassing met ingang van de datum van vaststelling ervan en is van toepassing tot en met 31 december 2029. De Commissie onderzoekt te gelegener tijd de wenselijkheid van een verlenging. Gedaan te Brussel, 4 december 2024. Voor de Commissie Christophe HANSEN Lid van de Commissie ( 1 ) Besluit (EU) 2022/1368 van de Commissie van 3 augustus 2022 tot oprichting van groepen voor de dialoog met het maatschappelijk middenveld betreffende zaken die vallen onder het gemeenschappelijk landbouwbeleid en tot intrekking van Besluit 2013/767/EU ( PB L 205 van 5.8.2022, blz. 278 , ELI: http://data.europa.eu/eli/dec/2022/1368/oj ). ( 2 ) Besluit C(2016) 3301 van de Commissie van 30 mei 2016 tot vaststelling van horizontale regels voor de oprichting en het functioneren van haar deskundigengroepen. ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj ). ( 4 ) https://transparency-register.europa.eu/index_nl . ( 5 ) Besluit (EU, Euratom) 2015/443 van de Commissie van 13 maart 2015 betreffende veiligheid binnen de Commissie ( PB L 72 van 17.3.2015, blz. 41 , ELI: http://data.europa.eu/eli/dec/2015/443/oj ). ( 6 ) Besluit (EU, Euratom) 2015/444 van de Commissie van 13 maart 2015 betreffende de veiligheidsvoorschriften voor de bescherming van gerubriceerde EU-informatie ( PB L 72 van 17.3.2015, blz. 53 , ELI: http://data.europa.eu/eli/dec/2015/444/oj ). ( 7 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 , ELI: http://data.europa.eu/eli/reg/2001/1049/oj ). ELI: http://data.europa.eu/eli/C/2024/7412/oj ISSN 1977-0995 (electronic edition)",
  "source": "EUR LEX"
}