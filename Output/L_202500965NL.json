{
  "url": "http://www.w3.org/1999/xhtml\">",
  "content": "L_202500965NL.000101.fmx.xml Publicatieblad van de Europese Unie NL L-serie 2025/965 20.5.2025 UITVOERINGSVERORDENING (EU) 2025/965 VAN DE RAAD van 20 mei 2025 tot uitvoering van Verordening (EU) 2024/2642 betreffende beperkende maatregelen naar aanleiding van de destabiliserende activiteiten van Rusland DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2024/2642 van de Raad van 8 oktober 2024 betreffende beperkende maatregelen naar aanleiding van de destabiliserende activiteiten van Rusland ( 1 ) , en met name artikel 17, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 8 oktober 2024 heeft de Raad Verordening (EU) 2024/2642 vastgesteld. (2) De Unie blijft Ruslands kwaadwillige activiteiten tegen de Unie, haar lidstaten, internationale organisaties en derde landen onverminderd veroordelen. (3) Gezien de ernst van de situatie is de Raad van oordeel dat 21 natuurlijke personen en 6 rechtspersonen moeten worden toegevoegd aan de in bijlage I bij Verordening (EU) 2024/2642 opgenomen lijst van natuurlijke personen, rechtspersonen, entiteiten en lichamen. (4) Verordening (EU) 2024/2642 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2024/2642 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 mei 2025. Voor de Raad De voorzitter K. KALLAS ( 1 ) PB L, 2024/2642, 9.10.2024, ELI: http://data.europa.eu/eli/reg/2024/2642/oj . BIJLAGE Bijlage I bij Verordening (EU) 2024/2642 wordt als volgt gewijzigd: 1) de volgende vermeldingen worden toegevoegd aan de rubriek “A. Natuurlijke personen”: Naam Identificatiegegevens Redenen Datum van plaatsing op de lijst “17. Alik Yuryevich KHUCHBAROV Alik Yuryevich HUCHBAROV Alik HUTŠBAROV (Russisch: Алик Юрьевич ХУЧБАРОВ) Functie: GRU-agent Geboortedatum: 12.11.1992 Nationaliteit: Russisch, Ests Geslacht: mannelijk Fiscaal identificatienummer: 601515903509 Alik Khuchbarov was verantwoordelijk voor de planning en voorbereiding van een operatie in Estland waarbij eigendommen van openbare figuren die zich uitgesproken hebben tegen de Russische aanvalsoorlog tegen Oekraïne werden beschadigd, en monumenten die verband houden met de Tweede Wereldoorlog werden geschonden. Daarbij handelde hij onder leiding, in het belang en op verzoek van de Russische militaire buitenlandse-inlichtingendienst (GRU) om plegers in te huren om de aanslagen uit te voeren. Bij de aanslagen werden de voertuigen van de Estse minister van Binnenlandse Zaken en van de hoofdredacteur van een Russischtalige krant geviseerd. De veiligheidsdiensten van Estland konden verdere aanslagen tegen andere openbare figuren voorkomen. Daarnaast werden verscheidene oorlogsmonumenten in Estland beklad met verf en tekeningen van hakenkruisen. De operatie had tot doel angst, paniek en spanning te zaaien in de Estse samenleving, en personen die kritisch staan tegenover de Russische acties en beleidsmaatregelen te intimideren. Als medewerker in het GRU-netwerk, is Alik Khuchbarov verantwoordelijk voor de uitvoering van acties van de regering van de Russische Federatie die de democratie, de rechtsstaat, de stabiliteit of de veiligheid in een lidstaat ondermijnen of bedreigen, door het plannen en aansturen van gewelddaden, met inbegrip van activiteiten om personen die kritisch staan tegenover de acties of beleidsmaatregelen van de Russische Federatie het zwijgen op te leggen, te intimideren, onder druk te zetten, of om represailles tegen die personen te nemen. 20.5.2025 18. Ilya Sergeevich BOCHAROV Ilja BOTŠAROV (Russisch: Илья Сергеевич БОЧАРОВ) Functie: GRU-agent Geboortedatum: 29.6.1991 Nationaliteit: Russisch Geslacht: mannelijk Fiscaal identificatienummer: 561410364291 Ilya Bocharov was verantwoordelijk voor de planning en voorbereiding van een operatie in Estland waarbij eigendommen van openbare figuren die zich uitgesproken hebben tegen de Russische aanvalsoorlog tegen Oekraïne werden beschadigd, en monumenten die verband houden met de Tweede Wereldoorlog werden geschonden. Daarbij handelde hij onder leiding, in het belang en op verzoek van de Russische militaire buitenlandse-inlichtingendienst (GRU) om plegers in te huren om de aanslagen uit te voeren. Bij de aanslagen werden de voertuigen van de Estse minister van Binnenlandse Zaken en van de hoofdredacteur van een Russischtalige krant geviseerd. De veiligheidsdiensten van Estland konden verdere aanslagen tegen andere openbare figuren voorkomen. Daarnaast werden verscheidene oorlogsmonumenten in Estland beklad met verf en tekeningen van hakenkruisen. De operatie had tot doel angst, paniek en spanning te zaaien in de Estse samenleving, en personen die kritisch staan tegenover de Russische acties en beleidsmaatregelen te intimideren. Als medewerker in het GRU-netwerk, is Ilya Bocharov verantwoordelijk voor de uitvoering van acties van de regering van de Russische Federatie die de democratie, de rechtsstaat, de stabiliteit of de veiligheid in een lidstaat ondermijnen of bedreigen, door het plannen en aansturen van gewelddaden, met inbegrip van activiteiten om personen die kritisch staan tegenover de acties of beleidsmaatregelen van de Russische Federatie het zwijgen op te leggen, te intimideren, onder druk te zetten, of om represailles tegen die personen te nemen. 20.5.2025 19. Elena KOLBASNIKOVA (Russisch: Елена КОЛБАСНИКОВА) Nationaliteit: Oekraïens, Russisch Geboortedatum: 20.3.1975 Geboorteplaats: Dnipro, Socialistische Sovjetrepubliek Oekraïne (nu Oekraïne) Geslacht: vrouwelijk Elena Kolbasnikova is een Russisch staatsburger die nauwe banden onderhoudt met en financieel gesteund wordt door Rossotrudnichestvo, een Russische staatsentiteit. Kolbasnikova heeft politieke structuren opgericht met Duitse extreemrechtse antidemocratische politieke krachten ter ondersteuning van de Russische destabilisatie van Oekraïne. Zij is in een rechtbank van laatste aanleg in Duitsland veroordeeld wegens haatspraak voor haar ondermijning van de Oekraïense soevereiniteit en uitlatingen tegen de Duitse openbare instellingen. Er lopen nog andere strafrechtelijke onderzoeken naar haar steun voor separatisten in de Donbas in de vorm van militair materieel, via fondsenwervingen en het verstrekken van hulp aan separatistische groeperingen. Kolbasnikova verdedigde bovendien de door haar echtgenoot, Rostislav Teslyuk, begane gewelddaden tegen tegendemonstranten en organiseerde automanifestaties om Oekraïense minderjarigen die bescherming zochten in Duitsland te intimideren. Zij ondersteunt derhalve acties van de regering van de Russische Federatie die de democratie, de rechtsstaat, de stabiliteit of de veiligheid in een lidstaat ondermijnen door middel van acties die erop gericht zijn het democratische politieke proces in Duitsland te ondermijnen. Zij ondersteunt ook acties van de regering van de Russische Federatie die de veiligheid van een derde land (Oekraïne) ondermijnen, door het aanzetten tot of het faciliteren van een gewapend conflict, door separatistische bewegingen in Oekraïne te ondersteunen. Elena Kolbasnikova heeft banden met Rostislav Teslyuk, met wie ze zich samen inspant om destabiliserende activiteiten te verrichten. 20.5.2025 20. Hüseyin DOGRU Adres: Kavacık Mahallesi, Fatih Sultan Mehmet Caddesi, Tonoglu Block No.: 3, Beykoz, Istanbul, Türkiye (Istanbul, Turkije) Nationaliteit: Turks Geslacht: mannelijk Hüseyin Doğru is de oprichter en vertegenwoordiger van AFA Medya A.Ş., een in Istanbul gevestigd mediabedrijf. AFA Medya A.Ş. exploiteert “RED”, dat een aantal mediaplatforms omvat, en dat nauwe financiële en organisatorische banden onderhoudt met entiteiten en actoren die actief zijn op het gebied van Russische staatspropaganda, en nauwe structurele connecties heeft, inclusief onderlinge verwevenheid en roulerende personeelsleden, met Russische staatsmediaorganisaties. RED heeft zijn mediaplatforms — die dikwijls publiceren onder de naam “redstreamnet” of “thered.stream” — gebruikt voor systematische verspreiding van onjuiste informatie over politiek controversiële onderwerpen met de bedoeling om etnische, politieke en religieuze tweedracht te zaaien onder zijn overwegend Duitse doelpubliek, bijvoorbeeld door het verspreiden van berichten van radicale Islamitische terroristische groepen als Hamas. Tijdens een gewelddadige bezetting van een Duitse universiteit door anti-Israëlrelschoppers voerden medewerkers van RED coördinatie met de bezetters voor het verspreiden van beelden van hun vandalisme — inclusief het gebruik van Hamassymbolen — via hun onlinekanalen, en boden zij hun zodoende een exclusief mediaplatform, waardoor het gewelddadige karakter van het protest werd gefaciliteerd. Via AFA Medya ondersteunt Hüseyin Doğru derhalve acties van de regering van de Russische Federatie die de stabiliteit en de veiligheid in de Unie en in een of meer van haar lidstaten ondermijnen of bedreigen, onder meer door het indirect ondersteunen en faciliteren van gewelddadige demonstraties en door gecoördineerde informatiemanipulatie. 20.5.2025 21. Yulia Sergeevna PROKHOROVA (Russisch: Юлия Сергеевна ПРОХОРОВА) Nationaliteit: Russisch Geboortedatum: 18.2.1992 Adres: Russische Federatie, Verenigde Arabische Emiraten Voorheen Landshut, Beieren, Duitsland Geslacht: vrouwelijk Yulia Prokhorova is een Russisch staatsburger. Zij woonde tot en met 2024 in Duitsland. Yulia Prokhorova voert een socialemediacampagne waarin zij aanzet tot het opzettelijk verspillen van energie in Duitsland met de bedoeling de Russische aanvalsoorlog te ondersteunen. Tegelijk verspreidt zij in Russische staatsmedia misinformatie over de energievoorziening, de rechtsstaat, en Oekraïense vluchtelingen in Duitsland. Ook intimideerde Yulia Prokhorova Oekraïense vluchtelingen in Europa door middel van publieke aanvallen en andere vormen van belaging die zij opnam en online verspreidde. Yulia Prokhorova verleent derhalve steun aan acties en beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een lidstaat ondermijnen of bedreigen, door haar betrokkenheid bij gecoördineerde informatiemanipulatie en inmenging en het indirect steun verlenen aan acties die gericht zijn tegen economische activiteiten en diensten van algemeen belang. 20.5.2025 22. Rostislav TESLYUK (Russisch: Ростислав ТЕСЛЮК) ook bekend als Max SCHLUND (Russisch: Макс ШЛУНД) Nationaliteit: Russisch Geboortedatum: 23.4.1982 Geboorteplaats: Moskou Geslacht: mannelijk Rostislav Teslyuk is een Russisch staatsburger die nauwe banden onderhoudt met en financieel gesteund wordt door Rossotrudnichestvo, een Russische staatsentiteit. Rostislav Teslyuk heeft politieke structuren opgericht met Duitse extreemrechtse antidemocratische politieke krachten ter ondersteuning van de Russische destabilisatie van Oekraïne. Er lopen strafrechtelijke onderzoeken naar zijn steun voor separatisten in de Donbas in de vorm van militair materieel. Rostislav Teslyuk beging samen met Elena Kolbasnikova gewelddaden tegen tegendemonstranten en organiseerde automanifestaties om Oekraïense minderjarigen die bescherming zochten in Duitsland te intimideren. Hij ondersteunt derhalve acties van de regering van de Russische Federatie die de democratie, de rechtsstaat, de stabiliteit of de veiligheid van een lidstaat (Duitsland) ondermijnen door middel van acties die erop gericht zijn het democratische politieke proces in Duitsland te ondermijnen. Hij is ook verantwoordelijk voor acties van de regering van de Russische Federatie die de veiligheid van een derde land (Oekraïne) ondermijnen, door het aanzetten tot of het faciliteren van een gewapend conflict, door separatistische bewegingen in Oekraïne te ondersteunen. Rostislav Teslyuk heeft banden met Elena Kolbasnikova, met wie ze zich samen inspant om destabiliserende activiteiten te verrichten. 20.5.2025 23. Alina LIPP Functie: oorlogscorrespondente Geboortedatum: 17.9.1993 Geboorteplaats: Hamburg Nationaliteit: Duits Geslacht: vrouwelijk Alina Lipp beheert het blog “Neues aus Russland”, waarin zij stelselmatig misinformatie over Ruslands aanvalsoorlog tegen Oekraïne verspreidt en de Oekraïense regering delegitimeert, vooral om de publieke opinie in Duitsland wat betreft de steun voor Oekraïne te manipuleren. Daarnaast gebruikt zij haar rol als oorlogscorrespondente bij de Russische strijdkrachten in Oost-Oekraïne om Russische oorlogspropaganda te verspreiden. Zij verschijnt regelmatig in amusementsprogramma’s voor de strijdkrachten en propagandashows op de Russische militaire televisiezender Zvezda. Alina Lipp geeft derhalve uitvoering en ondersteuning aan acties van de regering van de Russische Federatie die de veiligheid en de stabiliteit in de Unie en in een derde land (Oekraïne) ondermijnen of bedreigen door gecoördineerde informatiemanipulatie en inmenging, en door het faciliteren van een gewapend conflict in een derde land. 20.5.2025 24. Viktor Volodymyrovych MEDVEDCHUK (Oekraïens: Віктор Володимирович МЕДВЕДЧУК) (Russisch: Виктор Владимирович МЕДВЕДЧУК) Functie: politicus, zakenman, feitelijke media-eigenaar Geboortedatum: 7.8.1954 Geboorteplaats: Pochet, kraj Krasnoyarsk, Russische SFSR, USSR Nationaliteit: Russisch Geslacht: mannelijk Adres: Moskou Oekraïens fiscaal identificatienummer (Код ДРФО): 1994214296 ( ongeldig ) Viktor Medvedchuk is een voormalig Oekraïens politicus en zakenman die een vooraanstaand pleitbezorger was van een pro-Russische koers in Oekraïne en die beleidsmaatregelen en acties promootte die bedoeld waren om de geloofwaardigheid en de legitimiteit van de regering van Oekraïne te ondergraven. Viktor Medvedchuk onderhoudt nauwe persoonlijke banden, en heeft zich geassocieerd met, de president van de Russische Federatie, Vladimir Putin. Via zijn medestanders, onder wie Artem Marchevskyi, controleerde Viktor Medvedchuk Oekraïense mediakanalen, die hij gebruikte voor het verspreiden van pro-Russische propaganda in Oekraïne en daarbuiten. Na het begin van Ruslands aanvalsoorlog tegen Oekraïne verspreidde Viktor Medvedchuk Russische propagandaverhalen over de oorlog, waarmee de Oekraïense soevereiniteit werd ondermijnd. Daartoe richtte Viktor Medvedchuk in april 2023 een politieke beweging in Rusland op met de naam “Another Ukraine” (Een Ander Oekraïne). Met zijn medestanders en geassocieerde entiteiten, onder wie Artem Marchevskyi en het mediakanaal Voice of Europe, is Viktor Medvedchuk in nauwe coördinatie met de Russische autoriteiten beïnvloedingsoperaties blijven financieren en uitvoeren, gericht op politieke partijen en individuele politici in Europa. Die activiteiten hadden tot doel de belangen van de Russische Federatie op het gebied van het buitenlands beleid te ondersteunen en de invloed daarvan te verspreiden, ook in de periode voorafgaand aan de verkiezingen voor het Europees Parlement in 2024. Tot die activiteiten behoorde het verstrekken van financiële middelen aan individuele politieke actoren in Europa, onder wie geselecteerde kandidaten voor de verkiezingen van het Europees Parlement, en voor samenwerking met journalisten. Viktor Medvedchuk heeft leiding gegeven aan en gezag behouden over de kwaadwillige activiteiten van Artem Marchevskyi en Voice of Europe, met gebruikmaking van Artem Marchevskyi’s feitelijke leiding van Voice of Europe. Viktor Medvedchuk is derhalve verantwoordelijk voor het uitvoeren en ondersteunen van acties of beleidsmaatregelen van de regering van de Russische Federatie die de democratie en de stabiliteit in de Unie en in een derde land ondermijnen of bedreigen en die de soevereiniteit of de onafhankelijkheid van verscheidene lidstaten van de Unie en van Oekraïne ondermijnen, of behaalt voordeel uit die acties of beleidsmaatregelen, door planning van, aansturing van, betrokkenheid bij en anderszins facilitering van de belemmering of ondermijning van het democratische politieke proces, met inbegrip van de verkiezingen voor het Europees Parlement in 2024, en door planning van, aansturing van en betrokkenheid bij informatiemanipulatie en inmenging. 20.5.2025 25. Artem Pavlovich MARCHEVSKYI Artem Pavlovich MARCHEVSKIJ Artem Pavlovich MARCHEVSKIY Artěm Pavlovič MARČEVSKIJ (Oekraïens: Артем Павлович МАРЧЕВСЬКИЙ) (Russisch: Артем Павлович МАРЧЕВСКИЙ) Functie: politicus, mediaproducer, propagandist Geboortedatum: 5.7.1988 Geboorteplaats: Kyiv, Oekraïense SSR, USSR (nu Oekraïne) Nationaliteit: Oekraïens, Israëlisch Geslacht: mannelijk Adres: Hovorčovická 1079, 250 65 Líbeznice, Tsjechië Oekraïens fiscaal identificatienummer (Код ДРФО): 3232824038 Artem Marchevskyi is een voormalig Oekraïens politicus met nauwe banden met Viktor Medvedchuk, een voormalig Oekraïens politicus en zakenman met nauwe connecties met de regering van de Russische Federatie. Via zijn positie in de pro-Russische partij “Opposition Platform — For Life” en in een televisiezender die pro-Russische propaganda verspreidt, steunde en hielp Artem Marchevskyi Viktor Medvedchuk van 2018 tot en met 2021. Artem Marchevskyi en Viktor Medvedchuk bleven hun activiteiten met elkaar coördineren nadat beiden Oekraïne hadden verlaten na de Russische invasie in 2022; Viktor Medvedchuk zorgde voor de aansturing van en het toezicht op de activiteiten van Artem Marchevskyi ten behoeve van de opbouw van Medvedchuks beïnvloedingsnetwerk in de Unie en haar lidstaten. Artem Marchevskyi speelde een belangrijke rol bij het verspreiden van gecoördineerde desinformatie en vertekende narratieven ter ondersteuning van de belangen van de Russische Federatie op het gebied van het buitenlands beleid en ter verspreiding van haar invloed, ook in de periode vóór de verkiezingen van 2024 voor het Europees Parlement, door ondermijning van de geloofwaardigheid en het publieke imago van Oekraïne en de pogingen van het land om zich te verweren tegen Ruslands aanvalsoorlog. Artem Marchevskyi speelde een sleutelrol bij de verwerving van het mediamerk “Voice of Europe” en het onderbrengen van de activiteiten daarvan in een bedrijf met dezelfde naam. Als het geheime hoofd van Voice of Europe heeft Artem Marchevskyi het bedrijf gebruikt voor het doorsluizen van geld voor de beloning van propagandisten en voor het opbouwen van een beïnvloedingsnetwerk tussen Medvedchuk en diens medestanders en vertegenwoordigers van politieke partijen in Europa. Artem Marchevskyi is derhalve verantwoordelijk voor acties of beleidsmaatregelen van de regering van de Russische Federatie die de democratie en de stabiliteit in de Unie en in Oekraïne ondermijnen of bedreigen en die de soevereiniteit of de onafhankelijkheid van verscheidene lidstaten van de Unie en van Oekraïne ondermijnen, door zijn betrokkenheid bij en anderszins faciliteren van de belemmering of ondermijning van het democratische politieke proces en door het plannen, aansturen en initiëren van informatiemanipulatie en inmenging. 20.5.2025 26. Natallia SUDLIANKOVA ook bekend als Natallia SUDLENKOVA Natalia SUDLENKOVA Natalia SUDLIANKOVÁ (ŠEVKOVÁ) Natalija SUDLIANKOVÁ (ŠEVKOVÁ) (Russisch: Наталья СУДЛЕНКОВА (ШЕВКО)) ook bekend als Natalyia KORNELYUK (Russisch: Наталья КОРНЕЛЮК) Functie: journalist, media- en PR-consultant, coördinator Geboortedatum: 9.6.1964 Geboorteplaats: Belarus Nationaliteit: Belarussisch Geslacht: vrouwelijk Adres: Borovanského 2381/22, 155 00 Praag, Tsjechië Identiteitsdocumenten: Reisdocument: U0002974, geldig tot en met 18.3.2031 Verblijfsvergunning: 001631077, geldig tot en met 13.3.2034 Natallia Sudliankova is journalist en media- en PR-consultant die mediaproducten op maat produceert waarin sprake is van informatiemanipulatie en verspreiding van misleidende narratieven ter ondersteuning van de belangen van de Russische Federatie op het gebied van het buitenlands beleid en ter ondermijning van het publieke vertrouwen in de democratische waarden en processen van Tsjechië en de Europese Unie. Sudliankova krijgt al lange tijd opdrachten en wordt daarvoor financieel beloond. Zij speelt een belangrijke rol bij het plannen en aansturen van gecoördineerde informatiemanipulatie gericht op het grote publiek in Tsjechië en in andere lidstaten, en werkt samen met Russische staatsentiteiten (Rosatom, Pravfond), entiteiten die de belangen van de Russische Federatie behartigen (Immortal Regiment of Russia) en met Alexey Nikolayevich Shavrov, een officier van het hoofddirectoraat van de generale staf van de strijdkrachten van de Russische Federatie (GRU). Natallia Sudliankova is derhalve verantwoordelijk voor acties of beleidsmaatregelen van de regering van de Russische Federatie die de democratie en de stabiliteit in de Unie en in Oekraïne ondermijnen of bedreigen en die de soevereiniteit of de onafhankelijkheid van verscheidene lidstaten van de Unie en van Oekraïne ondermijnen, door het plannen, aansturen en initiëren van informatiemanipulatie. 20.5.2025 27. Iurie NECULITI (Russisch: Юрие НЕКУЛИТИ) Functie: CEO van Stark Industries Nationaliteit: Moldavisch Geslacht: mannelijk Adres: 71-75 Shelton Street, Covent Garden, London, United Kingdom (Londen, Verenigd Koninkrijk); Chisinau, Republiek Moldavië Geboorteplaats: Bender, Republiek Moldavië Iurie Neculiti is CEO van Stark Industries Solutions Ltd., een webhostingdienst die is geregistreerd als een postbusbedrijf in het Verenigd Koninkrijk. Het bedrijf biedt serverhosting, met serverlocaties overal ter wereld. Stark maakt het voor allerlei actoren die door de Russische staat worden gesteund of daar banden mee hebben, mogelijk destabiliserende activiteiten te ondernemen, waaronder gecoördineerde informatiemanipulatie en inmenging en cyberaanvallen tegen de Unie en derde landen, door diensten te verlenen die bedoeld zijn om de genoemde activiteiten voor de Europese rechtshandhavings- en beveiligingsinstanties te verbergen. Als CEO van Stark Industries Solutions Ltd. verleent Neculiti derhalve steun aan acties van de regering van de Russische Federatie die de democratie en de rechtsstaat, de stabiliteit of de veiligheid in de Unie, in een van haar lidstaten en in een derde land bedreigen, door facilitering van informatiemanipulatie en inmenging, alsmede van acties die gericht zijn tegen de werking van democratische instellingen, economische activiteiten of diensten van openbaar belang. Iurie Neculiti heeft banden met Ivan Neculiti en Stark Industries. 20.5.2025 28. Ivan NECULITI (Russisch: Иван НЕКУЛИТИ) Functie: eigenaar van Stark Industries en PQ Hosting Nationaliteit: Moldavisch Geslacht: mannelijk Adres: 71-75 Shelton Street, Covent Garden, London, United Kingdom (Londen, Verenigd Koninkrijk); Chisinau, Republiek Moldavië Geboorteplaats: Bender, Republiek Moldavië Ivan Neculiti is eigenaar van Stark Industries Solutions Ltd., een webhostingdienst die is geregistreerd als een postbusbedrijf in het Verenigd Koninkrijk. Het bedrijf biedt serverhosting met serverlocaties overal ter wereld. Stark maakt het voor allerlei actoren die door de Russische staat worden gesteund of daar banden mee hebben, mogelijk destabiliserende activiteiten te ondernemen, waaronder gecoördineerde informatiemanipulatie en inmenging en cyberaanvallen tegen de Unie en derde landen, door diensten te verlenen die bedoeld zijn om de genoemde activiteiten voor de Europese rechtshandhavings- en beveiligingsinstanties te verbergen. Ivan Neculiti heeft banden met Iurie Neculiti en Stark Industries. Als eigenaar van Stark Industries Solutions Ltd. verleent Ivan Neculiti derhalve steun aan acties van de regering van de Russische Federatie die de democratie en de rechtsstaat, de stabiliteit of de veiligheid in de Unie, in een van haar lidstaten en in een derde land bedreigen, door facilitering van informatiemanipulatie en inmenging, alsmede van acties die gericht zijn tegen de werking van democratische instellingen, economische activiteiten of diensten van openbaar belang. 20.5.2025 29. Andrei KHARKOVSKY (Russisch: Андрей ХАРКОВСКИЙ) Functie: Vooraanstaand lid van de “Union of Cossack Warriors of Russia and Abroad” (Unie van Russische en buitenlandse Kozakkenstrijders) Nationaliteit: Russisch Geboorteplaats: Oblast Tomsk, Rusland Geslacht: mannelijk Adres: Duitsland Andrei Kharkovsky is een in Duitsland woonachtige Russische staatsburger. In Duitsland fungeert Kharkovsky als vertegenwoordiger van de “Union of Cossack Warriors of Russia and Abroad”, onder meer door militair aandoende bijeenkomsten voor haar leden te organiseren. De “Union of Cossack Warriors of Russia and Abroad” is een entiteit met banden met de regering van de Russische Federatie die deelneemt aan Ruslands aanvalsoorlog en gewelddadigheden in Oekraïne ter ondersteuning van de pro-Russische separatisten met als zogenaamde “historische missie” om het zuiden en oosten van Oekraïne weer onder Russisch gezag te brengen. Als lid van de “Union of Cossack Warriors of Russia and Abroad”, is Kharkovsky betrokken bij gewelddaden. Andrei Kharkovsky verleent derhalve steun aan acties van de regering van de Russische Federatie die de soevereiniteit en de veiligheid van Oekraïne ondermijnen omdat het doel ervan is de grondwettelijke orde van Oekraïne omver te werpen. 20.5.2025 30. Anatoli Yurevich ABRAMOV (Russisch: Анатолий Юрьевич АБРАМОВ) Functie: directeur van de vestiging van het General Radio Frequency Centre in het Noordwestelijk Federaal District Nationaliteit: Russisch Geslacht: mannelijk Anatoly Abramov is de directeur van de vestiging van het General Radio Frequency Centre (GRFC) in het Noordwestelijk Federaal District. Vestigingshoofden worden benoemd en ontslagen door de directeur van het GRFC met de goedkeuring van Roskomnadzor, en treden op namens het GRFC. Anatoly Yurievich Abramov ziet toe op het gebruik van radiofrequenties en -apparatuur in de oblast Kaliningrad. Recentelijk werd de uitval van GPS-signalen in verscheidene Europese landen in verband gebracht met elektronische-oorlogsactiviteiten vanuit Kaliningrad, waaronder jamming en spoofing van GPS-signalen, waardoor in de eerste plaats de Baltische landen werden getroffen. Die activiteiten leidden tot verstoringen van de civiele luchtvaart. De onderdrukking van GPS-signalen vereist de toestemming van het GRFC. Anatoly Abramov is derhalve verantwoordelijk voor het plannen en aansturen van, directe of indirecte betrokkenheid bij, alsook het ondersteunen of anderszins faciliteren van acties of beleidsmaatregelen van de regering van de Russische Federatie die de stabiliteit of de veiligheid in de Unie of in verscheidene van haar lidstaten ondermijnen of bedreigen, door het ondernemen van acties die gericht zijn tegen het functioneren van kritieke infrastructuur. 20.5.2025 31. Ruslan Vasilyevich NESTERENKO (Russisch: Руслан Васильевич НЕСТЕРЕНКО) Functie: waarnemend algemeen directeur van het General Radio Frequency Centre Nationaliteit: Russisch Geslacht: mannelijk Ruslan Nesterenko is waarnemend algemeen directeur van het General Radio Frequency Centre (GRFC). Hij ziet toe op het gebruik van radiofrequenties en op de naleving van de wetgeving. Recentelijk werd de uitval van GPS-signalen in verscheidene Europese landen in verband gebracht met elektronische-oorlogsactiviteiten vanuit Kaliningrad (Rusland), waaronder jamming en spoofing van GPS-signalen, waardoor in de eerste plaats de Baltische landen werden getroffen en de civiele luchtvaart werd verstoord. De onderdrukking van GPS-signalen vereist de toestemming van het GRFC. Onder leiding van Nesterenko is het GRFC betrokken bij het plannen en ondersteunen van informatiemanipulatie en inmenging met gevolgen voor lidstaten van de Unie. Luidens het oprichtingsbesluit van het GRFC vertegenwoordigt zijn algemeen directeur de belangen van het bedrijf in Rusland en daarbuiten. Ruslan Nesterenko is derhalve verantwoordelijk voor het plannen en aansturen van, directe of indirecte betrokkenheid bij, alsook het ondersteunen of anderszins faciliteren van acties of beleidsmaatregelen van de regering van de Russische Federatie die de stabiliteit of de veiligheid in de Unie of in verscheidene van haar lidstaten ondermijnen of bedreigen, door zijn betrokkenheid bij acties die gericht zijn tegen het functioneren van kritieke infrastructuur en door het ondersteunen of anderszins faciliteren van informatiemanipulatie en inmenging 20.5.2025 32. Viktor Aleksandrovitch LUKOVENKO (Russisch: Виктор Александрович ЛУКОВЕНКО) ook bekend als Viktor VASILEV (Russisch: Виктор ВАСИЛЬЕВ) Functie: Hoofd van het persbureau “African Initiative” Geboortedatum: 6.4.1985 Nationaliteit: Oezbeeks Geslacht: mannelijk Viktor Lukovenko is al vele jaren actief op het Afrikaanse continent, eerder als lid van de Wagnergroep en thans als hoofd van het persbureau “African Initiative”. Hij is betrokken bij het verspreiden van Russische propaganda op het continent. Hij heeft banden met bekende figuren op het gebied van Russische propaganda in Afrika. Voorts werd Viktor Lukovenko in 2022, vóór de oorlog, uitgezonden naar Oekraïne om, onder supervisie van een GRU-kolonel, pro-Russische sympathisanten te ronselen. Viktor Lukovenko is derhalve verantwoordelijk voor het uitvoeren en ondersteunen van acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een of meer van haar lidstaten ondermijnen of bedreigen, door het plannen en aansturen van, directe en indirecte betrokkenheid bij, alsook het ondersteunen en faciliteren van informatiemanipulatie en inmenging. 20.5.2025 33. Oleg Anatoliyovych VOLOSHIN (Oekraïens: Олег Анатолійович Волошин); (Russisch: Олег Анатольевич Волошин) Nationaliteit: Russisch Geboortedatum: 7.4.1981 Geboorteplaats: Mykolajiv, USRR (nu Oekraïne) Paspoortnummer: ET870130 Nummer identiteitskaart: 1981040705733; 2968200719 Geslacht: mannelijk Oleg Voloshin is een voormalig Oekraïens parlementslid en lid van de pro-Russische politieke partij “Opposition Platform For Life” (OPFL). Hij maakt deel uit van het netwerk achter “Voice of Europe” en is actief op Golos.eu en PolitWera, beide platforms die desinformatie en pro-Russische narratieven verspreiden. Hij was betrokken bij smeergeldbetalingen aan westerse politici. Oleg Voloshin heeft gebruikgemaakt van zijn positie als Oekraïense afgevaardigde in de Parlementaire Vergadering van de Raad van Europa (2019-2023) om uitvoering te geven aan de strategie van Russische inmenging in Europa onder leiding van de pro-Russische oligarch Viktor Medvedchuk, de leider van OPFL. Meer bepaald heeft Voloshin Medvedchuks “vredesplan” voor Oekraïne gepromoot, dat gelinkt is aan het Russische narratief over Ruslands aanvalsoorlog. Om Europese verkozen vertegenwoordigers voor zijn zaak te winnen, heeft hij conferenties met Franse en Duitse parlementariërs georganiseerd waarbij hij beweerde dat het “Normandiëkwartet” (Frankrijk, Duitsland, Oekraïne, Rusland) zogenaamd een parlementaire dimensie heeft buiten het officiële kader. Het meest recente evenement werd door Voloshin georganiseerd in de Franse Senaat op 11 februari 2022 (“Vredesproces in Oekraïne: hoe kunnen we de impasse doorbreken”), enkele dagen voor de invasie van Oekraïne door het Russische leger. Oleg Voloshin is derhalve verantwoordelijk voor het uitvoeren en ondersteunen van acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid van de Unie en haar lidstaten, met inbegrip van Duitsland, ondermijnen of bedreigen, of behaalt voordeel uit die acties of beleidsmaatregelen, door het plannen en aansturen van en directe en indirecte betrokkenheid bij de belemmering en de ondermijning van het democratische politieke proces. 20.5.2025 34. Justin Blaise TAGOUH (Russisch: Жюстин Блез ТАГУ) Functie: CEO van de persgroep International Afrique Media (IAM), waartoe ook de televisiezender Afrique Média, IAM press review en Courrier Confidentiel behoren Geboortedatum: 1959 Geslacht: mannelijk Justin Tagouh is CEO van de persgroep International Africa Media. Die mediagroep heeft rechtstreekse banden met de Russische autoriteiten, en verspreidt Russische en antiwesterse narratieven in Afrikaanse landen. Justin Tagouh is derhalve verantwoordelijk voor het uitvoeren en ondersteunen van acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een of meer van haar lidstaten ondermijnen of bedreigen, door het plannen en aansturen van, directe of indirecte betrokkenheid bij, alsook het ondersteunen of anderszins faciliteren van gecoördineerde informatiemanipulatie en inmenging. 20.5.2025 35. Mikhaïl Mikhaïlovich PRUDNIKOV ook bekend als “Micha” (Russisch: Михаил Михайлович ПРУДНИКОВ) Functie: lid van Africa Politology, een entiteit die verantwoordelijk is voor desinformatie en Russische propaganda in de Centraal-Afrikaanse Republiek Geboorteplaats: Oblast Tambov Nationaliteit: Russisch Geslacht: mannelijk Mikhaïl Prudnikov is een Russische activist op het gebied van desinformatie die actief is in de Centraal-Afrikaanse Republiek (CAR) en die nauwe banden onderhoudt met diverse geledingen van de Wagnergroep, en in de CAR via diverse kranten en netwerken een desinformatiecampagne voert. In het bijzonder heeft hij een narratief tegen westerse landen ontwikkeld en heeft hij deelgenomen aan communicatieacties ter ondermijning en bedreiging van het imago van de Unie in de CAR. Mikhaïl Prudnikov is derhalve verantwoordelijk voor het uitvoeren en ondersteunen van acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een of meer van haar lidstaten ondermijnen of bedreigen, door het plannen en aansturen van, directe of indirecte betrokkenheid bij, alsook het ondersteunen of anderszins faciliteren van informatiemanipulatie en inmenging. 20.5.2025 36. Sylvain AFOUA (Russisch: Сильвен АФУА) ook bekend als Egountchi BEHANZIN (Russisch: Эгунчи БЕХАНЗИН) Functie: oprichter van de pan-Afrikaanse groep “Ligue de défense noire Africaine” (LDNA); influencer/activist bekend onder het pseudoniem “Egountchi Behanzin”. Geboortedatum: 5.11.1988 Geboorteplaats: Madjikpeto, Togo Nationaliteit: Frans, Togolees Geslacht: mannelijk Website: www.egountchibehanzin.com Sylvain Afoua is een pro-Russische activist, oprichter van de “ Ligue de défense noire Africaine ” (LDNA), een groep die betrokken is bij aanslagen op het Franse grondgebied. De structuur werd ontbonden bij een Frans ministerieel decreet van 29 september 2021 wegens het verspreiden van een ideologie die opriep tot haat, discriminatie en geweld. Sylvain Afoua verspreidt Russische narratieven en misinformatie over de aanvalsoorlog tegen Oekraïne, met name op het Afrikaanse continent. Zijn boodschap wordt verspreid via sociale netwerken en de website van zijn vereniging. Hij wordt regelmatig uitgenodigd op Russische fora en heeft bovendien financiële banden met de Wagnergroep. Sylvain Afoua is derhalve verantwoordelijk voor het uitvoeren en ondersteunen van acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een of meer van haar lidstaten ondermijnen of bedreigen, of behaalt voordeel uit die acties of beleidsmaatregelen, door het plannen en aansturen van, directe of indirecte betrokkenheid bij, alsook het ondersteunen of anderszins faciliteren van informatiemanipulatie en inmenging. 20.5.2025 37. Thomas RÖPER (Russisch: Томас Рёпер) Functie: oorlogscorrespondent Geboortedatum: 26.11.1971 Geboorteplaats: Bremen Nationaliteit: Duits Geslacht: mannelijk Thomas Röper is een Duitse blogger. Via zijn netwerk van onlinekanalen dat luistert naar de naam “Anti-Spiegel” verspreidt hij stelselmatig misinformatie over Ruslands aanvalsoorlog tegen Oekraïne en delegitimeert hij de Oekraïense regering, vooral om de publieke opinie in Duitsland wat betreft de steun voor Oekraïne te manipuleren. Voorts legitimeert hij Ruslands illegale annexatie van Oekraïens grondgebied door dienst te doen als een verkiezings-“waarnemer” en deel te nemen aan een campagne voor het promoten van Ruslands illegale referendum over de afscheiding van Oekraïne in de door Rusland bezette gebieden. Daarnaast trad hij op als woordvoerder van de regering van de Russische Federatie ter verspreiding van Russische propagandanarratieven, onder meer in het Arria-forum van de VN. Thomas Röper is derhalve betrokken bij en verleent steun aan informatiemanipulatie en inmenging en faciliteert een gewapend conflict in een derde land. 20.5.2025” 2) de volgende vermeldingen worden toegevoegd aan de rubriek “B. Rechtspersonen, entiteiten en lichamen”: Naam Identificatiegegevens Redenen Datum van plaatsing op de lijst “4. AFA Media ook bekend als RED AFA Medya Anonim Şirketi ook bekend als RED AFA Медиа Adres: Kavacık Mahallesi, Fatih Sultan Mehmet Caddesi, Tonoglu Block No.: 3, Beykoz, Istanbul, Türkiye (Istanbul, Turkije) Soort entiteit: mediabedrijf Plaats van registratie: Istanbul Registratiedatum: 22.11.2022 Btw-nr.: 0081804196 Registratienummer: 423277-5 Hoofdvestiging: Turkije Website: https://thered.stream/imprint/ Oprichter: Hüseyin Dogru AFA Medya A.Ş. is een in Istanbul gevestigd mediabedrijf. AFA Medya A.Ş. exploiteert “RED”, dat een aantal mediaplatforms omvat, en dat nauwe financiële en organisatorische banden onderhoudt met entiteiten en actoren die actief zijn op het gebied van Russische staatspropaganda, en die innige structurele connecties heeft, inclusief onderlinge verwevenheid en roulerende personeelsleden, met Russische staatsmediaorganisaties. RED heeft zijn mediaplatforms — die dikwijls publiceren onder de naam “redstreamnet” of “theredstream” — gebruikt voor systematische verspreiding van onjuiste informatie over politiek controversiële onderwerpen met de bedoeling om etnische, politieke en religieuze tweedracht te zaaien onder zijn overwegend Duitse doelpubliek, bijvoorbeeld door het verspreiden van berichten van radicale Islamitische terroristische groepen als Hamas. Tijdens de gewelddadige bezetting van een Duitse universiteit door anti-Israëlrelschoppers voerden medewerkers van RED coördinatie met die bezetters voor het verspreiden van hun vandalisme — inclusief het gebruik van Hamassymbolen — via de onlinekanalen van RED, en boden zij hun zodoende een exclusief mediaplatform. AFA Medya Anonim Şirketi ondersteunt derhalve acties van de regering van de Russische Federatie die de stabiliteit en de veiligheid in de Unie en in een of meer van haar lidstaten ondermijnen, onder meer door het indirect ondersteunen en faciliteren van gewelddadige demonstraties en betrokkenheid bij informatiemanipulatie. 20.5.2025 5. Voice of Europe (Russisch: Голос Европы) Adres: Krakovská 583/9, 110 00 Prague, Czech Republic (Praag, Tsjechië) Website: www.voiceofeurope.com, www.voiceofeurope.eu Soort entiteit: Vennootschap met beperkte aansprakelijkheid (s.r.o.) Plaats van registratie: Praag Registratiedatum: 14.3.2023 Registratienummer: CZ05185327 Hoofdvestiging: Tsjechië Voice of Europe is een onlinemediakanaal dat een systematische internationale campagne voert van mediamanipulatie en verdraaiing van feiten via zijn website en accounts op Facebook, YouTube, Telegram en X. Voice of Europe verspreidde een gecoördineerde stroom van desinformatie over Oekraïne, de Unie en haar lidstaten met de bedoeling om de belangen van de Russische Federatie op het gebied van het buitenlands beleid te ondersteunen. Het ondermijnde stelselmatig het publieke imago van Oekraïne en de pogingen van het land om zich te verweren tegen Ruslands aanvalsoorlog, alsmede de geloofwaardigheid van de door de Unie en haar lidstaten geleverde bijstand aan de defensie van Oekraïne, ook in de periode vóór de verkiezingen voor het Europees Parlement van 2024. Voice of Europe werd in het geheim gefinancierd en geleid door Viktor Medvedchuk, een pro-Russische Oekraïense politicus en zakenman met nauwe banden met de leiders van de Russische Federatie, via zijn medestander Artem Marchevskyi. Voice of Europe werd gebruikt voor het doorsluizen van geld voor de beloning van propagandisten en het opbouwen van een beïnvloedingsnetwerk tussen Medvedchuk en diens medestanders en vertegenwoordigers van politieke partijen in Europa. Voice of Europe was derhalve betrokken bij activiteiten die hebben geholpen bij het opbouwen van het beïnvloedingsnetwerk van Viktor Medvedchuk in de Unie en haar lidstaten. Door zijn activiteiten geeft Voice of Europe uitvoering en verleent het ondersteuning aan acties of beleidsmaatregelen van de regering van de Russische Federatie die de democratie en de stabiliteit in de Unie en in Oekraïne ondermijnen of bedreigen en die de soevereiniteit of de onafhankelijkheid van verscheidene lidstaten van de Unie ondermijnen door zijn betrokkenheid bij en anderszins faciliteren van de belemmering of ondermijning van het democratische politieke proces, met inbegrip van de verkiezingen voor het Europees Parlement in 2024, en door gecoördineerde informatiemanipulatie en inmenging. 20.5.2025 6. Norebo JSC Adres: Office 510, 43 Schmidta Street, 183038 Murmansk, Russian Federation (Moermansk, Russische Federatie) Soort entiteit: vennootschap op aandelen Plaats van registratie: Moermansk Registratiedatum: 2.11.2007 Registratienummer: 1201000007889 FIN / KPP: 2901170107 / 519001001 Norebo JSC is een Russisch visserijbedrijf. Vaartuigen die eigendom zijn van en geëxploiteerd worden door Norebo JSC, vertonen bijzondere verplaatsingspatronen die niet stroken met de normale economische praktijken en visserijactiviteiten. Die verplaatsingspatronen, zoals herhaalde nabijheid bij kritieke infrastructuur en militaire locaties en ogenschijnlijk doelloze aanwezigheid, suggereren kwaadwillige doelstellingen. Die verplaatsingspatronen zijn, onder meer door de autoriteiten van lidstaten en derde landen, in verband gebracht met de door de Russische staat gesteunde bewakingscampagne die gebruikmaakt van onder meer civiele trawlers voor het uitvoeren van spionagetaken ten aanzien van civiele en militaire infrastructuur in de Noord- en de Oostzee. Die activiteiten kunnen toekomstige sabotageoperaties faciliteren. Schepen die eigendom zijn van en worden geëxploiteerd door Norebo JSC, zijn ook uitgerust met technologie die voor spionagedoeleinden kan worden ingezet. Voor een schip van Norebo geldt vanwege spionageactiviteiten een toegangsverbod tot de Nederlandse havenfaciliteiten. Norebo JSC heeft ook verschillende leningen gekregen van Sberbank, een Russische staatsbank. Verder heeft Rusland in juli 2022 zijn nieuwe “maritieme doctrine” afgekondigd, waarin het strategische belang van civiele schepen en hun bemanning voor de maritieme paraatheid wordt benadrukt, onder meer door de schepen voor te bereiden op oorlogstijd en ervoor te zorgen dat zij in vredestijd kunnen worden gebruikt door de strijdkrachten. Norebo JSC geeft derhalve uitvoering en ondersteuning aan acties van de regering van de Russische Federatie die veiligheid in de Unie, verscheidene van haar lidstaten en derde landen ondermijnen of bedreigen door het ondernemen of ondersteunen van acties ter verstoring van kritieke infrastructuur, waaronder onderzeese infrastructuur. 20.5.2025 7. Murman SeaFood (Russisch: Мурман СиФуд, Мурманские морепродукты) Adres: Ulitsa Karla Marksa, 28, Murmansk, Murmansk Oblast, Russian Federation, 183025 Soort entiteit: vennootschap met beperkte aansprakelijkheid Plaats van registratie: Moermansk Murman SeaFood (MSF) is een Russisch visserijbedrijf. De Melkart-5 (Russisch: Мелькарт–5), een vaartuig dat eigendom is van en geëxploiteerd wordt door MSF, heeft herhaaldelijk atypische gedragingen vertoond die afwijken van zijn normale economische praktijken en visserijactiviteiten, waaronder aanwezigheid in dichte nabijheid van een lopende militaire oefening van de NAVO, en regelmatige aanwezigheid dichtbij kritieke infrastructuur en militaire locaties van Noorwegen. Meer bepaald vertoonde de Melkart-5 hoogst ongebruikelijke navigatiepraktijken in de onmiddellijke nabijheid van een onderzeese kabel in de Noorse Noordzee, waarbij de kabel meerdere keren werd overgestoken, onmiddellijk voordat de kabel ernstig werd beschadigd. Daarnaast schond de bemanning van de Melkart-5 de Noorse regelgeving inzake aanlanden toen zij erop betrapt werd clandestien op onderzoek uit te trekken naar een Noorse brug die kritiek is voor militaire logistieke doeleinden. Verder heeft Rusland in juli 2022 zijn nieuwe “maritieme doctrine” afgekondigd, waarin het strategische belang van civiele schepen en hun bemanningen voor de maritieme paraatheid wordt benadrukt, onder meer door hen voor te bereiden op oorlogstijd en ervoor te zorgen dat zij in vredestijd als strijdkrachten kunnen worden ingezet. MSF geeft derhalve uitvoering en ondersteuning aan acties van de regering van de Russische Federatie die veiligheid in de Unie, verscheidene van haar lidstaten en derde landen ondermijnen of bedreigen door het ondernemen of ondersteunen van acties ter verstoring van kritieke infrastructuur, waaronder onderzeese infrastructuur. 20.5.2025 8. Gecentraliseerd federaal staatsbedrijf “Main Radio Frequency Centre” General Radio Frequency Centre GRFC Федеральное Государственное Унитарное Предприятие “Главный Радиочастотный Центр” ФГУП “ГРЧЦ” Adres: 7, Derbenevskaya nab. 7 p., Moscow 115114. 15 115114, город Москва, Дербеневская наб, д. 7 стр. 15 Soort entiteit: Federaal agentschap Plaats van registratie: Moskou, Russische Federatie Registratiedatum: 30.3.2001 BIN: 1027739334479 INN: 7706228218 KPP: 772501001 Hoofdvestiging: Rusland Het General Radio Frequency Centre (GRFC) is verantwoordelijk voor het garanderen van het juiste gebruik van radiofrequenties en toestellen voor civiele doeleinden, en ziet toe op de naleving van de wetgeving. Het is een van de voornaamste organisaties voor het bepalen van het gebruik van en het toezicht op de radiofrequentiesector. Recentelijk werd de uitval van GPS-signalen in diverse Europese landen in verband gebracht met elektronische-oorlogsactiviteiten vanuit Kaliningrad, waaronder jamming en spoofing van GPS-signalen, waardoor in de eerste plaats de Baltische landen werden getroffen. Die activiteiten leidden tot verstoringen van de civiele luchtvaart. De onderdrukking van GPS-signalen vereist de toestemming van het GRFC. Het centrum voor elektronische oorlogsvoering in Kaliningrad heeft nieuwe jammingapparatuur ontvangen en heeft oefeningen ondernomen met gebruikmaking van geavanceerde systemen die in grote gebieden de communicatie kunnen verstoren. Het GRFC is derhalve verantwoordelijk voor het plannen en aansturen van, directe of indirecte betrokkenheid bij, alsook het ondersteunen of anderszins faciliteren van acties of beleidsmaatregelen van de regering van de Russische Federatie die de stabiliteit of de veiligheid in de Unie of in verscheidene van haar lidstaten ondermijnen of bedreigen, door het ondernemen van acties die gericht zijn tegen het functioneren van kritieke infrastructuur en door het ondersteunen of anderszins faciliteren van informatiemanipulatie en inmenging. 20.5.2025 9. Stark Industries Solutions Ltd. Registratiedatum: 10.2.2022 Adres: 71-75 Shelton Street, Covent Garden, London, United Kingdom (Londen, Verenigd Koninkrijk) (postadres) Registratienummer: 13906017 Website: https://stark-industries.solutions/ Website: https://pq.hosting/ Stark Industries Solutions Ltd. is een webhostingdienst die is geregistreerd als een postbusbedrijf in het Verenigd Koninkrijk. Stark Industries Solutions Ltd. is eigendom van en wordt geëxploiteerd door de Moldavische onderdanen Ivan Neculiti en Iurie Neculiti via de webhostingdienst PQ Hosting. Het bedrijf biedt serverhosting met serverlocaties overal ter wereld. Stark maakt het voor allerlei actoren die door de Russische staat worden gesteund of daar banden mee hebben, mogelijk destabiliserende activiteiten te ondernemen, waaronder gecoördineerde informatiemanipulatie en inmenging en cyberaanvallen tegen de Unie en derde landen, door diensten te verlenen die bedoeld zijn om die genoemde activiteiten voor de Europese rechtshandhavings- en beveiligingsinstanties te verbergen. Stark Industries Solutions Ltd. verleent derhalve steun aan acties van de regering van de Russische Federatie die de democratie en de rechtsstaat, de stabiliteit en de veiligheid in de Unie, in een van haar lidstaten en in een derde land bedreigen, door facilitering van gecoördineerde informatiemanipulatie en inmenging, alsmede van acties die gericht zijn tegen de werking van democratische instellingen, economische activiteiten of diensten van openbaar belang. Stark heeft banden met Ivan Neculiti en Iurie Neculiti. 20.5.2025” ELI: http://data.europa.eu/eli/reg_impl/2025/965/oj ISSN 1977-0758 (electronic edition)",
  "source": "EUR LEX"
}