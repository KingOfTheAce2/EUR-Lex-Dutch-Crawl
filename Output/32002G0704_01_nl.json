{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002G0704(01):NL:HTML\">",
  "content": "EUR-Lex - 32002G0704(01) - NL Avis juridique important | 32002G0704(01) Resolutie van de Administratieve Commissie van 27 juni 2002 betreffende de opname van Verordening (EG) nr. 1399/1999 van de Raad, Verordening (EG) nr. 1386/2001 van het Europees Parlement en de Raad, en de Verordeningen (EG) nr. 89/2001 en (EG) nr. 410/2002 van de Commissie in bijlage II van de Overeenkomst tussen de Europese Gemeenschap en haar lidstaten, enerzijds, en de Zwitserse Bondsstaat, anderzijds, over het vrije verkeer van personen Publicatieblad Nr. C 160 van 04/07/2002 blz. 0002 - 0003 Resolutie van de Administratieve Commissie van 27 juni 2002 betreffende de opname van Verordening (EG) nr. 1399/1999 van de Raad, Verordening (EG) nr. 1386/2001 van het Europees Parlement en de Raad, en de Verordeningen (EG) nr. 89/2001 en (EG) nr. 410/2002 van de Commissie in bijlage II van de Overeenkomst tussen de Europese Gemeenschap en haar lidstaten, enerzijds, en de Zwitserse Bondsstaat, anderzijds, over het vrije verkeer van personen (2002/C 160/02) DE ADMINISTRATIEVE COMMISSIE VAN DE EUROPESE GEMEENSCHAPPEN VOOR DE SOCIALE ZEKERHEID VAN MIGRERENDE WERKNEMERS, Overwegende hetgeen volgt: (1) De Europese Gemeenschap en haar lidstaten, enerzijds, en de Zwitserse Bondsstaat, anderzijds, hebben een Overeenkomst over het vrije verkeer van personen(1) gesloten (hierna \"de Overeenkomst\" genoemd). Deze is op 21 juni 1999 ondertekend; (2) Deze Overeenkomst is op 1 juni 2002 in werking getreden; (3) Overeenkomstig artikel 8 van de Overeenkomst coördineren de overeenkomstsluitende partijen hun socialezekerheidsstelsels, met name met het oog op: a) gelijke behandeling; b) vaststelling van de toepasselijke wetgeving; c) cumulatie van de perioden die volgens de verschillende nationale wetgevingen bepalend zijn voor het verkrijgen en behouden van het recht op uitkeringen en voor het berekenen van deze uitkeringen; d) betaling van uitkeringen aan personen die op het grondgebied van de overeenkomstsluitende partijen verblijven; e) wederzijdse administratieve bijstand en samenwerking tussen de autoriteiten en de instellingen; (4) In bijlage II van de Overeenkomst worden met name de Verordeningen (EEG) nr. 1408/71 en (EEG) nr. 574/72 van de Raad, zoals gewijzigd bij Verordening (EG) nr. 118/97 van de Raad(2), alsook de latere verordeningen tot wijziging daarvan, waaronder Verordening (EG) nr. 307/1999 van de Raad van 8 februari 1999(3), vermeld; (5) De Verordeningen (EEG) nr. 1408/71 en (EEG) nr. 574/72 zijn sindsdien gewijzigd bij Verordening (EG) nr. 1399/1999 van de Raad(4), Verordening (EG) nr. 1386/2001 van het Europees Parlement en de Raad(5), Verordening (EG) nr. 89/2001 van de Commissie(6) en Verordening (EG) nr. 410/2002 van de Commissie(7); (6) In de Gemeenschap zijn deze wijzigingen op de volgende data in werking getreden: 1 september 1999 wat betreft Verordening (EG) nr. 1399/1999, 1 september 2001 wat betreft Verordening (EG) nr. 1386/2001, 7 februari 2001 wat betreft Verordening (EG) nr. 89/2001 en 25 maart 2002 wat betreft Verordening (EG) nr. 410/2002; (7) Het was niet mogelijk laatstgenoemde verordeningen in bijlage II van de Overeenkomst op te nemen alvorens deze op 21 juni 1999 ondertekend werd; (8) Een besluit van de Administratieve Commissie betreffende de opname van Verordening (EG) nr. 1399/1999 van de Raad, Verordening (EG) nr. 1386/2001 van het Europees Parlement en de Raad en de Verordeningen (EG) nr. 89/2001 en (EG) nr. 410/2002 van de Commissie in bijlage II van de Overeenkomst kan slechts na de inwerkingtreding van de Overeenkomst worden goedgekeurd; (9) Wijzigingen in bijlage II van de Overeenkomst zijn slechts na een besluit van de Administratieve Commissie bindend voor de overeenkomstsluitende partijen; (10) Overeenkomstig de bepalingen van de Verordeningen (EEG) nr. 1408/71 en (EEG) nr. 574/72 worden de socialezekerheidsstelsels van de lidstaten gecoördineerd. Indien deze verordeningen in bijlage II van de Overeenkomst worden opgenomen, wordt ook de Zwitserse Bondsstaat bij deze coördinatie betrokken; (11) Om de doelstellingen van de Overeenkomst te verwezenlijken, nemen de overeenkomstsluitende partijen overeenkomstig artikel 16 van de Overeenkomst alle nodige maatregelen om in hun betrekkingen rechten en verplichtingen toe te passen die gelijkwaardig zijn met die welke zijn vervat in de rechtsbesluiten van de Europese Gemeenschap waarnaar wordt verwezen; (12) Wanneer verschillende coördinatiebepalingen naast elkaar worden toegepast, brengt dat niet alleen meer administratieve lasten en een tragere afhandeling van aanvragen voor uitkeringen met zich, maar wordt het in sommige gevallen zelfs onmogelijk om het bedrag van de uitkering te berekenen. Bovendien wordt de samenwerking tussen de instellingen aanzienlijk bemoeilijkt; (13) Omdat de coördinatie van de socialezekerheidsstelsels van de overeenkomstsluitende partijen ingewikkeld en technisch van aard is, moeten op het grondgebied van de overeenkomstsluitende partijen gemeenschappelijke en homogene bepalingen worden toegepast; (14) Om de doelstellingen van de Overeenkomst te verwezenlijken, is een effectieve en coherente coördinatie van de socialezekerheidsstelsels van de overeenkomstsluitende partijen dan ook van essentieel belang; (15) In het belang van de personen op wie artikel 8 van de Overeenkomst van toepassing is, moeten bovengenoemde problemen worden opgelost of, indien dit niet mogelijk is, moeten de gevolgen ervan zoveel mogelijk worden beperkt, HEEFT DE VOLGENDE RESOLUTIE AANGENOMEN: 1. De Administratieve Commissie beveelt aan dat Verordening (EG) nr. 1399/1999 van de Raad, Verordening (EG) nr. 1386/2001 van het Europees Parlement en de Raad, en de Verordeningen (EG) nr. 89/2001 en (EG) nr. 410/2002 van de Commissie zo snel mogelijk na de goedkeuring van de Overeenkomst in bijlage II van de Overeenkomst worden opgenomen. 2. De Administratieve Commissie beveelt voorts aan dat, wanneer bovengenoemde verordeningen in bijlage II van de Overeenkomst worden opgenomen, wordt vastgesteld dat de bepalingen van deze verordeningen van toepassing zijn vanaf de dag van inwerkingtreding van de Overeenkomst. Gedaan te Brussel, 27 juni 2002. De voorzitter van de Administratieve Commissie Carlos García de Cortázar y Nebreda (1) PB L 114 van 30.4.2002, blz. 1. (2) PB L 28 van 30.1.1997, blz. 1. (3) PB L 38 van 12.2.1999, blz. 1. (4) PB L 164 van 30.6.1999, blz. 1. (5) PB L 187 van 10.7.2001, blz. 1. (6) PB L 14 van 18.1.2001, blz. 16. (7) PB L 62 van 5.3.2002, blz. 17.",
  "source": "EUR LEX"
}