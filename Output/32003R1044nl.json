{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003R1044:NL:HTML\">",
  "content": "EUR-Lex - 32003R1044 - NL Avis juridique important | 32003R1044 Verordening (EG) nr. 1044/2003 van de Commissie van 18 juni 2003 tot wĳziging van de Verordeningen (EG) nr. 451/2000 en (EG) nr. 1490/2002 (Voor de EER relevante tekst) Publicatieblad Nr. L 151 van 19/06/2003 blz. 0032 - 0033 Verordening (EG) nr. 1044/2003 van de Commissie van 18 juni 2003 tot wijziging van de Verordeningen (EG) nr. 451/2000 en (EG) nr. 1490/2002 (Voor de EER relevante tekst) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen(1), laatstelijk gewijzigd bij Richtlijn 2003/31/EG van de Commissie(2), en met name op artikel 8, lid 2, tweede alinea, Overwegende hetgeen volgt: (1) In Verordening (EEG) nr. 3600/92 van de Commissie(3), laatstelijk gewijzigd bij Verordening (EG) nr. 2266/2000(4), in Verordening (EG) nr. 451/2000 van de Commissie(5), laatstelijk gewijzigd bij Verordening (EG) nr. 1490/2002(6), en in Verordening (EG) nr. 1490/2002 zijn de bepalingen vastgesteld voor de uitvoering van de eerste, de tweede en de derde fase van het werkprogramma als bedoeld in artikel 8, lid 2, van Richtlijn 91/414/EEG. Dat werkprogramma loopt momenteel. (2) In het kader van de eerste fase is gebleken dat een versterkte samenwerking tussen de lidstaten nodig is om voor een snelle en samenhangende besluitvorming te kunnen zorgen. De bepalingen inzake de derde fase voorzien in vergoedingen die aan de lidstaten moeten worden betaald, niet alleen voor hun werk als rapporterende lidstaat, maar ook voor andere in die fase uit te voeren activiteiten, om ervoor te zorgen dat de nodige middelen beschikbaar zijn. Om consequent te zijn moet in Verordening (EG) nr. 451/2000 worden bepaald dat ook voor de tweede fase dergelijke vergoedingen van toepassing zijn. (3) Wanneer de Europese Autoriteit voor voedselveiligheid (EAVV) evaluaties uitvoert, kan het daarbij deskundigen raadplegen. Voor het organiseren van dergelijke raadplegingen moeten de lidstaten de nodige middelen krijgen. (4) Verordening (EG) nr. 451/2000 en Verordening (EG) nr. 1490/2002 moeten derhalve dienovereenkomstig worden gewijzigd. (5) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Wijziging van Verordening (EG) nr. 451/2000 Artikel 12 wordt als volgt gewijzigd: 1. Lid 1 wordt vervangen door: \"1. De lidstaten stellen een regeling in die de kennisgevers verplicht tot betaling van een vergoeding of retributie voor de administratieve behandeling en de evaluatie van de kennisgevingen en de dossiers.\". 2. Lid 2 wordt als volgt gewijzigd: a) punt a) wordt vervangen door: \"a) zij eisen de betaling van een vergoeding of retributie voor elke kennisgeving en voor elke indiening van een dossier;\"; b) punt c) wordt vervangen door: \"c) zij zien erop toe dat de vergoeding of retributie wordt geïnd overeenkomstig de instructies van de in bijlage VI genoemde organisatie in elke lidstaat en dat de opbrengsten ervan worden gebruikt om uitsluitend de kosten te financieren die de lidstaat werkelijk maakt voor de evaluatie en de administratieve behandeling van de kennisgevingen en de dossiers waarvoor hij als rapporteur is aangewezen, of om algemene activiteiten van de lidstaten ingevolge artikel 7 of 8 te financieren;\". Artikel 2 Wijziging van Verordening (EG) nr. 1490/2002 In artikel 17 wordt lid 2, onder c), vervangen door: \"c) zij zien erop toe dat de vergoeding of retributie wordt geïnd overeenkomstig de instructies van de in bijlage IV genoemde organisatie in elke lidstaat en dat de opbrengsten ervan worden gebruikt om uitsluitend de kosten te financieren die de lidstaat werkelijk maakt voor de evaluatie en de administratieve behandeling van de dossiers waarvoor hij als rapporteur is aangewezen, of om algemene activiteiten van de lidstaten ingevolge artikel 9, 10 of 11 te financieren;\". Artikel 3 Inwerkingtreding Deze verordening treedt in werking op de zevende dag volgende op die van haar bekendmaking in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 juni 2003. Voor de Commissie David Byrne Lid van de Commissie (1) PB L 230 van 19.8.1991, blz. 1. (2) PB L 101 van 23.4.2003, blz. 3. (3) PB L 366 van 15.12.1992, blz. 10. (4) PB L 259 van 13.10.2000, blz. 27. (5) PB L 55 van 29.2.2000, blz. 25. (6) PB L 224 van 21.8.2002, blz. 23.",
  "source": "EUR LEX"
}