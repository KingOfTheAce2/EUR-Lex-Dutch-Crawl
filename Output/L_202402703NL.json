{
  "url": "http://www.w3.org/1999/xhtml\">",
  "content": "L_202402703NL.000101.fmx.xml Publicatieblad van de Europese Unie NL L-serie 2024/2703 17.10.2024 BESLUIT (EU) 2024/2703 VAN DE RAAD van 10 oktober 2024 over het namens de Europese Unie in de Internationale Suikerraad in te nemen het standpunt met betrekking tot de verlenging van de Internationale Suikerovereenkomst 1992 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Suikerovereenkomst 1992 ( 1 ) (“de overeenkomst”) is door de Unie gesloten bij Besluit 92/580/EEG van de Raad ( 2 ) en is op 1 januari 1993 in werking getreden. De overeenkomst werd gesloten voor een periode van drie jaar tot en met 31 december 1995. (2) De Internationale Suikerraad (“ISC”) werd op grond van de artikelen 3 en 8 van de overeenkomst ingesteld om bepaalde besluiten te nemen. Op grond van artikel 45, lid 2, van de overeenkomst kan de ISC de overeenkomst verlengen, telkens met ten hoogste twee jaar. Sinds de sluiting ervan werd de overeenkomst regelmatig verlengd, telkens met twee jaar. De overeenkomst werd voor het laatst in november 2023 verlengd bij besluit van de ISC en zal tot en met 31 december 2024 van kracht blijven. (3) In 2021 is in de ISC overeengekomen om de overeenkomst, en met name de artikelen 1, 23, 25, 32, 33 en 34 te wijzigen. Oorspronkelijk was het de bedoeling dat de wijzigingen in de overeenkomst op 1 januari 2024 in werking zouden treden. Tijdens zijn 62e zitting stemde de ISC ermee in om de periode waarin de leden hun akte van aanvaarding konden neerleggen, te verlengen tot en met 30 april 2024, terwijl de inwerkingtreding van de gewijzigde overeenkomst werd uitgesteld tot 1 januari 2025. Tijdens de 64e zitting van de ISC werden die data opnieuw verschoven naar respectievelijk 30 juni 2026 en 1 januari 2027. Daarom moet de geldigheid van de overeenkomst in haar huidige bewoordingen worden verlengd. (4) Het is de bedoeling dat de ISC tijdens zijn 65e zitting op 29 november 2024 een besluit neemt over de verlenging van de overeenkomst in haar huidige bewoordingen tot en met 31 december 2026. (5) Het is passend het standpunt te bepalen dat namens de Unie moet worden ingenomen op de 65e zitting van de ISC, aangezien een verdere verlenging van de overeenkomst in het belang van de Unie is, HEEFT HET VOLGENDE BESLUIT VASTGESTELD: Artikel 1 Het namens de Unie op de 65e zitting van de Internationale Suikerraad in te nemen standpunt houdt in dat zal worden gestemd voor verlenging van de Internationale Suikerovereenkomst 1992 met nog eens twee jaar, van 1 januari 2025 tot en met 31 december 2026. Artikel 2 Dit besluit treedt in werking op de datum van de vaststelling ervan. Gedaan te Luxemburg, 10 oktober 2024. Voor de Raad De voorzitter PINTÉR S. ( 1 ) PB L 379 van 23.12.1992, blz. 16 . ( 2 ) Besluit 92/580/EEG van de Raad van 13 november 1992 betreffende de ondertekening en de sluiting van de Internationale Suikerovereenkomst 1992 ( PB L 379 van 23.12.1992, blz. 15 , ELI: http://data.europa.eu/eli/dec/1992/580/oj). ELI: http://data.europa.eu/eli/dec/2024/2703/oj ISSN 1977-0758 (electronic edition)",
  "source": "EUR LEX"
}