{
  "url": "http://www.w3.org/1999/xhtml\">",
  "content": "L_2012268NL.01000101.xml 3.10.2012 NL Publicatieblad van de Europese Unie L 268/1 UITVOERINGSVERORDENING (EU) Nr. 900/2012 VAN DE COMMISSIE van 2 oktober 2012 houdende inschrijving van een benaming in het register van beschermde oorsprongsbenamingen en beschermde geografische aanduidingen (Agneau de lait des Pyrénées (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 1 ) , en met name artikel 7, lid 5, derde alinea, Overwegende hetgeen volgt: (1) Overeenkomstig artikel 6, lid 2, van Verordening (EG) nr. 510/2006 is de op 10 december 2007 door Frankrijk ingediende aanvraag tot registratie van de benaming „Agneau de lait des Pyrénées” als beschermde geografische aanduiding (BGA) bekendgemaakt in het Publicatieblad van de Europese Unie ( 2 ) . (2) Spanje heeft krachtens artikel 7, lid 1, van Verordening (EG) nr. 510/2006 bezwaar tegen deze registratie aangetekend. Dit bezwaar werd ontvankelijk geacht op grond van artikel 7, lid 3, eerste alinea, onder a) en c), van die verordening. (3) Bij brief van 8 november 2010 heeft de Commissie de betrokken lidstaten verzocht om volgens hun interne procedures onderling tot een akkoord te komen. (4) Aangezien Spanje en Frankrijk niet binnen de vastgestelde termijn tot een akkoord zijn gekomen, moet de Commissie een besluit nemen volgens de in artikel 15, lid 2, van Verordening (EG) nr. 510/2006 bedoelde procedure. (5) Het bezwaar van Spanje had vooral te maken met de volgens dat land onjuiste afbakening van het geografische gebied en met het feit dat er geen specifiek verband zou zijn tussen de kenmerken van het betrokken product en het massief van de Pyreneeën. De Commissie heeft in de ingediende aanvraag evenwel geen kennelijke fouten betreffende deze elementen gevonden, en evenmin inconsistenties opgemerkt tussen die aanvraag en de vereisten van Verordening (EG) nr. 510/2006. (6) Voorts was Spanje in zijn bezwaar van mening dat de registratie van de benaming „Agneau de lait des Pyrénées” wellicht verwarring over de echte oorsprong zal creëren, aangezien de Pyreneeën geen exclusief Frans massief zijn en in het Spaanse deel van het Pyreneeënmassief van oudsher producten worden vervaardigd die vergelijkbaar zijn met die waarop de aanvraag betrekking heeft, zoals bv. het product „Cordero de Navarra”, waarvan de benaming reeds als beschermde geografische aanduiding is geregistreerd. (7) Als na een bezwaar geen akkoord wordt bereikt, neemt de Commissie een besluit overeenkomstig artikel 7, lid 5, derde alinea, van Verordening (EG) nr. 510/2006. Als de term „Agneau de lait des Pyrénées” in vertaling wordt gebruikt, kan dit, vooral in het Spaans, bij de consument tot verwarring leiden ten aanzien van de werkelijke oorsprong van het product. Hoewel er geen reden is om de term „Agneau de lait des Pyrénées” niet te registreren, moet een dergelijke verwarring worden vermeden en moet een eerlijk gebruik worden gegarandeerd. Daarom mag bij het op de markt brengen van producten die in overeenstemming zijn met het productdossier voor „Agneau de lait des Pyrénées”, de geografische component van de benaming „Agneau de lait des Pyrénées” niet in andere talen worden vertaald. Bijgevolg moet dit verbod gelden voor het gebruik van een dergelijke vertaling op het etiket, maar ook voor het gebruik daarvan in presentaties van of reclame voor het product. Voorts dient op het etiket het land van oorsprong in hetzelfde gezichtsveld en in letters van dezelfde grootte als de term „Agneau de lait des Pyrénées” te worden aangegeven. (8) In het licht van het voorgaande moet de benaming „Agneau de lait des Pyrénées” worden ingeschreven in het register van beschermde oorsprongsbenamingen en beschermde geografische aanduidingen. (9) De in deze verordening vervatte maatregelen zijn in overeenstemming met het advies van het Permanent Comité voor beschermde geografische aanduidingen en oorsprongsbenamingen, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening vermelde benaming wordt ingeschreven in het register van beschermde oorsprongsbenamingen en beschermde geografische aanduidingen. Artikel 2 Bij het op de markt brengen van producten die in overeenstemming zijn met het productdossier voor de benaming in de bijlage bij deze verordening, worden verwijzingen naar de term „Pyrénées” niet vertaald. Op etiketten met de in de bijlage bij deze verordening vermelde benaming wordt het land van oorsprong in hetzelfde gezichtsveld en in letters van dezelfde grootte als de benaming aangegeven. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 oktober 2012. Voor de Commissie De voorzitter José Manuel BARROSO ( 1 ) PB L 93 van 31.3.2006, blz. 12 . ( 2 ) PB C 93 van 13.4.2010, blz. 20 . BIJLAGE In bijlage I bij Verordening (EG) nr. 510/2006 genoemde levensmiddelen: Categorie 1.1. Vers vlees (en verse slachtafvallen) FRANKRIJK Agneau de lait des Pyrénées (BGA)",
  "source": "EUR LEX"
}