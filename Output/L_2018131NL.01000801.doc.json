{
  "url": "http://www.w3.org/1999/xhtml\"><!--",
  "content": "L_2018131NL.01000801.xml 29.5.2018 NL Publicatieblad van de Europese Unie L 131/8 UITVOERINGSVERORDENING (EU) 2018/775 VAN DE COMMISSIE van 28 mei 2018 tot vaststelling van voorschriften voor de toepassing van artikel 26, lid 3, van Verordening (EU) nr. 1169/2011 van het Europees Parlement en de Raad betreffende de verstrekking van voedselinformatie aan consumenten, wat betreft de voorschriften voor de vermelding van het land van oorsprong of de plaats van herkomst van het primaire ingrediënt van een levensmiddel (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1169/2011 van het Europees Parlement en de Raad van 25 oktober 2011 betreffende de verstrekking van voedselinformatie aan consumenten ( 1 ) , en met name artikel 26, lid 8, Overwegende hetgeen volgt: (1) Bij artikel 26 van Verordening (EU) nr. 1169/2011 zijn algemene regels en voorschriften met betrekking tot de vermelding van het land van oorsprong of de plaats van herkomst van levensmiddelen vastgesteld die onverminderd de specifieke bepalingen van de Unie van toepassing zijn. (2) Overeenkomstig artikel 26, lid 2, onder a), van Verordening (EU) nr. 1169/2011 is het vermelden van het land van oorsprong of de plaats van herkomst verplicht indien het weglaten daarvan de consument zou kunnen misleiden aangaande het werkelijke land van oorsprong of de werkelijke plaats van herkomst van het desbetreffende uiteindelijke levensmiddel, met name als de bij het levensmiddel gevoegde informatie of het etiket in zijn geheel anders zou impliceren dat het levensmiddel een ander land van oorsprong of een andere plaats van herkomst heeft. Dit artikel is gericht op het voorkomen van misleidende voedselinformatie waarin wordt geïmpliceerd dat een levensmiddel een bepaalde oorsprong heeft, terwijl het in werkelijkheid een andere oorsprong heeft. (3) In artikel 26, lid 3, van Verordening (EU) nr. 1169/2011 is bepaald dat, wanneer het land van oorsprong of de plaats van herkomst van een levensmiddel wordt vermeld en niet hetzelfde of dezelfde is als voor het primaire ingrediënt ervan, tevens het land van oorsprong of de plaats van herkomst van het betreffende primaire ingrediënt moet worden vermeld, of moet worden vermeld dat het land van oorsprong of de plaats van herkomst van het primaire ingrediënt verschilt van die van het levensmiddel. Voorts luidt het dat voor de toepassing van deze voorschriften uitvoeringshandelingen moeten worden vastgesteld. (4) Artikel 26, lid 3, van Verordening (EU) nr. 1169/2011 is van toepassing op gevallen waarin het land van oorsprong of de plaats van herkomst overeenkomstig artikel 26, lid 2, onder a), van die verordening verplicht wordt vermeld, evenals op gevallen waarin die informatie middels allerlei vermeldingen zoals verklaringen, termen, afbeeldingen of symbolen vrijwillig wordt verstrekt. (5) Vrijwillige vermeldingen zoals geografische vermeldingen die in de benaming van het levensmiddel zijn opgenomen of bij die benaming zijn gevoegd, kunnen ook deel uitmaken van productaanduidingen die overeenkomstig specifieke EU-wetgeving als geografische aanduidingen of merken beschermd zijn. (6) Vermeldingen van het land van oorsprong of de plaats van herkomst van een levensmiddel die deel uitmaken van productaanduidingen die als geografische aanduidingen beschermd zijn overeenkomstig de Verordeningen (EU) nr. 1151/2012 ( 2 ) , (EU) nr. 1308/2013 ( 3 ) , (EG) nr. 110/2008 ( 4 ) of (EU) nr. 251/2014 ( 5 ) van het Europees Parlement en de Raad, of die uit hoofde van internationale overeenkomsten beschermd zijn, vallen onder het toepassingsgebied van artikel 26, lid 3, van Verordening (EU) nr. 1169/2011. Gezien het feit dat er bij die productaanduidingen een intrinsiek verband tussen de producteigenschappen en de geografische oorsprong bestaat, dat zij aan specifieke voorschriften waaronder etiketteringsvoorschriften zijn onderworpen, en gelet op de specifieke aard van deze benamingen in die zin dat zij onder de intellectuele-eigendomsrechten vallen, moet nader worden onderzocht hoe de oorsprong van het in artikel 26, lid 3, van Verordening (EU) nr. 1169/2011 bedoelde primaire ingrediënt bij die benamingen moet worden vermeld. (7) Vermeldingen van het land van oorsprong of de plaats van herkomst van een levensmiddel die deel uitmaken van geregistreerde merken, vallen onder het toepassingsgebied van artikel 26, lid 3, van Verordening (EU) nr. 1169/2011. Merken kunnen worden gevormd door alle tekens, met name woorden, waaronder namen van personen, tekeningen, letters, cijfers, kleuren, vormen van waren of van hun verpakking, of geluiden, mits deze tekens de goederen of diensten van een onderneming een onderscheidend vermogen verlenen. Het doel van merken is de consument in staat te stellen om ten aanzien van specifieke goederen en/of diensten een specifieke commerciële oorsprong of handelsherkomst te identificeren. Rekening houdend met de specifieke aard en het specifieke doel van merken is het passend om nader te onderzoeken hoe de in artikel 26, lid 3, van Verordening (EU) nr. 1169/2011 bedoelde oorsprong van het primaire ingrediënt moet worden vermeld wanneer dit voor merken vereist is. (8) Gebruikelijke en generieke namen, met inbegrip van geografische termen die letterlijk de oorsprong vermelden, maar die in het algemeen niet als een vermelding van de oorsprong of plaats van herkomst van het levensmiddel worden begrepen, mogen niet onder het toepassingsgebied van deze verordening vallen. (9) Voor de toepassing van deze verordening mogen identificatiemerken die het levensmiddel vergezellen overeenkomstig Verordening (EG) nr. 853/2004 van het Europees Parlement en de Raad ( 6 ) houdende vaststelling van specifieke hygiënevoorschriften voor levensmiddelen van dierlijke oorsprong, niet als een vermelding van het land van oorsprong of de plaats van herkomst worden beschouwd. (10) Om consumenten in staat te stellen beter doordachte keuzes te maken, is het nodig om, middels deze verordening, specifieke voorschriften vast te stellen voor gevallen waarin het land van oorsprong of de plaats van herkomst van het primaire ingrediënt wordt vermeld. Die voorschriften moeten waarborgen dat dergelijke informatie voldoende nauwkeurig en betekenisvol is. (11) Daarom moet bij een dergelijke vermelding van het primaire ingrediënt worden verwezen naar een geografisch gebied dat voor de consument gemakkelijk te begrijpen is. Het gebruik van verzonnen namen voor regio's of andere geografische gebieden die geen betekenisvolle informatie vormen of de consument kunnen misleiden aangaande de werkelijke plaats van herkomst van het primaire ingrediënt, moet worden verboden. (12) Indien het primaire ingrediënt een levensmiddel is dat aan specifieke bepalingen van de Unie betreffende de vermelding van het land van oorsprong of de plaats van herkomst is onderworpen, kunnen die bepalingen bij wijze van alternatief worden gebruikt voor de toepassing van artikel 26, lid 3, onder a), van Verordening (EU) nr. 1169/2011. (13) Voor gevallen waarin exploitanten van levensmiddelenbedrijven ervoor kiezen alleen te vermelden dat het land van oorsprong of de plaats van herkomst van het primaire ingrediënt verschilt van dat of die van het levensmiddel, bijvoorbeeld vanwege verschillende of variabele bevoorradingsbronnen en specifieke productieprocessen, is het passend te voorzien in een kader waarin rekening wordt gehouden met de verschillende omstandigheden waarin het levensmiddel wordt verwerkt. De vermelding in kwestie moet de consument begrijpelijke informatie verstrekken. (14) Informatie over het primaire ingrediënt die overeenkomstig deze verordening wordt verstrekt, moet een aanvulling vormen op de aan de consumenten verstrekte informatie over het land van oorsprong of de plaats van herkomst van een levensmiddel en moet duidelijk zichtbaar zijn en in duidelijk leesbare en zo nodig onuitwisbare letters worden aangebracht. (15) Voor de toepassing van deze verordening moet een passende overgangsperiode worden vastgesteld overeenkomstig artikel 47 van Verordening (EU) nr. 1169/2011, waarin is bepaald dat alle nieuwe maatregelen inzake voedselinformatie vanaf 1 april van elk kalenderjaar van toepassing moeten worden. (16) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Toepassingsgebied 1.   In deze verordening worden de voorschriften vastgesteld voor de toepassing van artikel 26, lid 3, van Verordening (EU) nr. 1169/2011 in gevallen waarin het land van oorsprong of de plaats van herkomst van een levensmiddel wordt vermeld middels vermeldingen zoals verklaringen, afbeeldingen, symbolen of termen, die verwijzen naar plaatsen of geografische gebieden, met uitzondering van geografische termen die deel uitmaken van gebruikelijke en generieke namen die letterlijk de oorsprong vermelden, maar die in het algemeen niet als een vermelding van de oorsprong of plaats van herkomst van het levensmiddel worden begrepen. 2.   In afwachting van de vaststelling van specifieke voorschriften met betrekking tot de toepassing van artikel 26, lid 3, op geografische aanduidingen die uit hoofde van Verordening (EU) nr. 1151/2012, Verordening (EU) nr. 1308/2013, Verordening (EG) nr. 110/2008 of Verordening (EU) nr. 251/2014 beschermd zijn of die uit hoofde van internationale overeenkomsten beschermd zijn, en op geregistreerde merken die een vermelding van oorsprong vormen, is deze verordening niet van toepassing op dergelijke geografische aanduidingen en vermeldingen van oorsprong. Artikel 2 Vermelding van het land van oorsprong of de plaats van herkomst van het primaire ingrediënt Het land van oorsprong of de plaats van herkomst van een primair ingrediënt dat of die niet hetzelfde of dezelfde is als het vermelde land van oorsprong of de vermelde plaats van herkomst van een levensmiddel, wordt op de volgende wijze vermeld: a) met verwijzing naar één van de volgende geografische gebieden: i) „EU”, „niet-EU” of „EU en niet-EU”, of ii) de regio, of ieder ander geografisch gebied in verschillende lidstaten dan wel in derde landen, indien als zodanig omschreven in het internationaal publiekrecht of indien goed begrepen door normaal geïnformeerde gemiddelde consumenten, of iii) de FAO-visserijzone, of het zee- of zoetwaterlichaam, indien als zodanig omschreven in het internationaal recht of indien goed begrepen door normaal geïnformeerde gemiddelde consumenten, of iv) de lidstaat of de lidstaten, of het derde land of de derde landen, of v) de regio, of ieder ander geografisch gebied in een lidstaat dan wel in derde landen, indien als zodanig omschreven in het internationaal publiekrecht of goed begrepen door normaal geïnformeerde gemiddelde consumenten, of vi) het land van oorsprong of de plaats van herkomst overeenkomstig de specifieke bepalingen van de Unie met betrekking tot het primaire ingrediënt of de primaire ingrediënten als zodanig; b) of middels een vermelding als volgt: „(naam van het/de primaire ingrediënt(en)) is/zijn niet afkomstig van (het land van oorsprong of de plaats van herkomst van het levensmiddel)” of iedere andere soortgelijke formulering die naar verwachting dezelfde betekenis heeft voor de consument. Artikel 3 Presentatie van de informatie 1.   Overeenkomstig artikel 2 verstrekte informatie wordt verstrekt in een lettergrootte die niet kleiner is dan de in artikel 13, lid 2, van Verordening (EU) nr. 1169/2011 vastgelegde minimumlettergrootte. 2.   Onverminderd lid 1 wordt, indien het land van oorsprong of de plaats van herkomst van een levensmiddel in woorden is vermeld, de overeenkomstig artikel 2 verstrekte informatie in hetzelfde gezichtsveld weergegeven als de vermelding van het land van oorsprong of de plaats van herkomst van het levensmiddel, en met een lettergrootte met een x-hoogte van ten minste 75 % van de x-hoogte van de vermelding van het land van oorsprong of de plaats van herkomst van het levensmiddel. 3.   Onverminderd lid 1 wordt, indien het land van oorsprong of de plaats van herkomst van een levensmiddel in niet-schriftelijke vorm is vermeld, de overeenkomstig artikel 2 verstrekte informatie in hetzelfde gezichtsveld weergegeven als de vermelding van het land van oorsprong of de plaats van herkomst van het levensmiddel. Artikel 4 Inwerkingtreding, datum van toepassing en overgangsmaatregelen Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 april 2020. Levensmiddelen die vóór de datum van toepassing van deze verordening in de handel zijn gebracht of geëtiketteerd, mogen worden verhandeld totdat de voorraden zijn uitgeput. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 mei 2018. Voor de Commissie De voorzitter Jean-Claude JUNCKER ( 1 ) Verordening (EU) nr. 1169/2011 van het Europees Parlement en de Raad van 25 oktober 2011 betreffende de verstrekking van voedselinformatie aan consumenten, tot wijziging van Verordeningen (EG) nr. 1924/2006 en (EG) nr. 1925/2006 van het Europees Parlement en de Raad en tot intrekking van Richtlijn 87/250/EEG van de Commissie, Richtlijn 90/496/EEG van de Raad, Richtlijn 1999/10/EG van de Commissie, Richtlijn 2000/13/EG van het Europees Parlement en de Raad, Richtlijnen 2002/67/EG en 2008/5/EG van de Commissie, en Verordening (EG) nr. 608/2004 van de Commissie ( PB L 304 van 22.11.2011, blz. 18 ). ( 2 ) Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( PB L 343 van 14.12.2012, blz. 1 ). ( 3 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ). ( 4 ) Verordening (EG) nr. 110/2008 van het Europees Parlement en de Raad van 15 januari 2008 betreffende de definitie, de aanduiding, de presentatie, de etikettering en de bescherming van geografische aanduidingen van gedistilleerde dranken en tot intrekking van Verordening (EEG) nr. 1576/89 van de Raad ( PB L 39 van 13.2.2008, blz. 16 ). ( 5 ) Verordening (EU) nr. 251/2014 van het Europees Parlement en de Raad van 26 februari 2014 inzake de definitie, de aanduiding, de aanbiedingsvorm, de etikettering en de bescherming van geografische aanduidingen van gearomatiseerde wijnbouwproducten en houdende intrekking van Verordening (EEG) nr. 1601/91 van de Raad ( PB L 84 van 20.3.2014, blz. 14 ). ( 6 ) Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( PB L 139 van 30.4.2004, blz. 55 ).",
  "source": "EUR LEX"
}