{
  "url": "http://www.w3.org/1999/xhtml\">",
  "content": "L_202401004NL.000101.fmx.xml Publicatieblad van de Europese Unie NL L-serie 2024/1004 3.4.2024 GEDELEGEERDE VERORDENING (EU) 2024/1004 VAN DE COMMISSIE van 22 januari 2024 tot aanvulling van Verordening (EU) 2017/625 van het Europees Parlement en de Raad door de oprichting van het referentielaboratorium van de Europese Unie voor voedselverbeteraars (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 92, lid 4, Overwegende hetgeen volgt: (1) Met voedselverbeteraars worden levensmiddelenadditieven, voedingsenzymen en levensmiddelenaroma’s bedoeld, dat wil zeggen stoffen die doelbewust aan levensmiddelen worden toegevoegd met een technologisch of organoleptisch doel. Voor het gebruik van voedselverbeteraars geldt een uniforme goedkeuringsprocedure van de Unie die is vastgesteld in Verordening (EG) nr. 1331/2008 van het Europees Parlement en de Raad ( 2 ) . (2) Op grond van Verordening (EU) 2017/625 moeten officiële controles worden uitgevoerd om na te gaan of de voorschriften op het gebied van levensmiddelen en voedselveiligheid worden nageleefd. (3) Aanbeveling (EU) 2023/965 van de Commissie ( 3 ) bevat vereisten voor de monitoring van de inname van levensmiddelenadditieven en -aroma’s waarvoor overeenkomstig de Verordeningen (EG) nr. 1333/2008 ( 4 ) en (EG) nr. 1334/2008 ( 5 ) van het Europees Parlement en de Raad een vergunning is verleend, namelijk wat betreft het verzamelen van gegevens inzake de aanwezigheid of het gehalte van levensmiddelenadditieven en -aroma’s in levensmiddelen. (4) Op grond van artikel 92 van Verordening (EU) 2017/625 moet een referentielaboratorium van de Europese Unie worden opgericht indien wordt erkend dat het bevorderen van uniforme praktijken noodzakelijk is wat betreft de ontwikkeling of de toepassing van analyse-, test- en diagnosemethoden die de overeenkomstig artikel 37, lid 1, van die verordening aangewezen officiële laboratoria toepassen. Dit is het geval wanneer de doeltreffendheid van officiële controles afhangt van de kwaliteit, de uniformiteit en de betrouwbaarheid van die methoden en resultaten. (5) Om officiële controles binnen de Unie doeltreffend te kunnen uitvoeren, is de oprichting van een referentielaboratorium op het gebied van voedselverbeteraars noodzakelijk. De oprichting van een referentielaboratorium is met name nodig om te zorgen voor een zekere mate van harmonisatie wat betreft bemonsteringscriteria en analysemethoden voor het verzamelen van gegevens over levensmiddelenadditieven en -aroma’s, en om officiële laboratoria op het gebied van voedingsenzymen te ondersteunen. (6) Bij deze verordening moet daarom een referentielaboratorium van de Europese Unie voor voedselverbeteraars worden opgericht, HEEFT DE VOLGENDE VERORDENING VASTGESTELD: Artikel 1 Het referentielaboratorium van de Europese Unie voor voedselverbeteraars wordt hierbij opgericht. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 januari 2024. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 , ELI: http://data.europa.eu/eli/reg/2017/625/2022-01-28. ( 2 ) Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( PB L 354 van 31.12.2008, blz. 1 , ELI: http://data.europa.eu/eli/reg/2008/1331/2021-03-27). ( 3 ) Aanbeveling (EU) 2023/965 van de Commissie van 12 mei 2023 betreffende de methode voor de monitoring van de inname van levensmiddelenadditieven en -aroma’s ( PB L 129 van 16.5.2023, blz. 17 , http://data.europa.eu/eli/reco/2023/965/oj). ( 4 ) Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( PB L 354 van 31.12.2008, blz. 16 , ELI: http://data.europa.eu/eli/reg/2008/1333/oj). ( 5 ) Verordening (EG) nr. 1334/2008 van het Europees Parlement en de Raad van 16 december 2008 inzake aroma’s en bepaalde voedselingrediënten met aromatiserende eigenschappen voor gebruik in en op levensmiddelen en tot wijziging van Verordening (EEG) nr. 1601/91 van de Raad, Verordening (EG) nr. 2232/96, Verordening (EG) nr. 110/2008 en Richtlijn 2000/13/EG ( PB L 354 van 31.12.2008, blz. 34 , ELI: http://data.europa.eu/eli/reg/2008/1334/2023-03-21). ELI: http://data.europa.eu/eli/reg_del/2024/1004/oj ISSN 1977-0758 (electronic edition)",
  "source": "EUR LEX"
}