{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0044:NL:HTML\">",
  "content": "EUR-Lex - 32000D0044 - NL Avis juridique important | 32000D0044 2000/44/EG, EGKS, Euratom: Besluit van de Raad van 17 december 1999 betreffende de afwikkeling van de zaak Bangeman Publicatieblad Nr. L 016 van 21/01/2000 blz. 0073 - 0073 BESLUIT VAN DE RAAD van 17 december 1999 betreffende de afwikkeling van de zaak Bangemann (2000/44/EG, EGKS, Euratom) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, met name artikel 213, Gelet op het Verdrag tot oprichting van de Europese Gemeenschap voor Kolen en Staal, met name artikel 9, Gelet op het Verdrag tot oprichting van de Europese Gemeenschap voor Atoomenergie, met name artikel 126, Gelet op het besluit van 9 juli 1999 inzake de voorlegging van de zaak van de heer Bangemann aan het Hof van Justitie, Overwegende hetgeen volgt: (1) De ambtstermijn van de heer Bangemann als lid van de Commissie is op 9 juli 1999 afgelopen. (2) De Raad heeft nota genomen van de volgende informatie die de heer Bangemann bij brief d.d. 10 december 1999 heeft verstrekt: 1. De heer Bangemann zal tot 1 juli 2000 geen lid worden van de \"consejo administrativo\" (raad van bestuur) van Telefónica en zal tot die datum geen betrekking bij Telefónica of enig ander telecommunicatiebedrijf aanvaarden. 2. De heer Bangemann verbindt zich ertoe tot en met 31 december 2001 geen derde partij (waaronder Telefónica) tegenover de Europese instellingen te vertegenwoordigen. 3. De heer Bangemann zal eventuele vertrouwelijke informatie waarvan hij als lid van de Commissie van de Europese Gemeenschappen kennis heeft gekregen te allen tijde geheim houden, BESLUIT: Artikel 1 De vordering die de Raad bij het Hof van Justitie van de Europese Gemeenschappen (zaak C-290/99) ingevolge de laatste zin van de derde alinea van artikel 213, lid 2, van het Verdrag tot oprichting van de Europese Gemeenschap en de overeenkomstige bepalingen van het EGKS-Verdrag en het EGA-Verdrag tegen de heer Bangemann heeft ingesteld en die ten doel heeft de heer Bangemann zijn pensioenrechten te ontnemen, wordt ingetrokken op voorwaarde dat de heer Bangemann tegelijkertijd de door hem bij het Gerecht van eerste aanleg van de Europese Gemeenschappen tegen de Raad ingestelde vordering (zaak T-208/99) intrekt en afziet van vorderingen tot schadevergoeding, en dat beide partijen hun eigen kosten dragen. Artikel 2 Dit besluit wordt medegedeeld aan de heer Bangemann, de voorzitter van de Commissie van de Europese Gemeenschappen en de regeringen van de lidstaten van de Europese Unie. Artikel 3 Dit besluit wordt bekendgemaakt in het Publicatieblad van de Europese Gemeenschappen. Gedaan te Brussel, 17 december 1999. Voor de Raad De voorzitter K. HEMILÄ",
  "source": "EUR LEX"
}