{
  "url": "http://www.w3.org/1999/xhtml\"><!--",
  "content": "L_2020244NL.01000101.xml 29.7.2020 NL Publicatieblad van de Europese Unie L 244/1 VERORDENING (EU) 2020/1108 VAN DE RAAD van 20 juli 2020 tot wijziging van Verordening (EU) 2017/2454 wat betreft de toepassingsdata in respons op de COVID‐19-pandemie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 113, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Parlement ( 1 ) , Gezien het advies van het Europees Economisch en Sociaal Comité ( 2 ) , Handelend volgens een bijzondere wetgevingsprocedure, Overwegende hetgeen volgt: (1) In Verordening (EU) nr. 904/2010 van de Raad ( 3 ) zijn voorschriften betreffende de uitwisseling en de opslag van inlichtingen door de lidstaten vastgesteld met het oog op de invoering van de bijzondere regelingen als bedoeld in titel XII, hoofdstuk 6, van Richtlijn 2006/112/EG van de Raad ( 4 ) . (2) Die bepalingen zijn gewijzigd bij Verordening (EU) 2017/2454 van de Raad ( 5 ) , ter uitbreiding van het toepassingsgebied van die bijzondere regelingen en ter invoering van een nieuwe regeling. Die wijzigingen moeten met ingang van 1 januari 2021 worden toegepast. (3) Op 30 januari 2020 heeft de Wereldgezondheidsorganisatie (WHO) de COVID‐19-uitbraak uitgeroepen tot noodsituatie op het gebied van de volksgezondheid van internationaal belang. Op 11 maart 2020 heeft de WHO de COVID‐19-uitbraak uitgeroepen tot pandemie. De COVID‐19-pandemie heeft alle lidstaten getroffen. Vanwege de alarmerende toename van het aantal gevallen en het gebrek aan doeltreffende middelen om de COVID‐19-pandemie onmiddellijk het hoofd te bieden, hebben tal van lidstaten een nationale noodtoestand uitgeroepen. (4) De COVID‐19-pandemie vormt een onverwachte en ongekende noodtoestand die alle lidstaten zwaar treft en hen verplicht op nationaal niveau onmiddellijk actie te ondernemen door voor andere onderwerpen gereserveerde middelen over te hevelen om de huidige crisis met voorrang aan te pakken. Als gevolg van deze crisis ondervinden verscheidene lidstaten moeilijkheden bij het voltooien van de ontwikkeling van de IT-systemen die nodig zijn om Verordening (EU) 2017/2454 met ingang van 1 januari 2021 toe te passen. Sommige lidstaten hebben daarom om uitstel van de toepassingsdata van Verordening (EU) 2017/2454 verzocht. (5) Gezien de uitdagingen waarmee de lidstaten geconfronteerd worden bij het aanpakken van de COVID‐19-crisis, en het feit dat de nieuwe bepalingen uitgaan van het beginsel dat alle lidstaten hun IT-systemen moeten actualiseren om Verordening (EU) 2017/2454 te kunnen toepassen, en te zorgen voor het verzamelen en doorgeven van informatie en voor betalingen in het kader van de gewijzigde regelingen, moeten de toepassingsdata van die verordening met zes maanden worden uitgesteld. Een uitstel van zes maanden is passend, aangezien de vertraging zo kort mogelijk moet worden gehouden om de extra begrotingsverliezen voor de lidstaten tot een minimum te beperken. (6) Gelet op de aanzienlijke gevolgen van de economische verstoringen en de eventuele bijkomende moeilijkheden door de COVID‐19-pandemie, en om de nieuwe voorschriften inzake btw op e‐commerce correct en tijdig te kunnen toepassen, zou de Commissie nauw met de betrokken lidstaten kunnen samenwerken om toe te zien op de aanpassing van de nationale IT-systemen en zo nodig technische bijstand te verlenen. (7) Verordening (EU) 2017/2454 dient daarom dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) 2017/2454 wordt als volgt gewijzigd: 1) In artikel 1 wordt punt 7 als volgt gewijzigd: a) onder a) wordt de titel van afdeling 2 vervangen door: “ Bepalingen geldig vanaf 1 januari 2015 tot en met 30 juni 2021 ”; b) punt b) wordt als volgt gewijzigd: i) de titel van afdeling 3 wordt vervangen door: “ Bepalingen geldig vanaf 1 juli 2021 ”; ii) artikel 47 bis wordt vervangen door: “Artikel 47 bis De bepalingen van deze afdeling zijn geldig vanaf 1 juli 2021.”. 2) In artikel 2 wordt de tweede alinea vervangen door: “Zij is van toepassing met ingang van 1 juli 2021.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 juli 2020. Voor de Raad De voorzitter M. ROTH ( 1 ) Advies van 10 juli 2020 (nog niet bekendgemaakt in het Publicatieblad). ( 2 ) Advies van 10 juni 2020 (nog niet bekendgemaakt in het Publicatieblad). ( 3 ) Verordening (EU) nr. 904/2010 van de Raad van 7 oktober 2010 betreffende de administratieve samenwerking en de bestrijding van fraude op het gebied van de belasting over de toegevoegde waarde ( PB L 268 van 12.10.2010, blz. 1 ). ( 4 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ). ( 5 ) Verordening (EU) 2017/2454 van de Raad van 5 december 2017 tot wijziging van Verordening (EU) nr. 904/2010 van de Raad betreffende de administratieve samenwerking en de bestrijding van fraude op het gebied van de belasting over de toegevoegde waarde ( PB L 348 van 29.12.2017, blz. 1 ).",
  "source": "EUR LEX"
}