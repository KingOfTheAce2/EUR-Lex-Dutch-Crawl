{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002R1217:NL:HTML\">",
  "content": "EUR-Lex - 32002R1217 - NL Belangrijke juridische mededeling | 32002R1217 Verordening (EG) nr. 1217/2002 van de Commissie van 5 juli 2002 waarbĳ van de importeurs of fabrikanten van bepaalde Einecs-stoffen wordt verlangd dat zĳ overeenkomstig Verordening (EEG) nr. 793/93 van de Raad bepaalde informatie verstrekken en bepaalde onderzoeken uitvoeren Publicatieblad Nr. L 177 van 06/07/2002 blz. 0006 - 0008 bijzondere uitgave in het Tsjechisch Hoofdstuk 15 Deel 07 blz. 94  - 96 bijzondere uitgave in het Ests Hoofdstuk 15 Deel 07 blz. 94  - 96 bijzondere uitgave in het Hongaars Hoofdstuk 15 Deel 07 blz. 94  - 96 bijzondere uitgave in het Litouws Hoofdstuk 15 Deel 07 blz. 94  - 96 bijzondere uitgave in het Lets Hoofdstuk 15 Deel 07 blz. 94  - 96 bijzondere uitgave in het Maltees Hoofdstuk 15 Deel 07 blz. 94  - 96 bijzondere uitgave in het Pools Hoofdstuk 15 Deel 07 blz. 94  - 96 bijzondere uitgave in het Slowaaks Hoofdstuk 15 Deel 07 blz. 94  - 96 bijzondere uitgave in het Sloveens Hoofdstuk 15 Deel 07 blz. 94  - 96 Verordening (EG) nr. 1217/2002 van de Commissie van 5 juli 2002 waarbij van de importeurs of fabrikanten van bepaalde Einecs-stoffen wordt verlangd dat zij overeenkomstig Verordening (EEG) nr. 793/93 van de Raad bepaalde informatie verstrekken en bepaalde onderzoeken uitvoeren DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 793/93 van de Raad van 23 maart 1993 inzake de beoordeling en de beperking van de risico's van bestaande stoffen [1], en met name op artikel 12, lid 2, Overwegende hetgeen volgt: (1) Een aantal lidstaten heeft de Commissie in kennis gesteld van gegronde redenen om aan te nemen dat bepaalde stoffen in de Europese inventaris van bestaande chemische handelsstoffen (European Inventory of Existing Commercial Chemical Substances — Einecs) [2] door de mate van blootstelling gedurende de productie of het gebruik ernstige risico's voor mens of milieu kunnen opleveren. (2) Van de betrokken fabrikanten en importeurs dient derhalve te worden verlangd dat zij de Commissie de informatie over deze stoffen die in hun bezit is, verstrekken. (3) Van de betrokken fabrikanten en importeurs dient tevens te worden verlangd dat zij de betrokken stoffen onderzoeken, verslagen over deze onderzoeken opstellen en deze verslagen samen met de resultaten van de onderzoeken aan de Commissie zenden, waarbij de in artikel 12, lid 3, van Verordening (EEG) nr. 793/93 geboden mogelijkheid blijft bestaan dat, indien een stof door verscheidene fabrikanten of importeurs als zodanig of in een preparaat wordt geproduceerd of ingevoerd, het nadere onderzoek mag worden uitgevoerd door een of meer fabrikanten of importeurs die namens de anderen optreden. (4) De in deze verordening vervatte maatregelen zijn in overeenstemming met het advies van het krachtens artikel 15 van Verordening (EEG) nr. 793/93 ingestelde comité, HEEFT DE VOLGENDE VERORDENING VASTGESTELD: Artikel 1 Fabrikanten en importeurs van een of meer van de in de bijlage bij deze verordening opgenomen Einecs-stoffen: a) verstrekken de Commissie de in de bijlage gespecificeerde informatie binnen de daarvoor gestelde termijnen; b) voeren voor elk van deze stoffen de in de bijlage vermelde onderzoeken uit volgens de daarin opgenomen protocollen; c) verstrekken de Commissie binnen de in de bijlage vastgestelde termijnen een verslag over elk onderzoek waarin ook de resultaten van het onderzoek zijn opgenomen. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 juli 2002. Voor de Commissie Margot Wallström Lid van de Commissie [1] PB L 84 van 5.4.1993, blz. 1. [2] PB C 146 A van 15.6.1990, blz. 1. -------------------------------------------------- BIJLAGE De in deze bijlage vermelde informatie/onderzoekresultaten dienen te worden verzonden aan: Europese Commissie Directoraat-generaal Milieu Directoraat C — Eenheid C.3 — Chemische stoffen B-1049 Brussel | Einecs-nr. | CAS-nr. | Naam van de stof | Reden(en) voor bezorgdheid | Verlangde informatie/onderzoekresultaten | Maanden na de datum van inwerkingtreding van deze verordening | 1 | 203-988-3 | 112-59-4 | 2-(2-Hexyloxyethoxy)ethanol (diethyleenglycol, monohexylether) | Blootstelling van de mens bij productie en gebruik. Dispersief gebruik in coatings, in drukinkt en bij reinigingstoepassingen. Er is geen onderzoek naar effecten van de stof op de ontwikkeling en de vruchtbaarheid beschikbaar en dit geeft aanleiding tot bezorgdheid vanwege een duidelijke reprotoxiciteit die bij onderzoek van sommige ethyleenglycoletherderivaten bij knaagdieren en andere diersoorten is waargenomen. | Vruchtbaarheidsonderzoek (EG B.34 [1]/OESO TG 415 [2] of OESO TG 416 [3]) | 18 | 2 | 263-090-2 | 61789-80-8 | Quaternaire ammoniumverbindingen, bis(gehydrogeneerde talk-alkyl)dimethyl, chloriden | Significante toename in de gebruikte hoeveelheid van de stof die potentiële risico's voor het milieu oplevert. | Jaarlijkse verslagen van de industrie over de totale geproduceerde en gebruikte hoeveelheden van de stof (periode 2000-2002) | 6 (hoeveelheden 2000) 18 (hoeveelheden 2001) 24 (hoeveelheden 2002) | 3 | 203-481-7 | 107-31-3 | Methylformiaat | Chemische stof met een hoog productievolume Acute blootstelling van proefdieren aan de stof via inhalatie heeft geleid tot irritatie van de ogen en de ademhalingswegen. Door gebrek aan gegevens is een grenswaarde voor beroepsmatige blootstelling op basis van wetenschappelijke gegevens onzeker en onmogelijk te bepalen (SCOEL). Gebrek aan gegevens over langdurige blootstelling voor de vaststelling van een veilig blootstellingsniveau. | Onderzoek naar subchronische toxiciteit bij inhalatie: 90-dagen onderzoek met herhaalde toediening via inhalatie (EG B.29 [3]/OESO TG 413 [4]) | 18 | 4 | 200-864-0 | 75-35-4 | 1,1-Diclooretheen | Chemische stof met een hoog productievolume Verstoring van de functie van het zenuwstelsel bij langdurige blootstelling duidelijk beneden de huidige grenswaarden voor beroepsmatige blootstelling. | Onderzoek naar subchronische toxiciteit bij inhalatie: 90-dagen onderzoek met herhaalde toediening via inhalatie (herstelperiode van 4-6 weken) met speciale neurologische parameters (EG B.29 [3]/OESO TG 413 [6] en OESO TG 424 [5]). Van algemene pathologie kan worden afgezien als deze informatie uit ander onderzoek beschikbaar is. | 18 | Speciale neurologische parameters: \"Functional observational battery\" en bepaling van de motorische activiteit;Bepaling van gedragskenmerken (bv. visueel onderscheidingsvermogen);Bepaling van de cognitieve functie (bv. \"delayed alternation\", \"Morris water maze\"). | Alle relevante informatie en volledige onderzoekverslagen die nodig zijn voor de beoordeling van de potentiële gevaren van de stof. | 5 | 211-309-7 | 637-92-3 | 2-Etoxy-2-methylpropaan | Stof met weinig gegevens De stof zal wellicht steeds meer op grote schaal dispersief worden gebruikt omdat deze als vervangingsmiddel voor MTBE kan worden gebruikt. Bij langdurige blootstelling kunnen schadelijke effecten optreden. | Informatie over de jaarlijks geproduceerde en ingevoerde hoeveelheid. Acute toxiciteit voor Daphnia (EG C.2 [3]/OESO TG 202 [6]) Onderzoek naar groeiremming bij algen (EG C.3 [3]/OESO TG 201 [7]) Onderzoek naar ontwikkelingstoxiciteit (OESO TG 414 [8]) Alle relevante informatie en volledige onderzoekverslagen die nodig zijn voor de beoordeling van de potentiële gevaren van de stof. | 18 | Vruchtbaarheidsonderzoek OESO TG 416 [5]) | 24 | [1] Volgens bijlage V van Richtlijn 67/548/EEG van de Raad van 27 juni 1967 betreffende de aanpassing van de wettelijke en bestuursrechtelijke bepalingen inzake de indeling, de verpakking en het kenmerken van gevaarlijke stoffen (PB 196 van 16.8.1967, blz. 1). [2] Richtsnoeren van de OESO voor het onderzoek van chemische stoffen — deel 4 — Effecten op de gezondheid TG nr. 415: \"Onderzoek naar voortplantingstoxiciteit over één generatie\" (oorspronkelijke richtsnoeren, vastgesteld op 26 mei 1983). [3] Richtsnoeren van de OESO voor het onderzoek van chemische stoffen — deel 4 — Effecten op de gezondheid TG nr. 416: \"Onderzoek naar voortplantingstoxiciteit over twee generaties\" (bijgewerkte richtsnoeren, vastgesteld op 22 januari 2001). [4] Richtsnoeren van de OESO voor het onderzoek van chemische stoffen — deel 4 — Effecten op de gezondheid TG nr. 413: \"Subchronische toxiciteit bij inhalatie: onderzoek van 90 dagen\" (oorspronkelijke richtsnoeren, vastgesteld op 12 mei 1981. [5] Richtsnoeren van de OESO voor het onderzoek van chemische stoffen — deel 4 — Effecten op de gezondheid TG nr. 424: \"Neurotoxiciteitsonderzoek bij knaagdieren\"(oorspronkelijke richtsnoeren, vastgesteld op 21 juli 1997). [6] Richtsnoeren van de OESO voor het onderzoek van chemische stoffen — deel 2 — Effecten op biotische systemen TG nr. 202: \"Acuut immobilisatieonderzoek en reproductie-onderzoek bij Daphnia sp.\" (bijgewerkte richtsnoeren, vastgesteld op 4 april 1984). [7] Richtsnoeren van de OESO voor het onderzoek van chemische stoffen — deel 2 — Effecten op biotische systemen TG nr. 201: \"Algen: groeiremmingsonderzoek\" (bijgewerkte richtsnoeren, vastgesteld op 7 juni 1984). [8] Richtsnoeren van de OESO voor het onderzoek van chemische stoffen — deel 4 — Effecten op de gezondheid TG nr. 414: \"Onderzoek naar prenatale ontwikkelingstoxiciteit\" (bijgewerkte richtsnoeren, vastgesteld op 22 januari 2001). --------------------------------------------------",
  "source": "EUR LEX"
}