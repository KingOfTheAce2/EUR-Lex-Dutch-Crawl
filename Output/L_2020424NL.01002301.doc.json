{
  "url": "http://www.w3.org/1999/xhtml\">",
  "content": "L_2020424NL.01002301.xml 15.12.2020 NL Publicatieblad van de Europese Unie L 424/23 BESLUIT (EU) 2020/2060 VAN DE RAAD van 7 december 2020 betreffende het standpunt dat namens de Europese Unie moet worden ingenomen in het Handelscomité dat is opgericht bij de tussentijdse partnerschapsovereenkomst tussen de Europese Gemeenschap, enerzijds, en de Stille-Oceaanstaten, anderzijds, in verband met de wijziging van die overeenkomst teneinde rekening te houden met de toetreding van de Onafhankelijke Staat Samoa en van de Salomonseilanden DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De tussentijdse partnerschapsovereenkomst tussen de Europese Gemeenschap, enerzijds, en de Stille-Oceaanstaten, anderzijds ( 1 ) (hierna de “overeenkomst” genoemd), die voorziet in een kader voor een economische partnerschapsovereenkomst, is op 30 juli 2009 ondertekend in Londen. De overeenkomst wordt voorlopig toegepast door de Onafhankelijke Staat Papoea-Nieuw-Guinea en de Republiek Fiji sinds respectievelijk 20 december 2009 en 28 juli 2014. (2) Artikel 80 van de overeenkomst bepaalt dat de andere eilandstaten in de Stille Oceaan kunnen toetreden. Bij Besluiten (EU) 2018/1908 ( 2 ) en (EU) 2020/409 ( 3 ) heeft de Raad de toetreding van de Onafhankelijke Staat Samoa (Samoa) en de toetreding van de Salomonseilanden tot de overeenkomst goedgekeurd. Samoa is tot de overeenkomst toegetreden op 21 december 2018 en past deze voorlopig toe sinds 31 december 2018. De Salomonseilanden zijn op 7 mei 2020 tot de overeenkomst toegetreden en passen deze sinds 17 mei 2020 voorlopig toe. (3) Naar aanleiding van de toetreding van Samoa en de Salomonseilanden moet bijlage II bij de overeenkomst worden gewijzigd om het aanbod voor markttoegang van deze landen aan die bijlage toe te voegen. (4) Bij artikel 68 van de overeenkomst is het Handelscomité opgericht dat alle aangelegenheden behandelt die voor de tenuitvoerlegging van de overeenkomst noodzakelijk zijn. (5) De Raad heeft bij Besluit (EU) 2019/1707 ( 4 ) het namens de Unie in het Handelscomité in te nemen standpunt met betrekking tot deze wijzigingen vastgesteld. Tijdens zijn zevende vergadering, op 3 en 4 oktober 2019, heeft het Handelscomité een aanbeveling aan de partijen bij de overeenkomst goedgekeurd, waarin onder meer werd aanbevolen de overeenkomst te wijzigen teneinde rekening te houden met de toetreding van de Onafhankelijke Staat Samoa en met toekomstige toetredingen van andere eilandstaten in de Stille Oceaan. (6) In artikel 13 van de overeenkomst is bepaald dat het Handelscomité kan overeenkomen bijlage II op elke passend geachte manier te wijzigen. Tijdens zijn achtste vergadering kan het Handelscomité dienovereenkomstig die technische wijziging aanbrengen in de overeenkomst teneinde rekening te houden met de toetreding van Samoa en van de Salomonseilanden. (7) De Unie moet het standpunt bepalen dat in het Handelscomité tijdens de achtste vergadering daarvan moet worden ingenomen met betrekking tot de voorgestelde wijziging. (8) Het standpunt dat door de Unie in het Handelscomité tijdens de achtste vergadering daarvan wordt ingenomen, moet derhalve worden gebaseerd op het ontwerpbesluit van het Handelscomité, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens de achtste vergadering van het Handelscomité in verband met de wijziging van de tussentijdse partnerschapsovereenkomst tussen de Europese Gemeenschap, enerzijds, en de Stille-Oceaanstaten, anderzijds, teneinde rekening te houden met de toetreding van de Onafhankelijke Staat Samoa en van de Salomonseilanden, is gebaseerd op het ontwerpbesluit van het Handelscomité ( 5 ) . Artikel 2 Dit besluit treedt in werking op de datum waarop het wordt vastgesteld. Gedaan te Brussel, 7 december 2020. Voor de Raad De voorzitter J. BORRELL FONTELLES ( 1 ) PB L 272 van 16.10.2009, blz. 2 . ( 2 ) Besluit (EU) 2018/1908 van de Raad van 6 december 2018 betreffende de toetreding van Samoa tot de tussentijdse partnerschapsovereenkomst tussen de Europese Gemeenschap, enerzijds, en de staten in de Stille Oceaan, anderzijds ( PB L 333 van 28.12.2018, blz. 1 ). ( 3 ) Besluit (EU) 2020/409 van de Raad van 17 februari 2020 betreffende de toetreding van de Salomonseilanden tot de tussentijdse partnerschapsovereenkomst tussen de Europese Gemeenschap, enerzijds, en de staten in de Stille Oceaan, anderzijds ( PB L 85 van 20.3.2020, blz. 1 ). ( 4 ) Besluit (EU) 2019/1707 van de Raad van 17 juni 2019 betreffende het standpunt dat namens de Europese Unie moet worden ingenomen in het Handelscomité dat is opgericht bij de tussentijdse partnerschapsovereenkomst tussen de Europese Gemeenschap, enerzijds, en de staten in de Stille Oceaan, anderzijds, met betrekking tot een aanbeveling voor bepaalde wijzigingen van de overeenkomst teneinde rekening te houden met de toetreding van Samoa en met toekomstige toetredingen van andere eilandstaten in de Stille Oceaan ( PB L 260 van 11.10.2019, blz. 45 ). ( 5 ) Zie document ST 11630/20 op http://register.consilium.europa.eu",
  "source": "EUR LEX"
}