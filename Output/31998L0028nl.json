{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998L0028:NL:HTML\">",
  "content": "EUR-Lex - 31998L0028 - NL Avis juridique important | 31998L0028 Richtlijn 98/28/EG van de Commissie van 29 april 1998 inzake een afwijking van enkele bepalingen van Richtlijn 93/43/EEG inzake levensmiddelenhygiëne voor het bulkvervoer over zee van ruwe suiker (Voor de EER relevante tekst) Publicatieblad Nr. L 140 van 12/05/1998 blz. 0010 - 0011 RICHTLIJN 98/28/EG VAN DE COMMISSIE van 29 april 1998 inzake een afwijking van enkele bepalingen van Richtlijn 93/43/EEG inzake levensmiddelenhygiëne voor het bulkvervoer over zee van ruwe suiker (Voor de EER relevante tekst) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 93/43/EEG van de Raad van 14 juni 1993 inzake levensmiddelenhygiëne (1), inzonderheid op artikel 3, lid 3, Overwegende dat uit informatie blijkt dat de toepassing van hoofdstuk IV, punt 2, tweede alinea, van de bijlage bij Richtlijn 93/43/EEG over het vervoer van levensmiddelen in bulk in vloeibare, gegranuleerde of poedervormige staat in ruimten en/of containers/tanks die uitsluitend worden gebruikt voor het vervoer van levensmiddelen, niet uitvoerbaar is en een onnodig zware belasting voor levensmiddelenbedrijven vormt wanneer deze bepalingen worden toegepast op het vervoer over zee van ruwe suiker, die zonder een volledig en effectief raffinageproces te hebben ondergaan niet bestemd is voor gebruik als voedingsmiddel of als voedselingrediënt; Overwegende dat echter aan de toestemming om van deze bepalingen af te wijken zodanige voorwaarden dienen te worden verbonden dat een gelijkwaardig beschermingsniveau voor de volksgezondheid is gewaarborgd; Overwegende dat er onvoldoende ruimten en/of containers/tanks voor het vervoer van levensmiddelen over zee beschikbaar zijn om de continuïteit te waarborgen van de handel in ruwe suiker, die zonder een volledig en effectief raffinageproces te hebben ondergaan niet bestemd is voor gebruik als voedingsmiddel of als voedselingrediënt; Overwegende dat de ervaring van de voorbije jaren heeft aangetoond dat geraffineerde suiker niet wordt verontreinigd wanneer het bulkvervoer over zee van ruwe suiker plaatsvindt in ruimten en/of containers/tanks die niet uitsluitend voor het vervoer van levensmiddelen worden gebruikt; dat er overigens op moet worden toegezien dat eerder voor vervoer gebruikte ruimten en/of containers/tanks doeltreffend werden schoongemaakt en dat het schoonmaakproces als bepalend (dit wil zeggen als een \"kritisch controlepunt\") voor de algemene veiligheid en de gezondheid van de geraffineerde suiker wordt beschouwd; Overwegende dat de lidstaten ingevolge artikel 8 van Richtlijn 93/43/EEG verplicht zijn controles uit te voeren om te waarborgen dat deze richtlijn wordt toegepast; Overwegende dat deze specifieke afwijking de algemene bepalingen van Richtlijn 93/43/EEG onverlet laat; Overwegende dat het Wetenschappelijk Comité voor de menselijke voeding werd geraadpleegd; Overwegende dat de in deze richtlijn vervatte maatregelen in overeenstemming zijn met het advies van het Permanent Comité voor levensmiddelen, HEEFT DE VOLGENDE RICHTLIJN VASTGESTELD: Artikel 1 Deze richtlijn voert een afwijking in van de bepalingen van hoofdstuk IV, punt 2, tweede alinea, van de bijlage bij Richtlijn 93/43/EEG en stelt gelijkwaardige voorwaarden vast om de bescherming van de volksgezondheid en de veiligheid en gezondheid van de betrokken levensmiddelen te waarborgen. Artikel 2 1. Het bulkvervoer over zee van ruwe suiker die zonder een volledig en effectief raffinageproces te hebben ondergaan niet bestemd is voor gebruik als voedingsmiddel of als voedselingrediënt, wordt toegestaan in ruimten en/of containers/tanks die niet uitsluitend worden gebruikt voor het vervoer van levensmiddelen. 2. De in lid 1 bedoelde ruimten en/of containers/tanks moeten aan de volgende voorwaarden voldoen: - voordat de ruwe suiker wordt geladen, moeten de ruimten en/of containers/tanks doeltreffend worden schoongemaakt om residuen van de vorige lading en andere verontreinigingen te verwijderen, en worden gecontroleerd, teneinde na te gaan of deze residuen daadwerkelijk zijn verwijderd; - de lading die onmiddellijk aan de ruwe suiker vooraf is gegaan, mag geen in bulk vervoerde vloeistof zijn geweest. Artikel 3 1. Het levensmiddelenbedrijf dat verantwoordelijk is voor het vervoer over zee van ruwe suiker houdt bewijsstukken bij, waarin een nauwkeurige en gedetailleerde beschrijving is opgenomen van de vorige lading die in de betrokken ruimte en/of container/tank is vervoerd en van het type en de doeltreffendheid van het schoonmaakproces dat onmiddellijk voorafgaand aan het vervoer van de ruwe suiker is toegepast. 2. De bewijsstukken moeten de zending tijdens alle fases van het vervoer naar de raffinaderij vergezellen en deze laatste moet daarvan een kopie bewaren. Op de bewijsstukken moet in één of meer talen van de Gemeenschap de duidelijk zichtbare en onuitwisbare vermelding \"Dit product moet worden geraffineerd vóór gebruik voor menselijke consumptie\" staan. 3. Het voor het vervoer van de ruwe suiker en/of voor het raffinageproces verantwoordelijke levensmiddelenbedrijf verstrekt de met de officiële levensmiddelencontrole belaste bevoegde instanties op verzoek de in de leden 1 en 2 bedoelde bewijsstukken. Artikel 4 1. Ruwe suiker die over zee is vervoerd in ruimten en/of containers/tanks die niet uitsluitend worden gebruikt voor het vervoer van levensmiddelen, moet worden onderworpen aan een volledig en effectief raffinageproces voordat hij geschikt wordt geacht voor gebruik als voedingsmiddel of als voedselingrediënt. 2. De voor het vervoer en het raffinageproces verantwoordelijke levensmiddelenbedrijven beschouwen het vóór het laden van de ruwe suiker toegepaste schoonmaakproces als bepalend (dit wil zeggen als een \"kritisch controlepunt\") voor de veiligheid en de gezondheid van de geraffineerde suiker in de zin van artikel 3, lid 2, van Richtlijn 93/43/EEG, waarbij rekening wordt gehouden met de aard van de vorige lading die in de ruimte en/of de container/tank is vervoerd. Artikel 5 1. De lidstaten doen de nodige wettelijke en bestuursrechtelijke bepalingen in werking treden om op 1 augustus 1998 aan deze richtlijn te voldoen. Zij stellen de Commissie hiervan onverwijld in kennis. 2. Wanneer de lidstaten deze bepalingen aannemen, wordt in die bepalingen naar de onderhavige richtlijn verwezen of wordt hiernaar verwezen bij de officiële bekendmaking van die bepalingen. De regels voor deze verwijzing worden door de lidstaten vastgesteld. Artikel 6 Deze richtlijn treedt in werking op de dag volgende op die van haar bekendmaking in het Publicatieblad van de Europese Gemeenschappen. Artikel 7 Deze richtlijn is gericht tot de lidstaten. Gedaan te Brussel, 29 april 1998. Voor de Commissie Martin BANGEMANN Lid van de Commissie (1) PB L 175 van 19. 7. 1993, blz. 1.",
  "source": "EUR LEX"
}