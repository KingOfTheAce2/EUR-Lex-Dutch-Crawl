{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993R1969:NL:HTML\">",
  "content": "EUR-Lex - 31993R1969 - NL Avis juridique important | 31993R1969 Verordening (EEG) nr. 1969/93 van de Raad van 19 juli 1993 tot wijziging van Verordening (EEG) nr. 2658/87 met betrekking tot de tarief- en statistieknomenclatuur en het gemeenschappelijk douanetarief Publicatieblad Nr. L 180 van 23/07/1993 blz. 0009 - 0009 VERORDENING (EEG) Nr. 1969/93 VAN DE RAAD van 19 juli 1993 tot wijziging van Verordening (EEG) nr. 2658/87 met betrekking tot de tarief- en statistieknomenclatuur en het gemeenschappelijk douanetarief DE RAAD VAN DE EUROPESE  GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 113, Gezien het voorstel van de Commissie, Overwegende dat bij Verordening (EEG) nr. 2658/87 (1) een goederennomenclatuur is ingesteld die de  \"gecombineerde nomenclatuur\" wordt genoemd; Overwegende dat de Commissie een geïntegreerd tarief van de Europese Gemeenschappen heeft opgesteld,  \"Taric\" genoemd, dat op de gecombineerde nomenclatuur is gebaseerd; Overwegende dat volgens de artikelen 3 en 5 van bovengenoemde verordening de Lid-Staten onderverdelingen mogen toevoegen voor nationale statistische doeleinden, na de codes voor de onderverdelingen van de gecombineerde nomenclatuur, maar vóór de codes  voor de Taric-onderverdelingen van de Gemeenschap; Overwegende dat de uit die bepalingen voortvloeiende verschillen tussen de nomenclaturen van de buitenlandse handel en de goederencodes van de Lid-Staten problemen veroorzaken bij de automatisatie van de douaneprocedures op communautair niveau en bij  het gebruik van het enig administratief document; dat bijgevolg de mogelijkheid om onderverdelingen voor nationale statistische doeleinden in te voegen na de onderverdelingen van de gecombineerde nomenclatuur moet worden afgeschaft; Overwegende dat, bij de huidige stand van het Gemeenschapsrecht, de in artikel 5, lid 3, van bovengenoemde verordening bepaalde mogelijkheid om nationale onderverdelingen te gebruiken, daarentegen behouden moet blijven om de Lid-Staten die dit wensen  over codes voor nationale doeleinden te laten beschikken; Overwegende dat ook rekening dient te worden gehouden met het feit dat de bepalingen van artikel 5, lid 4, van bovengenoemde verordening komen te vervallen, evenals met de inwerkingtreding van Verordening (EEG) nr. 2913/92 van de Raad van 12 oktober  1992 tot vaststelling van het communautair douanewetboek (2), HEEFT DE VOLGENDE VERORDENING VASTGESTELD: Artikel 1 Verordening (EEG) nr. 2658/87 wordt als volgt gewijzigd: a) artikel 3, leden 2, 3 en 4, worden vervangen door: \"2. De Taric-onderverdelingen worden aangegeven door cijfers op de negende en tiende plaats, die samen met de in lid 1 bedoelde codenummers de Taric-codenummers vormen. Bij het ontbreken van een communautaire onderverdeling zijn het negende en tiende  cijfer  \"00\". 3. Bij wijze van uitzondering kunnen aanvullende Taric-codes van vier karakters worden gebruikt voor de toepassing van specifieke communautaire voorschriften die door de cijfers op de negende en tiende plaats niet of niet geheel gecodeerd zijn.\"; b) artikel 5, leden 3 en 4, worden vervangen door: \"3. De Lid-Staten mogen onderverdelingen voor nationale doeleinden gebruiken; ter identificatie van deze onderverdelingen worden daaraan codes toegekend in overeenstemming met Verordening (EEG) nr. 2913/92 (*). (*) PB nr. L 302 van 19. 10. 1992, blz. 1.\". Artikel 2 Deze verordening treedt in werking op de derde dag volgende op die van haar bekendmaking in het Publikatieblad van de Europese Gemeenschappen. Zij is van toepassing met ingang van 1 januari 1996. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 19 juli 1993. Voor de Raad De Voorzitter W. CLAES (1) PB nr. L 256 van 7. 9. 1987, blz. 1. Verordening laatstelijk gewijzigd bij Verordening (EEG) nr. 1891/93 (PB nr. L 172 van 15. 7. 1993, blz. 1). (2) PB nr. L 302 van 19. 10. 1992, blz. 1.",
  "source": "EUR LEX"
}