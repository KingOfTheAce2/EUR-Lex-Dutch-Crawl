{
  "url": "http://www.w3.org/1999/xhtml\">",
  "content": "L_2005071NL.01006701.xml 17.3.2005 NL Publicatieblad van de Europese Unie L 71/67 BESLUIT VAN DE COMMISSIE van 25 februari 2005 houdende wijziging van Besluit 94/140/EG tot oprichting van een raadgevend comité coördinatie fraudebestrijding (2005/223/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) Bij besluit 94/140/EG ( 1 ) is bij de Commissie een raadgevend comité coördinatie fraudebestrijding ingesteld, hierna „het Comité” genoemd, dat de Commissie adviseert over aangelegenheden met betrekking tot de preventie en de bestrijding van fraude en onregelmatigheden en met betrekking tot de samenwerking tussen de lidstaten onderling en tussen de lidstaten en de Commissie op het gebied van de fraudebestrijding. (2) Sinds de oprichting van het Comité is de communautaire regelgeving over de bescherming van de financiële belangen van de Gemeenschap aanzienlijk uitgebreid, met name als gevolg van nieuwe wetgevingsmaatregelen en organisatorische veranderingen binnen de Commissie. (3) Zo omvat Verordening (EG, Euratom) nr. 2988/95 van de Raad ( 2 ) algemene regels waarin het begrip onregelmatigheid wordt gedefinieerd en administratieve maatregelen en sancties op het gebied van de bescherming van de financiële belangen van de Europese Gemeenschappen worden vastgesteld, en Verordening (Euratom, EG) nr. 2185/96 van de Raad ( 3 ) specifieke regels die van toepassing zijn op alle activiteitsgebieden van de Gemeenschappen en die betrekking hebben op de administratieve controles en verificaties ter plaatse die door de Commissie worden uitgevoerd. (4) Artikel 280, dat bij het Verdrag van Amsterdam in het EG-Verdrag is opgenomen, heeft de fraudebestrijding van een nieuw institutioneel kader voorzien. De nieuwe tekst voorziet met name in een gedeelde bevoegdheid van de Gemeenschap en de lidstaten en een nauwe en geregelde samenwerking tussen de bevoegde autoriteiten van de lidstaten en de Commissie met het oog op de bescherming van de financiële belangen van de Gemeenschappen. (5) Bij Besluit 1999/352/EG, EGKS, Euratom van de Commissie ( 4 ) is bij de Commissie het Europees Bureau voor fraudebestrijding (OLAF) opgericht, dat belast is met het uitvoeren van administratieve fraudeonderzoeken en waarvan de verantwoordelijkheid zich uitstrekt tot alle werkzaamheden die samenhangen met de bescherming van de communautaire belangen tegen onregelmatigheden die tot administratieve of strafrechtelijke vervolging aanleiding kunnen geven. (6) Bij Verordening (EG) nr. 1073/1999 van het Europees Parlement en de Raad ( 5 ) en Verordening (Euratom) nr. 1074/1999 van de Raad ( 6 ) is het juridische kader van de werkzaamheden van het OLAF vastgesteld, waarbij het OLAF met name is belast met het organiseren van de samenwerking tussen de bevoegde autoriteiten van de lidstaten en de Commissie met het oog op de coördinatie van de maatregelen ter bescherming van de financiële belangen van de Gemeenschap tegen fraude. (7) Op het gebied van de bescherming van de euro tegen valsemunterij is bij Verordening (EG) nr. 1338/2001 van de Raad ( 7 ) een nauwe en geregelde samenwerking tussen de nationale autoriteiten en de Commissie ingesteld, door de Commissie de taak te geven via overleg in het kader van een raadgevend comité de algehele bescherming van de euro te waarborgen. Overeenkomstig Besluit 2001/923/EG van de Raad ( 8 ) is de Commissie, in samenwerking met de lidstaten, verantwoordelijk voor het beheer en de uitvoering van een communautair actieprogramma inzake uitwisselingen, bijstand en opleiding voor de bescherming van de euro tegen valsemunterij (programma „Pericles”). (8) Met het oog op deze nieuwe ontwikkelingen in de communautaire regelgeving en rekening houdend met de horizontale taak van het Comité, dienen de raadgevende bevoegdheden van het Comité en de vertegenwoordiging van de lidstaten in het Comité (de vertegenwoordigers van de lidstaten moeten door de bevoegde nationale autoriteiten kunnen worden bijgestaan) te worden aangepast. Met het oog op een grotere flexibiliteit van de werkzaamheden van het Comité moet ook de mogelijkheid worden geschapen om sectorale werkgroepen op te richten. (9) Besluit 94/140/EG dient bijgevolg te worden gewijzigd, BESLUIT: Artikel 1 Besluit 94/140/EG wordt als volgt gewijzigd: 1) In artikel 2 wordt lid 1 vervangen door: „1.   Het Comité kan door de Commissie worden geraadpleegd over aangelegenheden met betrekking tot de preventie en de bestrijding van fraude en alle andere onwettige activiteiten waardoor de financiële belangen van de Gemeenschap worden geschaad, alsmede over aangelegenheden in verband met de samenwerking tussen de lidstaten onderling en tussen de lidstaten en de Commissie met betrekking tot de bescherming van de financiële belangen van de Gemeenschap, om de nauwe en geregelde samenwerking tussen de bevoegde autoriteiten op het gebied van de fraudebestrijding beter te organiseren. Het Comité kan door de Commissie worden geraadpleegd over aangelegenheden in verband met de bescherming van de financiële belangen van de Gemeenschap en de bescherming van de eurobiljetten en -munten tegen valsemunterij. Het Comité kan door de Commissie ook worden geraadpleegd over aangelegenheden in verband met de juridische bescherming van de financiële belangen van de Gemeenschap, inclusief de politiële en justitiële aspecten van de ontwerp- en samenwerkingswerkzaamheden op het gebied van de fraudebestrijding.”. 2) Artikel 3 wordt als volgt gewijzigd: a) Lid 1 wordt vervangen door: „1.   Het Comité bestaat uit twee vertegenwoordigers per lidstaat; deze kunnen door twee vertegenwoordigers van de betrokken bevoegde nationale autoriteiten worden bijgestaan.”. b) Lid 3 wordt vervangen door: „3.   In overleg met de Commissie kan het Comité werkgroepen oprichten om zijn werkzaamheden op sectorale gebieden die onder zijn bevoegdheid vallen, te vergemakkelijken. De Commissie verzorgt het secretariaat van deze werkgroepen.”. 3) In artikel 6 wordt de verwijzing naar artikel 214 van het Verdrag vervangen door een verwijzing naar artikel 287 van het Verdrag. Artikel 2 Dit besluit wordt van kracht op de dag van zijn publicatie in het Publicatieblad van de Europese Unie . Gedaan te Brussel, 25 februari 2005. Voor de Commissie Siim KALLAS Vice-voorzitter ( 1 ) PB L 61 van 4.3.1994, blz. 27 . ( 2 ) PB L 312 van 23.12.1995, blz. 1 . ( 3 ) PB L 292 van 15.11.1996, blz. 2 . ( 4 ) PB L 136 van 31.5.1999, blz. 20 . ( 5 ) PB L 136 van 31.5.1999, blz. 1 . ( 6 ) PB L 136 van 31.5.1999, blz. 8 . ( 7 ) PB L 181 van 4.7.2001, blz. 6 . ( 8 ) PB L 339 van 21.12.2001, blz. 50 .",
  "source": "EUR LEX"
}