{
  "url": "http://www.w3.org/1999/xhtml\">",
  "content": "L_202500033NL.000101.fmx.xml Publicatieblad van de Europese Unie NL L-serie 2025/33 14.1.2025 UITVOERINGSVERORDENING (EU) 2025/33 VAN DE COMMISSIE van 13 januari 2025 tot goedkeuring van een vrijstelling krachtens Verordening (EU) 2024/573 van het Europees Parlement en de Raad betreffende het gebruik van gefluoreerde broeikasgassen met een GWP van 150 of meer in snelkoelers/-vriezers, machines voor de bereiding van ambachtelijk schepijs, ijsmachines, bewaar- en regenereerkarren voor voedsel, remrijskasten, ijsdrank- en vriesroomdispensers (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2024/573 van het Europees Parlement en de Raad van 7 februari 2024 betreffende gefluoreerde broeikasgassen, tot wijziging van Richtlijn (EU) 2019/1937 en tot intrekking van Verordening (EU) nr. 517/2014 ( 1 ) , en met name artikel 11, lid 5, Overwegende hetgeen volgt: (1) Punt 4 van bijlage IV bij Verordening (EU) 2024/573 verbiedt met ingang van 1 januari 2025 het in de handel brengen van autonoom opererende koelingapparatuur, met uitzondering van chillers, die gefluoreerde broeikasgassen met een GWP van 150 of meer bevat, behalve indien dat nodig is om aan veiligheidseisen op het bedrijfsterrein te voldoen. (2) Overeenkomstig artikel 11, lid 5, van Verordening (EU) 2024/573 hebben de Franse bevoegde autoriteit en de Italiaanse bevoegde autoriteit respectievelijk op 29 juli 2024 en op 17 september 2024 bij de Commissie een verzoek ingediend tot goedkeuring van een vrijstelling op grond waarvan snelkoelers/-vriezers, machines voor de bereiding van ambachtelijk schepijs, ijsmachines, bewaar- en regenereerkarren voor voedsel, remrijskasten, ijsdrank- en vriesroomdispensers, die binnen het toepassingsgebied van punt 4 van bijlage IV bij Verordening (EU) 2024/573 vallen, in de Unie in de handel mogen worden gebracht (“de vrijstellingsverzoeken”). (3) Snelkoelers/-vriezers zijn geïsoleerde koelapparaten voor commercieel of industrieel gebruik die zijn ontworpen om de temperatuur van gekookt voedsel snel te doen dalen van 65 tot 10 °C, of minder, bij koeling, of om de temperatuur snel te doen dalen van 65 tot –18 °C, of minder, bij invriezen. (4) Machines voor de bereiding van ambachtelijk schepijs zijn koelapparaten van het type charge-vriezer voor commercieel of industrieel gebruik die zijn ontworpen om ambachtelijk schepijs te bereiden door het mengsel voortdurend te karnen en snel af te koelen tot een temperatuur tussen –7 en –13 °C, zonder gebruik te maken van een apparaat met geforceerde luchtinjectie. (5) IJsmachines zijn apparaten voor commercieel of industrieel gebruik voor het produceren en oogsten van ijs, waarin het ijsproductiemechanisme, het bewaarcompartiment en de condensoreenheid in één kast zijn geïntegreerd. (6) Bewaar- en regenereerkarren voor voedsel zijn apparaten voor voedseltransport die bestaan uit één verplaatsbare behuizing voor het vervoer van voedsel, die is opgedeeld in twee niet-waterdichte compartimenten met een dubbele koel- en verwarmingsfunctie en die is ontworpen om, gedurende een beperkte tijd, een viervoudige functie te vervullen, namelijk voedsel koud houden, verwarmen, warm houden en verdelen. (7) Remrijskasten zijn geïsoleerde koelapparaten die zijn ontworpen om de vochtigheid en temperatuur van voedsel tussen –20 en +40 °C te regelen. (8) IJsdrankdispensers zijn koelapparaten die zijn ontworpen om een slushbereiding in een tank continu te mengen met een schroef, bij een temperatuur tussen –2,5 en –4 °C. Vriesroomdispensers zijn koelapparaten die zijn ontworpen om een slushbereiding in een tank continu te mengen met een schroef, bij een temperatuur tussen –5 en –10 °C, waarbij er een aanzienlijke hoeveelheid lucht in het mengsel komt. (9) In vrijstellingsverzoeken wordt gesteld dat er voor de meeste van de in deze verordening bedoelde apparatuur technisch haalbare alternatieven met een GWP van minder dan 150 beschikbaar zijn. Tegelijkertijd moet een zeer groot deel van de productiecapaciteit voor bepaalde soorten dergelijke apparatuur nog worden omgezet, binnen krappe termijnen, waarbij moet worden gewaarborgd dat een dergelijke omzetting de veiligheid niet in gevaar brengt. Er zijn veel stappen nodig om de omzetting te voltooien en het gebruik van alternatieve stoffen mogelijk te maken, onder meer wijzigingen in het productieproces, het herontwerpen van de apparatuur en het omscholen van werknemers. Het verbod op het in de handel brengen van dergelijke apparatuur is pas op 11 maart 2024 in werking getreden (overeenkomstig Verordening (EU) 2024/573) en de omzetting van een dergelijk groot deel van de productiecapaciteit kan, in de praktijk, niet tegen 1 januari 2025 worden verwezenlijkt. Bijgevolg mogen fabrikanten hun apparatuur pas vanaf 1 januari 2025 in de handel brengen of vanaf 12 maart 2025 uitvoeren indien die apparatuur is omgebouwd voor het gebruik van de alternatieve stoffen. Gezien de noodzakelijke omvang van de omzetting zou dat onevenredige kosten met zich meebrengen en eveneens tot schaarste van dergelijke apparatuur op de markt van de Unie kunnen leiden. Bepaalde apparatuur wordt ook in kwetsbare sectoren gebruikt zoals kinderdagverblijven, bejaardentehuizen en ziekenhuizen. In de vrijstellingsverzoeken wordt gesteld dat er meer tijd nodig is om de omschakeling op alternatieve koelmiddelen met een GWP van minder dan 150 mogelijk te maken en tegelijkertijd de continuïteit van de levering van dergelijke apparatuur op de markt van de Unie te waarborgen. (10) De Commissie heeft de door de Franse en Italiaanse bevoegde autoriteiten ingediende verzoeken beoordeeld en is van mening dat aan de voorwaarden van artikel 11, lid 5, punt b), van Verordening (EU) 2024/573 is voldaan. De Commissie is van mening dat een periode van 18 maanden zou volstaan om de omzetting naar beschikbare alternatieven mogelijk te maken en tegelijkertijd onevenredige kosten voor fabrikanten die de omzetting op dit moment nog niet hebben gerealiseerd, te vermijden. (11) Overeenkomstig punt 4 van bijlage IV bij Verordening (EU) 2024/573 is het verbod op het in de Unie in de handel brengen van de soorten apparatuur als bedoeld in de vrijstellingsverzoeken van toepassing met ingang van 1 januari 2025. Met het oog op de rechtszekerheid moet deze verordening eveneens van toepassing zijn met ingang van 1 januari 2025. (12) De in deze verordening vervatte maatregelen zijn in overeenstemming met het advies van het bij artikel 34, lid 1, van Verordening (EU) 2024/573 opgerichte comité voor gefluoreerde broeikasgassen, HEEFT DE VOLGENDE VERORDENING VASTGESTELD: Artikel 1 In afwijking van punt 4 van bijlage IV bij Verordening (EU) 2024/573 is het in de handel brengen van de volgende soorten autonoom opererende koelingapparatuur die gefluoreerde broeikasgassen met een GWP van 150 of meer bevat, van 1 januari 2025 tot en met 30 juni 2026 toegestaan, mits deze apparatuur overeenkomstig artikel 12, lid 2, van Verordening (EU) 2024/573 is geëtiketteerd: a) snelkoelers/-vriezers met een capaciteit voor koeling bij volle belading van 25 tot 100 kg aan levensmiddelen; b) machines voor de bereiding van ambachtelijk schepijs met een koelvermogen van meer dan 2 kW; c) ijsmachines met een ijsproductiecapaciteit van 200 tot 2 000 kg per 24 uur; d) bewaar- en regenereerkarren voor voedsel met een nominaal opgenomen vermogen van 1,5 tot 10,5 kW; e) remrijskasten met een geabsorbeerd vermogen van 1 tot 2 kW; f) ijsdrank- en vriesroomdispensers met een capaciteit voor koeling bij volle belading van meer dan 3 liter. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 januari 2025. Voor de Commissie De voorzitter Ursula VON DER LEYEN ( 1 ) PB L, 2024/573, 20.2.2024, ELI: http://data.europa.eu/eli/reg/2024/573/oj . ELI: http://data.europa.eu/eli/reg_impl/2025/33/oj ISSN 1977-0758 (electronic edition)",
  "source": "EUR LEX"
}