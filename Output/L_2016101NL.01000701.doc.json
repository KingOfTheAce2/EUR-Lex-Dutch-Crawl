{
  "url": "http://www.w3.org/1999/xhtml\"><!--",
  "content": "L_2016101NL.01000701.xml 16.4.2016 NL Publicatieblad van de Europese Unie L 101/7 VERORDENING (EU) 2016/583 VAN DE COMMISSIE van 15 april 2016 tot wijziging van Verordening (EU) nr. 1332/2011 tot vaststelling van gemeenschappelijke eisen voor het gebruik van het luchtruim en exploitatieprocedures voor het vermijden van botsingen in de lucht (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 216/2008 van het Europees Parlement en de Raad van 20 februari 2008 tot vaststelling van gemeenschappelijke regels op het gebied van burgerluchtvaart en tot oprichting van een Europees Agentschap voor de veiligheid van de luchtvaart, houdende intrekking van Richtlijn 91/670/EEG, Verordening (EG) nr. 1592/2002 en Richtlijn 2004/36/EG ( 1 ) , en met name artikel 8, lid 5, en artikel 9, lid 4, Overwegende hetgeen volgt: (1) Volgens Verordening (EU) nr. 1332/2011 van de Commissie ( 2 ) moeten turbineaangedreven luchtvaartuigen met een maximale gecertificeerde startmassa van meer dan 5 700 kg of die meer dan 19 passagiers mogen vervoeren, uitgerust zijn met de nieuwe versie 7.1 van de botsingsvermijdingssoftware (ACAS II) om botsingen in volle vlucht te voorkomen. Die vereiste geldt ook voor exploitanten van bepaalde luchtvaartuigen die in een derde land geregistreerd zijn. (2) Ook volgens Verordening (EU) nr. 1332/2011 moeten in de Unie gevestigde exploitanten van luchtvaartuigen die onder Verordening (EEG) nr. 3922/91 van de Raad ( 3 ) vallen, de nieuwe versie 7.1 van ACAS II in hun luchtvaartuigen installeren. Maar aangezien Verordening (EEG) nr. 3922/91 niet langer op die exploitanten van toepassing is, omdat bijlage III is geschrapt, is die bepaling achterhaald. Op die exploitanten is nu Verordening (EU) nr. 965/2012 van de Commissie ( 4 ) van toepassing, die in dit verband de nodige regels bevat. De achterhaalde bepaling van Verordening (EU) nr. 1332/2011 moet daarom worden geschrapt. (3) Verordening (EU) nr. 1332/2011 bevat bepalingen over de operationele procedures die van toepassing zijn in situaties waarin ACAS II het advies aan de bemanning geeft om een manoeuvre uit te voeren dat tot doel heeft voor separatie te zorgen of de bestaande separatie te behouden (separatieadvies). Aangezien die bepalingen cruciaal zijn voor de veiligheid, zowel voor piloten als luchtverkeersleiders en met name wat betreft de interactie tussen beiden, worden zij beter geregeld volgens Uitvoeringsverordening (EU) nr. 923/2012 van de Commissie ( 5 ) . Daarom moeten de regels voor dergelijke operationele procedures die in Verordening (EU) nr. 1332/2011 zijn opgenomen, worden geschrapt. (4) Verordening (EU) nr. 1332/2011 moet daarom dienovereenkomstig worden gewijzigd. (5) De maatregelen van deze verordening zijn in overeenstemming met het volgens artikel 17, lid 2, onder b), en artikel 19, lid 1, van Verordening (EG) nr. 216/2008 uitgebrachte advies ( 6 ) van het Europees Agentschap voor de veiligheid van de luchtvaart. (6) De in deze verordening vervatte maatregelen zijn in overeenstemming met het advies van het bij artikel 65 van Verordening (EG) nr. 216/2008 ingestelde comité, HEEFT DE VOLGENDE VERORDENING VASTGESTELD: Artikel 1 Verordening (EU) nr. 1332/2011 wordt als volgt gewijzigd: 1) Artikel 4 wordt geschrapt. 2) In artikel 5 worden de leden 2 en 3 vervangen door: „2.   Artikel 3 is van toepassing vanaf 1 maart 2012. 3.   Bij wijze van uitzondering op lid 2 is artikel 3 vanaf 1 december 2015 van toepassing op luchtvaartuigen met een individueel luchtwaardigheidscertificaat dat vóór 1 maart 2012 is afgegeven.”. 3) De bijlage wordt vervangen door de tekst van de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing vanaf 25 augustus 2016. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 april 2016. Voor de Commissie De voorzitter Jean-Claude JUNCKER ( 1 ) PB L 79 van 19.3.2008, blz. 1 . ( 2 ) Verordening (EU) nr. 1332/2011 van de Commissie van 16 december 2011 tot vaststelling van gemeenschappelijke eisen voor het gebruik van het luchtruim en exploitatieprocedures voor het vermijden van botsingen in de lucht ( PB L 336 van 20.12.2011, blz. 20 ). ( 3 ) Verordening (EEG) nr. 3922/91 van de Raad van 16 december 1991 inzake de harmonisatie van technische voorschriften en administratieve procedures op het gebied van de burgerluchtvaart ( PB L 373 van 31.12.1991, blz. 4 ). ( 4 ) Verordening (EU) nr. 965/2012 van de Commissie van 5 oktober 2012 tot vaststelling van technische eisen en administratieve procedures voor vluchtuitvoering, overeenkomstig Verordening (EG) nr. 216/2008 van het Europees Parlement en de Raad ( PB L 296 van 25.10.2012, blz. 1 ). ( 5 ) Uitvoeringsverordening (EU) nr. 923/2012 van de Commissie van 26 september 2012 tot vaststelling van gemeenschappelijke luchtverkeersregels en operationele bepalingen betreffende luchtvaartnavigatiediensten en -procedures en tot wijziging van Uitvoeringsverordening (EU) nr. 1035/2011 en Verordeningen (EG) nr. 1265/2007, (EG) nr. 1794/2006, (EG) nr. 730/2006, (EG) nr. 1033/2006 en (EU) nr. 255/2010 ( PB L 281 van 13.10.2012, blz. 1 ). ( 6 ) Advies nr. 04/2014 van het Europees Agentschap voor de veiligheid van de luchtvaart van 16 december 2014 tot wijziging van Uitvoeringsverordening (EU) nr. 923/2012 van de Commissie tot vaststelling van de gemeenschappelijke luchtverkeersregels en operationele bepalingen betreffende luchtvaartnavigatiediensten en -procedures (SERA, deel C). BIJLAGE „BIJLAGE Airborne Collision Avoidance Systems (ACAS) II (Deel-ACAS) AUR.ACAS.1005 Prestatievereiste (1) De volgende turbineaangedreven luchtvaartuigen moeten worden uitgerust met versie 7.1 van de botsingsvermijdingssoftware van ACAS II: a) luchtvaartuigen met een maximale gecertificeerde startmassa van meer dan 5 700 kg; b) luchtvaartuigen die meer dan 19 passagiers mogen vervoeren. (2) Luchtvaartuigen die niet in punt 1 zijn vermeld en die vrijwillig zijn uitgerust met ACAS II, moeten zijn uitgerust met versie 7.1 van de botsingsvermijdingssoftware. (3) Punt 1 is niet van toepassing op onbemande luchtvaartsystemen. AUR.ACAS.1010 ACAS II-opleiding De exploitanten moeten operationele procedures en opleidingsprogramma's voor ACAS II opstellen, zodat de bemanning passende opleiding heeft genoten in het vermijden van botsingen en bekwaam is om ACAS II-apparatuur te gebruiken.”",
  "source": "EUR LEX"
}