{
  "url": "http://www.w3.org/1999/xhtml\">",
  "content": "L_2015198NL.01002201.xml 28.7.2015 NL Publicatieblad van de Europese Unie L 198/22 UITVOERINGSBESLUIT (EU) 2015/1290 VAN DE COMMISSIE van 23 juli 2015 tot verlening van een vergunning voor het in de handel brengen van geraffineerde olie van de zaden van Buglossoides arvensis als nieuw voedselingrediënt krachtens Verordening (EG) nr. 258/97 van het Europees Parlement en de Raad (Kennisgeving geschied onder nummer C(2015) 4961) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name artikel 7, Overwegende hetgeen volgt: (1) Op 25 juni 2013 heeft de onderneming Technology Crops International bij de bevoegde instanties van het Verenigd Koninkrijk een verzoek ingediend om geraffineerde olie van de zaden van Buglossoides arvensis als nieuw voedselingrediënt in de handel te brengen. (2) Op 6 januari 2014 heeft de bevoegde Britse instantie voor de beoordeling van voedingsmiddelen haar verslag van de eerste beoordeling uitgebracht. In dat verslag werd geconcludeerd dat geraffineerde olie van de zaden van Buglossoides arvensis voldoet aan de criteria voor nieuwe voedingsmiddelen van artikel 3, lid 1, van Verordening (EG) nr. 258/97. (3) Op 21 januari 2014 heeft de Commissie het verslag van de eerste beoordeling doorgestuurd naar de overige lidstaten. (4) Binnen de in artikel 6, lid 4, eerste alinea, van Verordening (EG) nr. 258/97 vastgestelde termijn van zestig dagen zijn met redenen omklede bezwaren ingediend. (5) Op 11 juni 2014 heeft de Commissie de Europese Autoriteit voor voedselveiligheid (EFSA) geraadpleegd en haar verzocht om een beoordeling te verrichten van geraffineerde olie van de zaden van Buglossoides arvensis als nieuw voedselingrediënt overeenkomstig Verordening (EG) nr. 258/97. (6) Op 5 februari 2015 heeft de EFSA in haar advies „Scientific Opinion on the safety of refined Buglossoides oil as a novel food ingredient” ( 2 ) geconcludeerd dat geraffineerde olie van de zaden van Buglossoides arvensis bij de voorgestelde toepassingen en gebruiksconcentraties veilig is. (7) In Richtlijn 2002/46/EG van het Europees Parlement en de Raad ( 3 ) zijn voorschriften inzake voedingssupplementen vastgelegd. Verordening (EG) nr. 1925/2006 van het Europees Parlement en de Raad ( 4 ) bevat voorschriften voor de toevoeging van vitaminen en mineralen en bepaalde andere stoffen aan levensmiddelen. Richtlijn 1999/21/EG van de Commissie ( 5 ) bevat voorschriften voor dieetvoeding voor medisch gebruik. Richtlijn 96/8/EG van de Commissie ( 6 ) bevat voorschriften voor voedingsmiddelen die zijn bestemd om in energiebeperkte diëten voor gewichtsvermindering te worden genuttigd. Voor het gebruik van geraffineerde olie van de zaden van Buglossoides arvensis moet een vergunning worden verleend onverminderd de voorschriften van die wetgeving. (8) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Geraffineerde olie van de zaden van Buglossoides arvensis zoals omschreven in bijlage I mag in de Unie als nieuw voedselingrediënt in de handel worden gebracht voor het gebruik en overeenkomstig de maximumgehalten zoals omschreven in bijlage II, onverminderd de specifieke bepalingen van Richtlijn 2002/46/EG, Verordening (EG) nr. 1925/2006, Richtlijn 1999/21/EG en Richtlijn 96/8/EG. Artikel 2 Op de etikettering van de levensmiddelen die bij dit besluit toegelaten geraffineerde olie van de zaden van Buglossoides arvensis bevatten, wordt dit ingrediënt aangeduid als „geraffineerde buglossoidesolie”. Artikel 3 Dit besluit is gericht tot Technology Crops International, 7996 North Point Blvd Winston Salem, NC 27106, Verenigde Staten. Gedaan te Brussel, 23 juli 2015. Voor de Commissie Vytenis ANDRIUKAITIS Lid van de Commissie ( 1 ) PB L 43 van 14.2.1997, blz. 1 . ( 2 ) EFSA Journal 2015;13(2):4029. ( 3 ) Richtlijn 2002/46/EG van het Europees Parlement en de Raad van 10 juni 2002 betreffende de onderlinge aanpassing van de wetgevingen der lidstaten inzake voedingssupplementen ( PB L 183 van 12.7.2002, blz. 51 ). ( 4 ) Verordening (EG) nr. 1925/2006 van het Europees Parlement en de Raad van 20 december 2006 betreffende de toevoeging van vitaminen en mineralen en bepaalde andere stoffen aan levensmiddelen ( PB L 404 van 30.12.2006, blz. 26 ). ( 5 ) Richtlijn 1999/21/EG van de Commissie van 25 maart 1999 betreffende dieetvoeding voor medisch gebruik ( PB L 91 van 7.4.1999, blz. 29 ). ( 6 ) Richtlijn 96/8/EG van de Commissie van 26 februari 1996 inzake voedingsmiddelen die zijn bestemd om in energiebeperkte diëten te worden genuttigd voor gewichtsvermindering ( PB L 55 van 6.3.1996, blz. 22 ). BIJLAGE I SPECIFICATIES VOOR GERAFFINEERDE OLIE VAN DE ZADEN VAN BUGLOSSOIDES ARVENSIS Omschrijving: geraffineerde buglossoidesolie wordt gewonnen uit de zaden van Buglossoides arvensis (L.) I.M.Johnst. Test Specificatie Alfa-linoleenzuur Minimaal 35 % massa van het totale gehalte aan vetzuren Stearidonzuur Minimaal 15 % massa van het totale gehalte aan vetzuren Linolzuur Minimaal 8 % massa van het totale gehalte aan vetzuren Transvetzuren Maximaal 2 % massa van het totale gehalte aan vetzuren Zuurgetal Maximaal 0,6 mg KOH/g Peroxidegetal Maximaal 5 meq O 2 /kg Onverzeepbare bestanddelen Maximaal 2 % Eiwitgehalte (stikstof totaal) Maximaal 10 μg/ml Pyrrolizidinealkaloïden Niet aantoonbaar met een aantoonbaarheidsgrens van 4 μg/kg BIJLAGE II TOEGESTAAN GEBRUIK VAN GERAFFINEERDE OLIE VAN DE ZADEN VAN BUGLOSSOIDES ARVENSIS Levensmiddelencategorie Maximumgehalte aan stearidonzuur Zuivelproducten en zuivelanalogen 250 mg/100 g; 75 mg/100 g voor dranken Kaas en kaasproducten 750 mg/100 g Boter en andere emulsies van oliën en vetten, inclusief smeerbare producten (niet voor bakken en braden) 750 mg/100 g Ontbijtgranen 625 mg/100 g Voedingssupplementen als omschreven in Richtlijn 2002/46/EG, met uitzondering van voedingssupplementen voor zuigelingen en peuters 500 mg/door de fabrikant aanbevolen dagelijkse dosis Dieetvoeding voor medisch gebruik als omschreven in Richtlijn 1999/21/EG, met uitzondering van dieetvoeding voor zuigelingen en peuters Overeenkomstig de bijzondere voedingsbehoeften van degenen voor wie de producten bestemd zijn Voedingsmiddelen die zijn bestemd om in energiebeperkte diëten voor gewichtsvermindering te worden genuttigd, zoals omschreven in Richtlijn 96/8/EG 250 mg/maaltijdvervanger",
  "source": "EUR LEX"
}