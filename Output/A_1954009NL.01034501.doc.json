{
  "url": "http://www.w3.org/1999/xhtml\">",
  "content": "A_1954009NL.01034501.xml 11.5.1954 NL Publicatieblad van de Europese Unie A 9/345 BESCHIKKING No. 24-54 van 6 Mei 1954 houdende een reglement inzake de toepassing van Artikel 66 sub 1 van het Verdrag nopens de kenmerkende elementen van de contrôle op een onderneming. DE HOGE AUTORITEIT, Gezien Artikel 66 van het Verdrag, Overwegende, dat de Hoge Autoriteit op grond van Artikel 66 sub 1 de elementen, welke kenmerkend zijn voor de contrôle op een onderneming, in een reglement dient te omschrijven, Overwegende, dat de contrôle zowel kan berusten bij de gerechtigden zelve als bij hen, die, uit anderen hoofde, bevoegd zijn deze rechten in volledige onafhankelijkheid uit te oefenen, Gehoord de Raad van Ministers, BESLUIT : Artikel 1 Als kenmerkende elementen van de contrôle op een onderneming worden aangemerkt de hierna genoemde rechten of overeenkomsten, indien zij, elk afzonderlijk of tezamen, en alle omstandigheden, zowel de facto als de jure in aanmerking genomen, de mogelijkheid scheppen tot bepaling van de gang ener onderneming op het gebied van de productie, de prijzen, de investeringen, de voorziening, de afzet of de besteding van de winst : 1. Eigendom of genot van het vermogen van een onderneming of van delen daarvan, 2. Rechten of overeenkomsten, op grond waarvan invloed wordt verleend op de samenstelling, de beraadslagingen of besluiten van de organen van deze onderneming, 3. Rechten of overeenkomsten, op grond waarvan een persoon, alleen of tezamen met anderen, de zaken van een onderneming kan besturen, 4. Overeenkomsten met betrekking tot de wijze van boeking of de besteding van de winsten ener onderneming, 5. Overeenkomsten aangaande de totale behoeften of afzet ener onderneming, of een aanzienlijk deel daarvan, indien deze overeenkomsten ten aanzien van hoeveelheid of looptijd de gebruikelijke omvang van commerciële voorzienings- of afzetovereenkomsten overtreffen. Artikel 2 Contrôle op een onderneming in de zin van Artikel 1 der onderhavige Beschikking is niet aanwezig, indien banken of financiële instellingen bij de oprichting van een onderneming of bij kapitaalsuitbreiding participaties in deze onderneming verwerven met het oogmerk deze op de markt te verhandelen, voorzover zij de aan die participaties verbonden stemrechten niet uitoefenen. Artikel 3 (1)   De in Artikel 1 genoemde kenmerkende elementen houden in de contrôle op een onderneming door de personen, ondernemingen, groepen van personen of groepen van ondernemingen : 1. aan wie deze rechten toebehoren of die onmiddellijk aan deze overeenkomsten rechten ontlenen ; 2. die, hoewel niet behorende tot de sub 1 genoemden, de bevoegdheid hebben deze rechten uit te oefenen ; 3. die als trustees formeel eigenaars zijn van vermogensbestanddelen van een onderneming of van aandelen in een onderneming en de bevoegdheid hebben de daaraan verbonden rechten uit te oefenen. (2)   De bepalingen van het voorafgaande lid, sub 2 en 3 van dit Artikel zijn echter niet van toepassing op de persoon, die uit hoofde van een rechtshandeling de bevoegdheid bezit de rechten van anderen uit te oefenen, indien hij kan aantonen, 1. dat deze bevoegdheid te allen tijde kan worden ingetrokken, 2. dat hij gebonden is aan bepaalde aanwijzingen van hen, die deze bevoegdheid hebben verleend, 3. en dat hij gemachtigd is aan de Hoge Autoriteit op haar verzoek mededeling te doen van de namen en adressen van degenen, aan wie hij deze bevoegdheid ontleent. Artikel 4 Deze Beschikking treedt op 1 Juni 1954 op het grondgebied van de Gemeenschap in werking. Deze Beschikking is door de Hoge Autoriteit besproken en goedgekeurd op haar zitting van 6 Mei 1954. Door de Hoge Autoriteit De Voorzitter Jean MONNET",
  "source": "EUR LEX"
}