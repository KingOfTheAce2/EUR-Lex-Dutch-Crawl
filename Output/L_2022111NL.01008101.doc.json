{
  "url": "http://www.w3.org/1999/xhtml\"><!--",
  "content": "L_2022111NL.01008101.xml 8.4.2022 NL Publicatieblad van de Europese Unie L 111/81 BESLUIT (GBVB) 2022/579 VAN DE RAAD van 8 april 2022 tot wijziging van Besluit 2012/642/GBVB betreffende beperkende maatregelen met het oog op de situatie in Belarus en de betrokkenheid van Belarus bij de Russische agressie tegen Oekraïne DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 15 oktober 2012 Besluit 2012/642/GBVB ( 1 ) betreffende beperkende maatregelen vastgesteld en in het licht van de betrokkenheid van Belarus bij de Russische agressie tegen Oekraïne. (2) Op 24 februari 2022 heeft de president van de Russische Federatie een militaire operatie in Oekraïne aangekondigd en zijn Russische strijdkrachten begonnen met een aanval op Oekraïne, onder meer vanuit het grondgebied van Belarus. Die aanval is een flagrante schending van de territoriale integriteit, soevereiniteit en onafhankelijkheid van Oekraïne. (3) De Raad heeft op 2 maart 2022 Besluit (GBVB) 2022/356 ( 2 ) vastgesteld, waarbij de titel van Besluit 2012/642/GBVB werd gewijzigd en verdere beperkende maatregelen werden ingesteld in antwoord op de betrokkenheid van Belarus bij de Russische agressie tegen Oekraïne. (4) In zijn conclusies van 24 maart 2022 heeft de Europese Raad verklaard dat de Unie bereid blijft snel verdere gecoördineerde, zware sancties op te leggen aan Rusland en Belarus om de Russische mogelijkheden om de agressie voort te zetten op effectieve wijze te dwarsbomen. (5) Gezien de ernst van de situatie is het passend de verkoop aan Belarus van overdraagbare effecten in eender welke officiële munteenheid van een lidstaat te verbieden, en de verkoop, levering, overdracht of uitvoer naar Belarus van bankbiljetten in eender welke officiële munteenheid van een lidstaat te verbieden. (6) Het is tevens passend alle in Belarus gevestigde wegvervoerondernemingen te verbieden op het grondgebied van de Unie goederen over de weg te vervoeren, ook in doorvoer. (7) Om uitvoering te geven aan die maatregel is verder optreden van de Unie vereist. (8) Besluit 2012/642/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2012/642/GBVB wordt als volgt gewijzigd: 1) in artikel 2 quatervicies wordt lid 1 vervangen door: “1.   Het is verboden verhandelbare effecten in eender welke officiële munteenheid van een lidstaat die na 12 april 2022 zijn uitgegeven of rechten van deelneming in instellingen voor collectieve belegging die blootstelling bieden aan dergelijke effecten, te verkopen aan Belarussische onderdanen of in Belarus verblijvende natuurlijke personen of in Belarus gevestigde rechtspersonen, entiteiten of lichamen.”; 2) artikel 2 quinvicies wordt vervangen door: “Artikel 2 quinvicies 1.   Het is verboden om bankbiljetten in eender welke officiële munteenheid van een lidstaat te verkopen, te leveren, over te dragen aan of uit te voeren naar Belarus of natuurlijke personen, rechtspersonen, entiteiten of lichamen in Belarus, met inbegrip van de regering en de Centrale Bank van Belarus, of voor gebruik in Belarus. 2.   Het verbod in lid 1 is niet van toepassing op de verkoop, levering, overdracht of uitvoer van bankbiljetten in eender welke officiële munteenheid van een lidstaat als dergelijke verkoop, levering, overdracht of uitvoer noodzakelijk is voor: a) persoonlijk gebruik door natuurlijke personen die naar Belarus reizen of hun naaste familieleden die samen met hen reizen, of b) de officiële doelen van diplomatieke missies, consulaire posten of internationale organisaties in Belarus die bescherming genieten op grond van het internationaal recht.”; 3) het volgende artikel wordt ingevoegd: “Artikel 2 septvicies 1.   Het is voor in Belarus gevestigde wegvervoerondernemingen verboden op het grondgebied van de Unie goederen over de weg te vervoeren, ook in doorvoer. 2.   De in lid 1 bedoelde verbodsbepaling is niet van toepassing op wegvervoerondernemingen die post vervoeren als universele dienst. 3.   De in lid 1 bedoelde verbodsbepaling is niet van toepassing op het vervoer van goederen dat vóór 9 april 2022 van start is gegaan tot 16 april 2022, op voorwaarde dat het voertuig van de wegvervoeronderneming: a) zich reeds op het grondgebied van de Unie bevond op 9 april 2022, of b) door de Unie moet rijden om terug te keren naar Belarus. 4.   In afwijking van lid 1 kunnen de bevoegde autoriteiten van een lidstaat toestemming verlenen voor goederenvervoer door een in Belarus gevestigde wegvervoeronderneming indien de bevoegde autoriteiten hebben vastgesteld dat dit vervoer noodzakelijk is voor: a) de aankoop, de invoer of het vervoer in de Unie van aardgas en aardolie, met inbegrip van geraffineerde aardolieproducten, alsmede titaan, aluminium, koper, nikkel, palladium en ijzererts; b) de aankoop, de invoer of het vervoer van farmaceutische, medische, landbouw- en voedingsproducten, waaronder tarwe, en meststoffen waarvan de invoer, de aankoop en het vervoer uit hoofde van dit besluit is toegestaan; c) humanitaire doeleinden; of d) de werking van de diplomatieke en consulaire vertegenwoordigingen in Belarus van de Unie en de lidstaten, waaronder delegaties, ambassades en missies, of internationale organisaties in Belarus die bescherming genieten op grond van het internationaal recht. 5.   De betrokken lidstaat brengt de andere lidstaten en de Commissie op de hoogte van elke op grond van lid 4 verleende toestemming binnen twee weken na het verlenen van de toestemming.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 8 april 2022. Voor de Raad De voorzitter J.-Y. LE DRIAN ( 1 ) Besluit 2012/642/GBVB van de Raad van 15 oktober 2012 betreffende beperkende maatregelen met het oog op de situatie in Belarus ( PB L 285 van 17.10.2012, blz. 1 ). ( 2 ) Besluit (GBVB) 2022/356 van de Raad van 2 maart 2022 tot wijziging van Besluit 2012/642/GBVB betreffende beperkende maatregelen met het oog op de situatie in Belarus ( PB L 67 van 2.3.2022, blz. 103 ).",
  "source": "EUR LEX"
}