{
  "url": "http://www.w3.org/1999/xhtml\">",
  "content": "L_202402697NL.000101.fmx.xml Publicatieblad van de Europese Unie NL L-serie 2024/2697 14.10.2024 UITVOERINGSVERORDENING (EU) 2024/2697 VAN DE RAAD van 14 oktober 2024 tot uitvoering van Verordening (EU) 2023/1529 betreffende beperkende maatregelen in het licht van de militaire steun van Iran aan de Russische aanvalsoorlog tegen Oekraïne en aan gewapende groepen en entiteiten in het Midden-Oosten en het Rode Zeegebied DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2023/1529 van de Raad van 20 juli 2023 betreffende beperkende maatregelen in het licht van de militaire steun van Iran aan de Russische aanvalsoorlog tegen Oekraïne en aan gewapende groepen en entiteiten in het Midden-Oosten en het Rode Zeegebied ( 1 ) , en met name artikel 7, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 20 juli 2023 heeft de Raad Verordening (EU) 2023/1529 vastgesteld. (2) In zijn conclusies van 21 en 22 maart 2024 verklaarde de Europese Raad dat, indien Iran ballistische raketten en aanverwante technologie aan Rusland zou overdragen voor gebruik tegen Oekraïne, na het Russische regime te hebben voorzien van onbemande luchtvaartuigen (UAV’s), die worden gebruikt in aanhoudende aanvallen tegen de burgerbevolking in Oekraïne, de Unie paraat zou staan om snel en in coördinatie met internationale partners te reageren, onder meer met nieuwe en significante beperkende maatregelen tegen Iran. Voorts verklaarde de Europese Raad dat de toegang van Rusland tot gevoelige goederen en technologieën met relevantie voor het slagveld maximaal moet worden beperkt, onder meer door entiteiten in derde landen aan te pakken die de omzeiling van sancties mogelijk maken. De Europese Raad riep de hoge vertegenwoordiger en de Commissie op verdere sancties tegen Belarus, Noord-Korea en Iran voor te bereiden. (3) Op 13 september 2024 heeft de Unie in de verklaring van de hoge vertegenwoordiger namens de Unie de recente overdracht van door Iran vervaardigde ballistische raketten aan Rusland met klem veroordeeld. De hoge vertegenwoordiger verklaarde dat die overdracht een directe bedreiging vormde voor de Europese veiligheid en een aanzienlijke materiële escalatie betekende na de levering van Iraanse UAV’s en munitie, die door Rusland zijn gebruikt in zijn illegale aanvalsoorlog tegen Oekraïne. De hoge vertegenwoordiger verklaarde voorts dat de Unie snel en in coördinatie met internationale partners zou reageren, onder meer met nieuwe en significante beperkende maatregelen tegen Iran, met inbegrip van personen en entiteiten die betrokken zijn bij de programma’s van Iran inzake ballistische raketten en drones, en dat de Unie ook beperkende maatregelen tegen de Iraanse luchtvaartsector overwoog. (4) Ter ondersteuning van zijn aanvalsoorlog tegen Oekraïne, die de soevereiniteit, onafhankelijkheid en territoriale integriteit van Oekraïne schendt, gebruikt Rusland door Iran vervaardigde UAV’s, onder meer tegen burgers en civiele infrastructuur. Het door de Iraanse overheid gesteunde programma voor de ontwikkeling en productie van UAV’s draagt derhalve bij tot schendingen van het Handvest van de Verenigde Naties en van de fundamentele beginselen van het internationaal recht. (5) Het Iraanse raketprogramma, dat gebaseerd is op zowel staatsbedrijven als particuliere bedrijven en gebruikmaakt van binnenlandse onderzoekscapaciteiten, wordt beheerd door het Ministerie van Defensie en Logistiek van de Strijdkrachten van Iran en door de Islamitische Revolutionaire Garde, die beide onder de sanctieregeling van de Unie vallen. (6) De overdracht van door Iran vervaardigde UAV’s en raketten en aanverwante technologieën en componenten daarvan naar Rusland en niet-statelijke gewapende groeperingen in het Midden-Oosten en daarbuiten is een belangrijke bron van bezorgdheid. Iran heeft door Iran vervaardigde UAV’s, en raketten en aanverwante technologieën en componenten daarvan aan Rusland overgedragen, onder meer met behulp van luchtvaartmaatschappijen. (7) Het is daarom passend drie Iraanse luchtvaartmaatschappijen op de lijst te plaatsen die herhaaldelijk door Iran vervaardigde UAV’s en aanverwante technologieën hebben overgedragen aan Rusland, die zijn gebruikt in de Russische aanvalsoorlog tegen Oekraïne. Die plaatsingen zijn doelgericht en strekken ertoe specifieke Iraanse beleidsmaatregelen en activiteiten te ontmoedigen. De Unie heeft niet de bedoeling het luchtverkeer of de interpersoonlijke contacten tussen de Unie en Iran in het algemeen te belemmeren. (8) Gezien de ernst van de situatie moeten zeven personen en zeven entiteiten worden toegevoegd aan de in de bijlage III bij Verordening (EU) 2023/1529 opgenomen lijst van natuurlijke en rechtspersonen, entiteiten en lichamen die onderworpen zijn aan beperkende maatregelen. (9) Verordening (EU) 2023/1529 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage III bij Verordening (EU) 2023/1529 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 14 oktober 2024. Voor de Raad De voorzitter J. BORRELL FONTELLES ( 1 ) PB L 186 van 25.7.2023, blz. 1 . BIJLAGE Bijlage III bij Verordening (EU) 2023/1529 wordt als volgt gewijzigd: 1) De volgende vermeldingen worden toegevoegd in rubriek A “Natuurlijke personen”: Naam (transliteratie naar Latijns schrift) Naam Identificatiegegevens Redenen voor plaatsing op de lijst Datum van plaatsing op de lijst “13. Behnam SHAHRIYARI بهنام شهریاری (spelling in het Farsi) Functie(s): functionaris in eenheid 190 van de Quds-divisie van de Islamitische Revolutionaire Garde (IRG) Geboortedatum: 1968 Nationaliteit: Iraans Geslacht: man Paspoortnummer: D10007350; K47248790 Behnam Shahriyari is een hoge functionaris van eenheid 190 van de Quds-divisie van de Islamitische Revolutionaire Garde (IRG), die betrokken is bij de logistieke aspecten van de overdracht van wapens, met inbegrip van raketten en geleide projectielen, aan de aan Iran gelieerde gewapende groepen in Syrië, Libanon, Irak en de bezette Palestijnse Gebieden. Behnam Shahriyari is derhalve betrokken bij de overdracht van raketten aan gewapende groepen en entiteiten die de vrede en veiligheid in het Midden-Oosten en het Rode Zeegebied ondermijnen. 14.10.2024 14. Ali SHADMANI علی شادمانی (spelling in het Farsi) Functie(s): plaatsvervangend coördinator van de Khatam al-Anbiya Central Headquarters (KCHG) Geboorteplaats: Hamedan, Iran Nationaliteit: Iraans Geslacht: man Geassocieerde entiteiten: Khatam al-Anbiya Central Headquarters (KCHG) Ali Shadmani is plaatsvervangend coördinator van de op de EU-sanctielijst geplaatste Khatam al-Anbiya Central Headquarters (KCHG) van de Islamitische Revolutionaire Garde (IRG) en heeft derhalve banden met een op de EU-sanctielijst geplaatste entiteit. De KCHG is de centrale entiteit in de commandostructuur van de Iraanse strijdkrachten die operationele militaire beslissingen neemt en instaat voor de coördinatie tussen het conventionele leger van Iran (Artesh) en de IRG, die beide onbemande luchtvaartuigen (UAV’s) aankopen en inzetten. De KCHG heeft tot taak toezicht te houden op offensieve en defensieve operaties, onder meer via regionale en thematische hoofdkwartieren, zoals die in de Perzische Golf en de Golf van Oman, die verslag uitbrengen aan het hoofdkwartier. De KCGH is ook verantwoordelijk voor de planning en coördinatie van gezamenlijke militaire operaties, met inbegrip van oefeningen. De KCHG heeft een hogere positie binnen de commandoketen dan de IRG en Artesh en ziet toe op alle Iraanse strijdkrachten, inlichtingendiensten en de op de EU-sanctielijst geplaatste Khatam al-Anbiya Construction Headquarters; de KCHG neemt een centrale positie in in Irans militaire apparaat en is betrokken bij de ontwikkeling van Irans UAV-programma. Als plaatsvervangend coördinator van de KCHG heeft Shadmani de afgelopen jaren herhaaldelijk, ook in Rusland, de defensievermogens van Iran, onder meer op het gebied van drones en raketten, actief gepromoot. Ali Shadmani heeft derhalve banden met een op de EU-sanctielijst geplaatste entiteit die betrokken is bij de UAV- en raketprogramma’s van Iran en bij de overdracht van UAV’s aan Rusland ter ondersteuning van zijn aanvalsoorlog tegen Oekraïne. 14.10.2024 15. Ali JAFARABADI علی جعفرآبادی (spelling in het Farsi) Functie(s): bevelhebber van de Aerospace Force Space Division van de Islamitische Revolutionaire Garde (IRG) Geboortedatum: 1975 Geboorteplaats: Iran Nationaliteit: Iraans Geslacht: man Ali Jafarabadi is bevelhebber van de Aerospace Force Space Division van de Islamitische Revolutionaire Garde (IRG). De Aerospace Force Space Division van de IRG heeft operationele controle over verschillende Iraanse raketsystemen en is betrokken bij de ontwikkeling en toekomstige lancering van satellietdragers, die essentieel zijn voor de ontwikkeling van systemen voor ballistische langeafstandsraketten, die Iran blijft ontwikkelen. Ali Jafarabadi is derhalve betrokken bij de ontwikkeling van Irans raketprogramma. 14.10.2024 16. Mehdi GOGERDCHIAN مهدی گوگردچیان (spelling in het Farsi) Functie(s): directeur van Iran Aircraft Manufacturing Industries (HESA) Geboortedatum: 14.8.1975 Geboorteplaats: Iran Nationaliteit: Iraans Geslacht: man Paspoortnummer: 1286966558 (Iraans) Mehdi Gogerdchian is directeur van het op de EU-sanctielijst geplaatste Iran Aircraft Manufacturing Industries (HESA). De onderneming staat onder zeggenschap van de op de EU-sanctielijst geplaatste Iran Aviation Industries Organisation (IAIO), een dochteronderneming van het op de EU-sanctielijst geplaatste Iraanse Ministerie van Defensie en Logistiek van de Strijdkrachten (MODAFL), die verantwoordelijk is voor de planning en het beheer van de Iraanse militaire luchtvaartindustrie. HESA is gespecialiseerd in de ontwikkeling en productie van onbemande luchtvaartuigen (UAV’s), met name Shahed-drones, die door Rusland worden gebruikt in zijn oorlog tegen Oekraïne. Mehdi Gogerdchian is derhalve betrokken bij Irans UAV-programma. 14.10.2024 17. Seyed Hamzeh GHALANDARI سید حمزه قلندری (spelling in het Farsi) Functie(s): viceminister van Defensie van Iran Geboortedatum: 16.7.1984 Nationaliteit: Iraans Geslacht: man Paspoortnummer: D10009455 (Iran) Seyed Hamzeh Ghalandari is de viceminister van Defensie van Iran en houdt zich binnen het ministerie voornamelijk bezig met internationale aangelegenheden. Het op de EU-sanctielijst geplaatste Iraanse Ministerie van Defensie en Logistiek van de Strijdkrachten (MODAFL) is verantwoordelijk voor de Iraanse wapenindustrie, onder meer op het gebied van onbemande luchtvaartuigen (UAV’s) en ballistische raketten. In het licht van zijn vooraanstaande rol als viceminister van Defensie is Seyed Hamzeh Ghalandari betrokken bij de ontwikkeling van Irans UAV- en raketprogramma’s. 14.10.2024 18. Reza Khosravi MOGHADDAM رضا خسروي مقدم (spelling in het Farsi) Functie(s): Iraanse militair attaché in Rusland Nationaliteit: Iraans Geslacht: man Reza Khosravi Moghaddam is de militair attaché van de Iraanse ambassade in Rusland en vertegenwoordigt en bevordert de defensie-industrie van zijn land. Hij is verantwoordelijk voor de bilaterale betrekkingen op dit gebied. In zijn functie is Moghaddam een verlengstuk van het op de EU-sanctielijst geplaatste Iraanse Ministerie van Defensie en Logistiek van de Strijdkrachten (MODAFL). Het MODAFL is verantwoordelijk voor de Iraanse wapenindustrie, ook wat betreft de ontwikkeling en productie van militaire wapens, zoals onbemande luchtvaartuigen (UAV’s) en ballistische raketten. In zijn rol bevordert Moghaddam actief de defensie-industrie van Iran, en met name de wapenhandel tussen Iran en Rusland, en bevordert zo Irans UAV- en raketprogramma. Iran levert UAV’s en ballistische raketten aan Rusland, die Rusland inzet tegen Oekraïne. Reza Khosravi Moghaddam is derhalve betrokken bij Irans UAV- en raketprogramma. 14.10.2024 19. Seid Mir Ahmad NOOSHIN سید میراحمد نوشین (spelling in het Farsi) Functie(s): directeur van de Aerospace Industries Organisation (AIO) Geboortedatum: 11.1.1966 Nationaliteit: Iraans Geslacht: man Paspoortnummer: G9311208 Seid Mir Ahmad Nooshin is de directeur van de op de EU-sanctielijst geplaatste Aerospace Industries Organisation (AIO). De AIO is een organisatie die valt onder het op de EU-sanctielijst geplaatste Iraanse Ministerie van Defensie en Logistiek van de Strijdkrachten (MODAFL), en een belangrijke rol speelt in programma’s voor onbemande luchtvaartuigen (UAV’s) en ballistische raketten van Iran. De AIO houdt toezicht op de Iraanse productie van raketten, onder meer op op de EU-sanctielijst geplaatste entiteiten Shahid Hemmat Industries Group (SHIG) en Shahid Baheri Industrial Group (SBIG). Seid Mir Ahmad Nooshin is derhalve betrokken bij het raketprogramma van Iran. 14.10.2024” 2) De volgende vermeldingen worden toegevoegd in rubriek B “Rechtspersonen, entiteiten en lichamen”: Naam (transliteratie naar Latijns schrift) Naam Identificatiegegevens Redenen voor plaatsing op de lijst Datum van plaatsing op de lijst “10. Saha Airlines هواپیمایی ساها (spelling in het Farsi) Adres: Ayat Saeedi St., 65 meters from Fatah, Tehran, Iran Soort entiteit: overheidsentiteit Plaats van registratie: Teheran, Iran Saha Airlines is een Iraanse staatsluchtvaartmaatschappij die volledig in handen is van de luchtmacht van de Islamitische Republiek Iran. De maatschappij is herhaaldelijk ingezet voor de overdracht van door Iran vervaardigde onbemande luchtvaartuigen (UAV’s) en aanverwante technologieën naar Rusland, die zijn gebruikt in de Russische aanvalsoorlog tegen Oekraïne. Saha Airlines is derhalve betrokken bij de overdracht van door Iran vervaardigde UAV’s en aanverwante technologieën naar Rusland ter ondersteuning van zijn aanvalsoorlog tegen Oekraïne. 14.10.2024 11. Mahan Air ماهان ایر (spelling in het Farsi) Adres: Nr. 21 Mahan Air Tower — Azadegan Street, Karaj Highway, Tehran, Iran Postbox 1481655761 Plaats van registratie: Teheran, Iran Mahan Air is een in Teheran gevestigde particuliere Iraanse luchtvaartmaatschappij. De maatschappij is herhaaldelijk ingezet voor de overdracht van door Iran vervaardigde onbemande luchtvaartuigen (UAV’s) en aanverwante technologieën naar Rusland, die zijn gebruikt in de Russische aanvalsoorlog tegen Oekraïne. Mahan Airlines is derhalve betrokken bij de overdracht van door Iran vervaardigde UAV’s en aanverwante technologieën naar Rusland ter ondersteuning van zijn aanvalsoorlog tegen Oekraïne. 14.10.2024 12. Iran Air (ook bekend als the Airline of the Islamic Republic of Iran; Homa; Iran Air Cargo; Iran Air Ground Services; Iran Air Catering) ایران ایر (spelling in het Farsi) Adres: Central Offices, Airport Boulevard, Tehran, Iran Soort entiteit: overheidsentiteit Plaats van registratie: Teheran, Iran Iran Air is een Iraanse staatsluchtvaartmaatschappij die onder zeggenschap staat van het Iraanse Ministerie van Infrastructuur en dus onder de militair-politieke leiding van het land ressorteert. De maatschappij is herhaaldelijk ingezet voor de overdracht van door Iran vervaardigde onbemande luchtvaartuigen (UAV’s) en aanverwante technologieën naar Rusland, die zijn gebruikt in de Russische aanvalsoorlog tegen Oekraïne. Iran Air is derhalve betrokken bij de overdracht van door Iran vervaardigde UAV’s en aanverwante technologieën naar Rusland ter ondersteuning van zijn aanvalsoorlog tegen Oekraïne. 14.10.2024 13. Basamad Electronic Pouya Engineering Co. (ook bekend als Dynamic Electronic Frequency Engineering Limited Liability Company) بسامد الکترونیک پویا (spelling in het Farsi) Adres: Nr. 63, Unit 4, Shahrara, Patrice Lumumba St., Abshori St., Tehran 144593491, Iran Soort entiteit: vennootschap met beperkte aansprakelijkheid Registratienummer: 466887 Nummer nationaal identiteitsbewijs: 14004684489 Geassocieerde personen: Hossein Hatefi Ardakani (CEO) Geassocieerde entiteiten: Kavan Electronics Behrad LLC Basamad Electronic Pouya Engineering Co. is een Iraans aankoopbedrijf. Het maakt deel uit van een aankoopnetwerk dat onder toezicht staat van de op de EU-sanctielijst geplaatste Hossein Hatefi Ardakani, CEO en hoofdaandeelhouder van Basamad Electronic Pouya Engineering Co. Hossein Hatefi Ardakani is een Iraans zakenman die via het aankoopnetwerk dat onder zijn toezicht staat, betrokken is bij de levering van producten voor onbemande luchtvaartuigen (UAV’s) aan de op de EU-sanctielijst geplaatste jihadistische organisatie voor onderzoek en zelfvoorziening van de Islamitische Revolutionaire Garde (IRG SSJO), die vervolgens aan Rusland worden geleverd ter ondersteuning van de Russische aanvalsoorlog tegen Oekraïne. Basamad Electronic Pouya Engineering Co. heeft derhalve banden met een natuurlijk persoon die betrokken is bij Irans UAV-programma en bij de overdracht van door Iran vervaardigde UAV’s naar Rusland ter ondersteuning van zijn aanvalsoorlog tegen Oekraïne. 14.10.2024 14. Iran Alumina Company (IAC) (ook bekend als I.A.C.; Iran Alumina Co.) آلومینای ایران شرکت (spelling in het Farsi) Adres 1: 100, Somayyeh St., Tehran, Iran (hoofdkantoor) Adres 2: kilometer 7 turnpike Sankhast, Jajarm, North-Khorasan, Iran (fabriek) Hoofdvestiging: provincie Khorasan, Iran Iran Alumina Company (IAC) is de enige Iraanse producent van aluminiumoxide (AL 2 O 3 ), oftewel aluminiumpoeder, dat wordt gebruikt bij de productie van vaste brandstoffen voor de lancering van raketten en geleide projectielen. De faciliteit produceert raketbrandstof uit metaalpoeder namens de Islamitische Revolutionaire Garde (IRG). De IAC is een dochteronderneming van de staatsmijnen- en metaalholding Iranian Mines and Mining Industries Development and Renovation Organisation (IMIDRO), die onder zeggenschap staat van het Iraanse Ministerie van Industrie en Mijnbouw. Iran Alumina Company (IAC) is derhalve betrokken bij het raketprogramma van Iran. 14.10.2024 15. Shahid Haj Ali Movahed Research Center (ook bekend als Shahid Movahed Industry; Shahid Mohaved Industries; SHIG Departement 7500) مرکز تحقیقات شهید حاج علی موحد (spelling in het Farsi) Adres: c/o SHIG, Damavand Tehran Highway, P.O. Box 16595-159, Tehran, Iran Hoofdvestiging: provincie Teheran, Iran Shahid Haj Ali Movahed Research Center is een dochteronderneming van de op de EU-sanctielijst geplaatste Shahid Hemmat Industries Group (SHIG), een industriële groep die valt onder de door de staat gecontroleerde en op de EU-sanctielijst geplaatste Aerospace Industries Organisation (AIO), die het Iraanse programma voor ballistische raketten met vloeibare stuwstof ondersteunt. Het centrum is betrokken geweest bij het onderzoek naar en het testen en produceren van Iraanse raketten. Het centrum is rechtstreeks betrokken bij de ontwikkeling van raketten, onder meer in het kader van de samenwerking tussen Iran en Noord-Korea, waarvan het gespecialiseerde steun heeft ontvangen voor de ontwikkeling van langeafstandraketten. Shahid Haj Ali Movahed Research Center is derhalve betrokken bij het raketprogramma van Iran. 14.10.2024 16. Teyf Tadbir Engineering Company (ook bekend als Teyf Tadbir Arya Engineering Company; Teif Tadbir Arya; Teyf Tadbir Aria) شرکت مهندسی تیف تدبیر (spelling in het Farsi) Adres: Unit 10, Nr. 1, End of Bahar, Kardan Street, Patrice Street, Tehran 144596443, Iran Registratienummer: 427320 (Iraans) Geassocieerde personen: Hossein Hatefi Ardakani (CEO) Geassocieerde entiteiten: jihadistische organisatie voor onderzoek en zelfvoorziening van de Islamitische Revolutionaire Garde (IRGC SSJO) Teyf Tadbir Engineering Company is een Iraans aankoopbedrijf. De CEO is de op de EU-sanctielijst geplaatste Iraanse zakenman Hossein Hatefi Ardakani, die toezicht houdt op een transnationaal aankoopnetwerk voor onderdelen voor onbemande luchtvaartuigen (UAV’s). Hij opereert via zijn in Teheran gevestigde bedrijven, waaronder Teyf Tadbir Engineering Company en het op de EU-sanctielijst geplaatste Kavan Electronics LLC. Via dit aankoopnetwerk is Hossein Hatefi Ardakani betrokken bij de levering van producten voor UAV’s aan de op de EU-sanctielijst geplaatste jihadistische organisatie voor onderzoek en zelfvoorziening van de Islamitische Revolutionaire Garde (IRG SSJO). Deze producten worden gebruikt in Iraanse UAV’s van het type Shahed, die Iran aan Rusland levert ter ondersteuning van de Russische aanvalsoorlog tegen Oekraïne. Teyf Tadbir Egineering Company heeft derhalve banden met natuurlijke en rechtspersonen en entiteiten die betrokken zijn bij Irans UAV-programma en bij de overdracht van door Iran vervaardigde UAV’s naar Rusland ter ondersteuning van zijn aanvalsoorlog tegen Oekraïne. 14.10.2024” ELI: http://data.europa.eu/eli/reg_impl/2024/2697/oj ISSN 1977-0758 (electronic edition)",
  "source": "EUR LEX"
}