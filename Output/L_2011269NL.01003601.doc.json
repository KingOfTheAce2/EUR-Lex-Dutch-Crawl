{
  "url": "http://www.w3.org/1999/xhtml\">",
  "content": "L_2011269NL.01003601.xml 14.10.2011 NL Publicatieblad van de Europese Unie L 269/36 UITVOERINGSBESLUIT VAN DE COMMISSIE van 13 oktober 2011 houdende erkenning dat het Litouwse gegevensbestand voor runderen volledig operationeel is (Kennisgeving geschied onder nummer C(2011) 7164) (Slechts de tekst in de Litouwse taal is authentiek) (2011/685/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1760/2000 van het Europees Parlement en de Raad van 17 juli 2000 tot vaststelling van een identificatie- en registratieregeling voor runderen en inzake de etikettering van rundvlees en rundvleesproducten en tot intrekking van Verordening (EG) nr. 820/97 van de Raad ( 1 ) , en met name artikel 10, Overwegende hetgeen volgt: (1) Artikel 6, leden 1 en 2, van Verordening (EG) nr. 1760/2000 („de verordening”) bepaalt dat een rund moet worden geïdentificeerd en dat daartoe een paspoort moet worden afgegeven dat het bij verplaatsingen vergezelt. (2) Artikel 6, lid 3, van de verordening bepaalt dat lidstaten die beschikken over een gecomputeriseerd gegevensbestand dat naar het oordeel van de Commissie volledig operationeel is, kunnen bepalen dat een paspoort alleen wordt afgegeven voor dieren die bestemd zĳn voor het handelsverkeer binnen de Unie en dat die dieren uitsluitend bĳ verplaatsing van het grondgebied van de betrokken lidstaat naar het grondgebied van een andere lidstaat vergezeld gaan van hun paspoort. (3) Litouwen heeft bij de Commissie een verzoek tot erkenning van het operationele karakter van zijn gegevensbestand voor runderen ingediend. Dit gegevensbestand vormt de basis van het Litouwse systeem voor de identificatie en registratie van runderen. (4) Litouwen heeft de nodige informatie verstrekt die met name bevestigt dat zijn gegevensbestand voor runderen compatibel is met artikel 5 van de verordening: i) de vertragingen bij de kennisgeving van gebeurtenissen worden in het gegevensbestand gehighlight en aldus worden de termijnen voor de kennisgeving van verplaatsingen van dieren, als vastgesteld in de verordening, nageleefd, ii) de paspoorten van dieren die naar plaatsen buiten Litouwen worden verplaatst, worden daarna bij aankomst aan de bevoegde autoriteit overhandigd, iii) er bestaat een raakvlak tussen het nationale gegevensbestand voor runderen en de nationale gegevensbank van het landbouwbetalingssysteem alsook met het nationale beheerssysteem voor veterinaire informatie om vergelijkende controles en de uitwisseling van nuttige gegevens te vergemakkelijken en iv) de richtsnoeren worden aangescherpt zodat oormerken op correcte wijze worden afgegeven en gedistribueerd en deze informatie is beschikbaar in het gegevensbestand. (5) De Commissie heeft deze informatie onderzocht en is van mening dat het operationele karakter van het gegevensbestand moet worden erkend. (6) Gezien het bovenstaande dient te worden erkend dat het Litouwse gegevensbestand voor runderen volledig operationeel is met ingang van 1 juli 2011, HEEFT HET VOLGENDE BESLUIT VASTGESTELD: Artikel 1 Het Litouwse gegevensbestand voor runderen wordt met ingang van 1 juli 2011 als volledig operationeel erkend. Artikel 2 Dit besluit is gericht tot de Republiek Litouwen. Gedaan te Brussel, 13 oktober 2011. Voor de Commissie John DALLI Lid van de Commissie ( 1 ) PB L 204 van 11.8.2000, blz. 1 .",
  "source": "EUR LEX"
}