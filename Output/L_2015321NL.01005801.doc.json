{
  "url": "http://www.w3.org/1999/xhtml\">",
  "content": "L_2015321NL.01005801.xml 5.12.2015 NL Publicatieblad van de Europese Unie L 321/58 UITVOERINGSBESLUIT (EU) 2015/2260 VAN DE COMMISSIE van 3 december 2015 tot intrekking van Beschikking 2008/630/EG betreffende noodmaatregelen van toepassing op uit Bangladesh ingevoerde schaaldieren bestemd voor menselijke consumptie (Kennisgeving geschied onder nummer C(2015) 8472) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( 1 ) , en met name artikel 53, lid 1, onder b), ii), Overwegende hetgeen volgt: (1) Beschikking 2008/630/EG van de Commissie ( 2 ) is aangenomen nadat de aanwezigheid van residuen van geneesmiddelen voor diergeneeskundig gebruik en niet-toegestane stoffen was vastgesteld in uit Bangladesh in de Unie ingevoerde schaaldieren die waren bestemd voor menselijke consumptie („de producten”). (2) In Beschikking 2008/630/EG is bepaald dat de lidstaten de invoer van de producten in de Unie moeten toelaten op voorwaarde dat zij vergezeld gaan van de resultaten van een analytische test die op de plaats van herkomst werd uitgevoerd om te garanderen dat zij geen gevaar voor de volksgezondheid vormen („de analytische test”). (3) Van 20 april 2015 tot en met 30 april 2015 heeft de Commissie een audit ( 3 ) uitgevoerd („de audit”) ter beoordeling van de controle van residuen en contaminanten in levende dieren en dierlijke producten, met inbegrip van controles op geneesmiddelen voor diergeneeskundig gebruik. In het auditverslag is geconcludeerd dat het controlesysteem voor residuen in aquacultuur garanties biedt die gelijkwaardig zijn aan de in de wetgeving van de Unie vastgestelde voorschriften. (4) Het aantal niet-conforme zendingen is aanzienlijk gedaald. (5) Op basis van de resultaten van de audit en gezien het zeer lage aantal niet-conforme zendingen lijkt het niet noodzakelijk te eisen dat zendingen van de producten die uit Bangladesh in de Unie worden ingevoerd, vergezeld gaan van analytische tests. Beschikking 2008/630/EG moet daarom worden ingetrokken. (6) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Beschikking 2008/630/EG wordt ingetrokken. Artikel 2 Dit besluit is gericht tot de lidstaten. Gedaan te Brussel, 3 december 2015. Voor de Commissie Vytenis ANDRIUKAITIS Lid van de Commissie ( 1 ) PB L 31 van 1.2.2002, blz. 1 . ( 2 ) Beschikking 2008/630/EG van de Commissie van 24 juli 2008 betreffende noodmaatregelen van toepassing op uit Bangladesh ingevoerde schaaldieren bestemd voor menselijke consumptie ( PB L 205 van 1.8.2008, blz. 49 ). ( 3 ) Final report of an audit carried out in Bangladesh from 20 April 2015 to 30 April 2015 in order to evaluate the control of residues and contaminants in live animals and animal products including controls on veterinary medicinal products — DG (SANTE) 2015-7517 — MR. http://ec.europa.eu/food/fvo/audit_reports/details.cfm?rep_id=3501",
  "source": "EUR LEX"
}