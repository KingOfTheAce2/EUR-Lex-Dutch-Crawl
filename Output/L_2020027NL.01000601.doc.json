{
  "url": "http://www.w3.org/1999/xhtml\">",
  "content": "L_2020027NL.01000601.xml 31.1.2020 NL Publicatieblad van de Europese Unie L 27/6 GEDELEGEERDE VERORDENING (EU) 2020/128 VAN DE COMMISSIE van 25 november 2019 tot wijziging van bijlage II bij Verordening (EU) nr. 978/2012 van het Europees Parlement en de Raad houdende toepassing van een schema van algemene tariefpreferenties DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( 1 ) , en met name artikel 5, lid 3, Overwegende hetgeen volgt: (1) Artikel 4 van Verordening (EU) nr. 978/2012 van het Europees Parlement en de Raad bevat de criteria voor het verlenen van tariefpreferenties in het kader van de algemene regeling van het stelsel van algemene tariefpreferenties (“SAP”). (2) In artikel 4, lid 1, onder a), van Verordening (EU) nr. 978/2012 is bepaald dat een land dat gedurende drie opeenvolgende jaren onmiddellijk vóór de actualisering van de lijst van begunstigde landen door de Wereldbank als hoog-inkomensland of hogere-middeninkomensland is ingedeeld, niet langer voor het SAP in aanmerking komt. (3) De lijst van begunstigde landen in het kader van het in artikel 1, lid 2, onder a), van Verordening (EU) nr. 978/2012 bedoelde SAP is vastgesteld in bijlage II bij die verordening. Ingevolge artikel 5, lid 2, van Verordening (EU) nr. 978/2012 moet de Commissie bijlage II per 1 januari van elk jaar herzien om de status van de in de lijst opgenomen landen te wijzigen overeenkomstig de in artikel 4 vastgestelde criteria. (4) Overeenkomstig artikel 5, lid 2, onder a), van Verordening (EU) nr. 978/2012 moeten een SAP-begunstigd land en marktdeelnemers voldoende tijd krijgen om zich op een ordelijke wijze aan te passen aan de veranderde SAP-status van het land. Dienovereenkomstig moet de SAP-regeling nog één jaar worden voortgezet na de datum van inwerkingtreding van een verandering in de status van een land op grond van artikel 4, lid 1, onder a), van Verordening (EU) nr. 978/2012. (5) Nauru, Samoa en Tonga zijn in 2017, 2018 en 2019 door de Wereldbank ingedeeld als hogere-middeninkomenslanden. Bijgevolg komen Nauru, Samoa en Tonga overeenkomstig artikel 4, lid 1, onder a), van Verordening (EU) nr. 978/2012 niet langer in aanmerking voor de status van SAP-begunstigde en moeten die landen worden geschrapt uit bijlage II bij die verordening. De SAP-regeling voor die landen moet nog één jaar worden voortgezet na de datum van inwerkingtreding van het besluit om die landen te schrappen uit bijlage II bij Verordening (EU) nr. 978/2012. Omwille van de eenvoud en de rechtszekerheid moeten Nauru, Samoa en Tonga derhalve met ingang van 1 januari 2021 worden geschrapt uit bijlage II, HEEFT DE VOLGENDE VERORDENING VASTGESTELD: Artikel 1 In bijlage II bij Verordening (EU) nr. 978/2012 worden de volgende lettercodes en de bijbehorende landen geschrapt uit kolom A respectievelijk kolom B: “NR Nauru WS Samoa TO Tonga” Artikel 2 Deze verordening treedt in werking op 1 januari 2020. Artikel 1 is van toepassing met ingang van 1 januari 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 november 2019. Voor de Commissie De voorzitter Jean-Claude JUNCKER ( 1 ) Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( PB L 303 van 31.10.2012, blz. 1 ).",
  "source": "EUR LEX"
}