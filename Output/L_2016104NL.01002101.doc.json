{
  "url": "http://www.w3.org/1999/xhtml\"><!--",
  "content": "L_2016104NL.01002101.xml 20.4.2016 NL Publicatieblad van de Europese Unie L 104/21 BESLUIT (GBVB) 2016/610 VAN DE RAAD van 19 april 2016 betreffende een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) In zijn conclusies van 17 en 18 november 2014 onderkent de Raad de noodzaak van een gemeenschappelijke aanpak met de Verenigde Naties (VN) in de Centraal-Afrikaanse Republiek (CAR) bij de hervorming van haar veiligheidstroepen, waaronder de strijdkrachten, teneinde de situatie in het belang van het politieke proces te stabiliseren. Hij onderkent in dat opzicht de meerwaarde van een eventuele nadere rol van de Unie bij de hervorming van de veiligheidssector, ter ondersteuning van het werk van de VN, waarbij wordt gezorgd voor een lokaal draagvlak. (2) Op 19 januari 2015 heeft de Raad Besluit (GBVB) 2015/78 ( 1 ) betreffende een militaire GVDB-adviesmissie van de Europese Unie in de Centraal-Afrikaanse Republiek (EUMAM RCA) vastgesteld. Het mandaat van EUMAM RCA eindigt op 16 juli 2016. (3) Bij brief d.d. 8 oktober 2015 heeft de Chef de l'Etat de la Transition van de CAR de Unie verzocht om verdere ondersteuning van de Centraal-Afrikaanse strijdkrachten (FACA) via een versterkte operationele opleidingsstructuur, in volledige samenwerking met de Multidimensionale Geïntegreerde Stabilisatiemissie van de Verenigde Naties in de Centraal-Afrikaanse Republiek (MINUSCA). (4) Op 17 november 2015 heeft de Raad het werk van EUMAM RCA ter ondersteuning van de herstructurering van de FACA geprezen en de hoge vertegenwoordiger van de Unie voor buitenlandse zaken en veiligheidsbeleid (HV) verzocht te starten met de voorbereidingen voor een missie die strategisch advies en operationele opleiding moet verstrekken, en die na de installatie van de democratisch gekozen autoriteiten en tijdig vóór het einde van het mandaat van EUMAM RCA van start moet gaan. (5) Op 14 maart 2016 heeft de Raad het crisisbeheersingsconcept voor een mogelijke militaire GVDB-opleidingsmissie van de EU in de CAR aangenomen. (6) De president van de CAR heeft de Unie bij brief van 30 maart 2016 verzocht een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) te ontplooien. (7) EUTM RCA moet zo snel mogelijk worden ontplooid tot volledig operationeel vermogen (Full Operating Capability, FOC). (8) Het Politiek en Veiligheidscomité (PVC) moet, onder de verantwoordelijkheid van de Raad en de HV, de politieke controle over EUTM RCA uitoefenen, er strategische leiding aan geven en de noodzakelijke besluiten nemen, overeenkomstig artikel 38, derde alinea, van het Verdrag betreffende de Europese Unie (VEU). (9) Er moet worden onderhandeld over internationale overeenkomsten in verband met de status van EU-geleide eenheden en personeel onder EU-leiding en de deelname van derde landen aan missies van de Unie, en deze overeenkomsten moeten worden gesloten. (10) Uit hoofde van artikel 41, lid 2, VEU en overeenkomstig Besluit (GBVB) 2015/528 van de Raad ( 2 ) dienen de operationele uitgaven die voortvloeien uit dit besluit, dat gevolgen heeft op militair of defensiegebied, door de lidstaten te worden gedragen. (11) Overeenkomstig artikel 5 van Protocol nr. 22 betreffende de positie van Denemarken, gehecht aan het VEU en het Verdrag betreffende de werking van de Europese Unie (VWEU), neemt Denemarken niet deel aan de uitwerking en de uitvoering van besluiten en acties van de Europese Unie die gevolgen hebben op defensiegebied. Denemarken neemt derhalve niet deel aan de vaststelling van dit besluit, dat bijgevolg niet bindend is voor, noch van toepassing is op Denemarken, en neemt niet deel aan de financiering van deze missie, HEEFT HET VOLGENDE BESLUIT VASTGESTELD: Artikel 1 Missie 1.   De Unie voert in de Centraal-Afrikaanse Republiek een militaire GVDB-opleidingsmissie (EUTM RCA) uit teneinde bij te dragen tot de hervorming van de defensiesector in de CAR in het kader van het door MINUSCA gecoördineerde hervormingsproces van de veiligheidssector in Centraal-Afrika. 2.   Ter verwezenlijking van de doelstelling van moderne, efficiënte en democratisch verantwoordingsplichtige Centraal-Afrikaanse strijdkrachten (FACA), verstrekt EUTM RCA: a) strategisch advies aan het ministerie van Defensie, het militair personeel en de strijdkrachten van de CAR; b) onderwijs aan officieren en onderofficieren van de FACA; c) opleiding aan de FACA. 3.   EUTM RCA biedt de delegatie van de Unie in de Centraal-Afrikaanse Republiek, binnen de grenzen van haar middelen en vermogens, militaire en met de veiligheid en de rechtsstaat verband houdende expertise. 4.   Ter wille van de samenhang tussen het hervormingsproces van de veiligheidssector en het inzetten van opgeleide FACA-elementen pleegt EUTM RCA overleg met MINUSCA. 5.   EUTM RCA verloopt volgens de politieke en strategische doelstellingen in het crisisbeheersingsconcept dat op 14 maart 2016 door de Raad is goedgekeurd. Artikel 2 Benoeming van de EU-missiecommandant 1.   Brigadegeneraal Eric HAUTECLOQUE-RAYSZ wordt benoemd tot EU-missiecommandant van EUTM RCA („de EU-missiecommandant”). 2.   De EU-missiecommandant vervult de taken van operationeel commandant van de Unie en commandant van de troepen van de Unie. Artikel 3 Aanwijzing van het hoofdkwartier van de missie 1.   Het hoofdkwartier van de missie EUTM RCA wordt gevestigd in Bangui, CAR. Het vervult de functie van operationeel hoofdkwartier en van hoofdkwartier van de troepenmacht. 2.   Het missiehoofdkwartier van EUTM RCA omvat ook een ondersteunende afdeling in Brussel. Artikel 4 Planning en aanvang van EUTM RCA 1.   De inzetregels voor EUMAM RCA zijn van toepassing op EUTM RCA in de planningsfase, in de provincie Bangui. 2.   EUTM RCA gaat van start bij een besluit van de Raad dat wordt vastgesteld op de door de EU-missiecommandant aanbevolen datum, na goedkeuring van het missieplan en de inzetregels. Artikel 5 Politieke controle en strategische leiding 1.   Het PVC oefent, onder de verantwoordelijkheid van de Raad en de HV, de politieke controle en de strategische leiding over EUTM RCA uit. De Raad machtigt het PVC om de noodzakelijke besluiten te nemen overeenkomstig artikel 38 VEU. Onder deze machtiging vallen de bevoegdheden om de planningsdocumenten, waaronder het missieplan en de inzetregels, te wijzigen. Zij omvat voorts de bevoegdheden om besluiten te nemen over de benoeming van de volgende EU-missiecommandanten. De beslissingsbevoegdheden met betrekking tot de doelstellingen, de reikwijdte en de beëindiging van EUTM RCA, alsmede de algemene voorwaarden voor de uitvoering van haar taken blijven bij de Raad berusten. 2.   Het PVC brengt op gezette tijden verslag uit aan de Raad. 3.   Het PVC ontvangt van de voorzitter van het Militair Comité van de EU (EUMC) op gezette tijden verslagen over het verloop van EUTM RCA. Het PVC kan, naargelang van het geval, de EU-missiecommandant op zijn vergaderingen uitnodigen. Artikel 6 Militaire leiding 1.   Het EUMC controleert of EUTM RCA, onder verantwoordelijkheid van de EU-missiecommandant, correct wordt uitgevoerd. 2.   Het EUMC ontvangt op gezette tijden verslagen van de EU-missiecommandant. Het kan, naargelang van het geval, de EU-missiecommandant op zijn vergaderingen uitnodigen. 3.   De voorzitter van het EUMC treedt op als eerste contactpunt met de EU-missiecommandant. Artikel 7 Samenhang van het optreden van de Unie en coördinatie 1.   De HV draagt zorg voor de uitvoering van dit besluit en zorgt er tevens voor dat het consistent is met het externe optreden van de Unie als geheel, met inbegrip van de ontwikkelingsprogramma's en de humanitaire bijstand van de Unie. 2.   De EU-missiecommandant krijgt, onder volledige eerbiediging van de commandostructuur, ter plaatse politieke aansturing van het hoofd van de EU-delegatie bij de Centraal-Afrikaanse Republiek. 3.   De HV, bijgestaan door de Europese Dienst voor extern optreden (EDEO), treedt op als eerste contactpunt met de VN, de autoriteiten van de CAR en de buurlanden, de Afrikaanse Unie (AU), de Economische Gemeenschap van Centraal-Afrikaanse Staten (CEEAC) en andere relevante internationale en bilaterale actoren. 4.   De coördinatieregelingen tussen de EU-missiecommandant, de EU-actoren en belangrijke plaatselijke strategische partners die relevant zijn voor de operatie, worden bepaald in het missieplan. Artikel 8 Deelname van derde staten 1.   Onverminderd de beslissingsautonomie van de Unie en haar ene institutionele kader, en overeenkomstig de desbetreffende richtsnoeren van de Europese Raad, kunnen derde staten worden uitgenodigd aan EUTM RCA deel te nemen. 2.   De Raad machtigt het PVC om derde staten uit te nodigen bijdragen te leveren en om, op aanbeveling van de EU-missiecommandant en van het EUMC, de noodzakelijke besluiten betreffende de aanvaarding van de voorgestelde bijdragen te nemen. 3.   De nadere regelingen wat betreft de deelname door derde staten, worden vastgelegd in overeenkomsten die overeenkomstig artikel 37 VEU en volgens de procedure van artikel 218 VWEU worden gesloten. Indien de Unie en een derde staat een overeenkomst tot vaststelling van een kader voor de deelname van deze derde staat aan crisisbeheersingsmissies van de Unie hebben gesloten, zijn de bepalingen van die overeenkomst van toepassing in het kader van EUTM RCA. 4.   Derde staten die belangrijke militaire bijdragen aan EUTM RCA leveren, hebben bij de dagelijkse aansturing van EUTM RCA dezelfde rechten en verplichtingen als de deelnemende lidstaten. 5.   De Raad machtigt het PVC om de noodzakelijke besluiten te nemen betreffende de instelling van een Comité van contribuanten, indien derde staten aanzienlijke militaire bijdragen leveren. Artikel 9 Status van het personeel onder EU-leiding Over de status van de eenheden en het personeel onder EU-leiding, inclusief de voorrechten, immuniteiten en overige waarborgen die nodig zijn voor de uitvoering en de soepele werking van hun missie, wordt een overeenkomst gesloten overeenkomstig artikel 37 VEU en volgens de procedure van artikel 218 VWEU. Artikel 10 Financiële regeling 1.   De gemeenschappelijke kosten van EUTM RCA worden beheerd overeenkomstig Besluit (GBVB) 2015/528. 2.   Het financiële referentiebedrag voor de gemeenschappelijke kosten van EUTM RCA bedraagt 18 180 000 EUR. Het in artikel 25, lid 1, van Besluit (GBVB) 2015/528 bedoelde percentage van het referentiebedrag bedraagt 15 % en het in artikel 34, lid 3, van dat besluit bedoelde percentage bedraagt 60 % voor vastleggingen en 15 % voor betalingen. Artikel 11 Projectcel 1.   EUTM RCA beschikt over een projectcel om door de Unie, lidstaten of derde staten te financieren projecten vast te stellen en uit te voeren die stroken met de doelstellingen van de missie en bijdragen aan het vervullen van de opdracht. 2.   Athena kan de financiële bijdragen in verband met in lid 1 van dit artikel bedoelde projecten beheren, overeenkomstig artikel 30 van Besluit (GBVB) 2015/528. 3.   In geen geval wordt de Unie of de HV door de bijdragende staten aansprakelijk gesteld voor handelingen of nalatigheden van EUTM RCA in verband met de besteding van de middelen van die staten. Artikel 12 Vrijgeven van informatie 1.   De HV is gemachtigd om, overeenkomstig Besluit 2013/488/EU van de Raad ( 3 ) , gerubriceerde EU-informatie die ten behoeve van EUTM RCA is opgesteld, aan de bij dit besluit betrokken derde staten vrij te geven, indien dit passend is en in overeenstemming met de behoeften van EUTM RCA, en wel als volgt: a) tot het niveau waarin is voorzien in de toepasselijke tussen de Unie en de betrokken derde staat gesloten overeenkomst voor de beveiliging van informatie, of b) in andere gevallen, tot het niveau CONFIDENTIEL UE/EU CONFIDENTIAL. 2.   De HV is tevens gemachtigd om, naargelang van de operationele behoeften van EUTM RCA, gerubriceerde EU-informatie tot op het niveau RESTREINT UE/EU RESTRICTED die ten behoeve van EUTM RCA is opgesteld, overeenkomstig Besluit 2013/488/EU vrij te geven aan de VN en aan de AU. Daartoe worden regelingen tussen de HV en de bevoegde autoriteiten van de VN en de AU opgesteld. 3.   Indien er sprake is van een specifieke en onmiddellijke operationele behoefte, is de HV voorts gemachtigd gerubriceerde EU-informatie tot en met het niveau „RESTREINT UE/EU RESTRICTED” die ten behoeve van de EUTM RCA is opgesteld, overeenkomstig Besluit 2013/488/EU vrij te geven aan het gastland. Daartoe worden regelingen tussen de HV en de bevoegde autoriteiten van het gastland opgesteld. 4.   De HV is bevoegd niet-gerubriceerde documenten van de EU betreffende de beraadslagingen van de Raad over EUTM RCA die onder de geheimhoudingsplicht van artikel 6, lid 1, van het reglement van orde van de Raad ( 4 ) vallen, vrij te geven aan de derde landen die bij dit besluit zijn betrokken. 5.   De HV kan die bevoegdheden, alsmede de bevoegdheid om de in dit artikel bedoelde regelingen te sluiten, delegeren aan EDEO-ambtenaren en/of aan de EU-missiecommandant. Artikel 13 Inwerkingtreding en beëindiging 1.   Dit besluit treedt in werking op de datum van vaststelling ervan. 2.   EUTM RCA wordt beëindigd binnen 24 maanden nadat het zijn volledig operationeel vermogen FOC heeft bereikt. 3.   Het besluit wordt ingetrokken op de datum van sluiting van het hoofdkwartier van de missie van EUTM RCA overeenkomstig de plannen die zijn goedgekeurd voor de beëindiging van EUTM RCA, onverminderd de in Besluit (GBVB) 2015/528 vastgestelde procedures voor de controle en het afleggen van rekening en verantwoording over EUTM RCA. Gedaan te Luxemburg, 19 april 2016. Voor de Raad De voorzitter F. MOGHERINI ( 1 ) Besluit (GBVB) 2015/78 van de Raad van 19 januari 2015 betreffende een militaire GVDB-adviesmissie van de Europese Unie in de Centraal-Afrikaanse Republiek (EUMAM RCA) ( PB L 13 van 20.1.2015, blz. 8 ). ( 2 ) Besluit (GBVB) 2015/528 van de Raad van 27 maart 2015 tot instelling van een mechanisme voor het beheer van de financiering van de gemeenschappelijke kosten van de operaties van de Europese Unie die gevolgen hebben op militair of defensiegebied (Athena) en tot intrekking van Besluit 2011/871/GBVB ( PB L 84 van 28.3.2015, blz. 39 ). ( 3 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ). ( 4 ) Besluit 2009/937/EU van de Raad van 1 december 2009 houdende vaststelling van zijn reglement van orde ( PB L 325 van 11.12.2009, blz. 35 ).",
  "source": "EUR LEX"
}