{
  "url": "http://www.w3.org/1999/xhtml\"><!--",
  "content": "L_2012087NL.01004901.xml 24.3.2012 NL Publicatieblad van de Europese Unie L 87/49 BESLUIT 2012/166/GBVB VAN DE RAAD van 23 maart 2012 ter ondersteuning van activiteiten van de Organisatie voor het Verbod van Chemische Wapens (OPCW) in het kader van de uitvoering van de strategie van de EU tegen de verspreiding van massavernietigingswapens DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 26, lid 2, Overwegende hetgeen volgt: (1) Op 12 december 2003 heeft de Europese Raad de strategie van de EU ter bestrijding van de verspreiding van massavernietigingswapens aangenomen, hierna de „EU-strategie”, met in hoofdstuk III een lijst van maatregelen ter bestrijding van een dergelijke verspreiding. (2) In de EU-strategie wordt de cruciale rol benadrukt die het Verdrag inzake chemische wapens (hierna „CWC”) en de OPCW spelen bij het tot stand brengen van een wereld zonder chemische wapens. Als onderdeel van de EU-strategie heeft de Unie toegezegd zich te zullen inspannen voor mondiale toetreding tot de belangrijkste verdragen en overeenkomsten inzake ontwapening en non-proliferatie, zoals het CWC. De doelstellingen van de EU-strategie zijn complementair aan die van de OPCW, in de context van de verantwoordelijkheid van die organisatie voor de uitvoering van het CWC. (3) Op 22 november 2004 heeft de Raad Gemeenschappelijk Optreden 2004/797/GBVB betreffende de ondersteuning van OPCW-activiteiten in het kader van de uitvoering van maatregelen van de EU-strategie tegen de verspreiding van massavernietigingswapens ( 1 ) vastgesteld, dat, toen het was verstreken, is gevolgd door Gemeenschappelijk Optreden 2005/913/GBVB ( 2 ) , op zijn beurt gevolgd door Gemeenschappelijk Optreden 2007/185/GBVB ( 3 ) . Gemeenschappelijk Optreden 2007/185/GBVB werd gevolgd door Besluit 2009/569/GBVB ( 4 ) , dat op 3 december 2011 is verstreken. (4) Met het oog op de actieve uitvoering van hoofdstuk III van de EU-strategie is het noodzakelijk dat deze intensieve en gerichte steun van de EU aan de OPCW wordt voortgezet. Er moet verder worden gewerkt aan het bevorderen van de onverkorte uitvoering van het CWC, het vergroten van de mate waarin de staten die partij zijn bij het CWC (hierna „staten die partij zijn”) paraat zijn om aanvallen met chemische stoffen te voorkomen en erop te reageren, de internationale samenwerking op gebied van chemische activiteiten, en het verbeteren van het vermogen van de OPCW om zich aan te passen aan wetenschappelijke en technologische ontwikkelingen. Maatregelen in verband met het universeel maken van het CWC dienen te worden voortgezet en te worden aangepast aan en toegesneden op het afnemende aantal staten dat geen partij is bij het CWC, HEEFT HET VOLGENDE BESLUIT VASTGESTELD: Artikel 1 1.   Om onverwijld praktische uitvoering te geven aan sommige elementen van de EU-strategie verleent de Unie steun aan activiteiten van de OPCW die erop gericht zijn: — de staten die partij zijn beter in staat te stellen hun uit het CWC voortvloeiende verplichtingen na te komen, — de paraatheid van de staten die partij zijn om aanvallen met chemische stoffen te voorkomen en erop te reageren, te vergroten, — de internationale samenwerking op het gebied van chemische activiteiten te verbeteren, — het vermogen van de OPCW om zich aan te passen aan wetenschappelijke en technologische ontwikkelingen te ondersteunen, — het universele karakter van het CWC te onderstrepen door staten die geen partij zijn aan te sporen tot het CWC toe te treden. 2.   In dit verband zijn de door de Unie ondersteunde activiteiten van de OPCW-projecten, die in overeenstemming zijn met maatregelen van de EU-strategie, de volgende: Project I: Nationale uitvoering, verificatie en universeel karakter Activiteiten: — Bilaterale bezoeken voor technische bijstand — Opleiding van douanebeambten over de technische aspecten van de regeling in het CWC inzake overdracht — Subsidies aan nationale autoriteiten — E-leermiddelen voor nationale autoriteiten/betrokken belanghebbenden — Acties gericht op staten die geen partij zijn bij het CWC — Oefeningen in verband met onderzoek naar vermeend gebruik Project II: Internationale samenwerking Activiteiten: — Cursus ontwikkeling van analysevaardigheden — Op de industrie gerichte actie — Workshop CWC en procesveiligheid in de chemie Project III: Bezoeken van vertegenwoordigers van de uitvoerende raad van de OPCW en waarnemers aan inrichtingen voor de vernietiging van chemische wapens (CWDF's) Activiteit: — Bezoeken aan CWDF's Project IV: Wetenschap en technologie Activiteiten: — Vergaderingen van de werkgroepen van de wetenschappelijke adviesraad (WAR) — Medefinanciering van een internationale workshop voor wetenschap en technologie van de OPCW en de Internationale Unie voor Zuivere en Toegepaste Chemie (IUPAC) Project V: Paraatheid van de staten die partij zijn om aanvallen met chemische stoffen te voorkomen en erop te reageren Activiteiten: — Regionale workshops — Artikel X van het CWC en vraagstukken inzake regionale samenwerking op het gebied van bijstand en reactie op noodsituaties — Table-top-oefeningen en oefenmodule — De OPCW als platform voor het verbeteren van de beveiliging van chemische installaties Project VI: Afrika-programma Activiteiten: — Bilaterale bezoeken voor technische bijstand — Opleiding van douanebeambten over de technische aspecten van de regeling in het CWC inzake overdracht — Op de industrie gerichte actie — Het CWC en procesveiligheid in de chemie — Cursus ontwikkeling van analysevaardigheden — Regionale workshops — Artikel X van het CWC en vraagstukken inzake regionale samenwerking op het gebied van bijstand en reactie op noodsituaties — Regionaal langetermijnproject voor capaciteitsopbouw op het gebied van bijstand en bescherming De bijlage bevat een gedetailleerde beschrijving van de bovengenoemde, door de Unie ondersteunde OPCW-activiteiten. Artikel 2 1.   De hoge vertegenwoordiger van de Unie voor buitenlandse zaken en veiligheidsbeleid („de HV”) draagt de verantwoordelijkheid voor de uitvoering van dit besluit. 2.   De technische uitvoering van de in artikel 1, lid 2, genoemde projecten is een taak van het technisch secretariaat van de OPCW (hierna „het technisch secretariaat”). Het voert deze taak uit onder verantwoordelijkheid en toezicht van de HV. Daartoe treft de HV de nodige regelingen met het technisch secretariaat. Artikel 3 1.   Het financieel referentiebedrag voor de uitvoering van de in artikel 1, lid 2, bedoelde projecten bedraagt EUR 2 140 000. 2.   De financiering van de in lid 1 gespecificeerde uitgaven wordt beheerd overeenkomstig de procedures en voorschriften die van toepassing zijn op de algemene begroting van de Unie. 3.   De Commissie houdt toezicht op het correcte beheer van de in lid 1 bedoelde uitgaven. Hiertoe sluit zij een financieringsovereenkomst met het technisch secretariaat. In de overeenkomst wordt bepaald dat het technisch secretariaat er zorg voor moet dragen dat de bijdrage van de Unie zichtbaar is in een mate die evenredig is aan haar omvang. 4.   De Commissie stelt alles in het werk om de in lid 3 bedoelde financieringsovereenkomst zo spoedig mogelijk na 23 maart 2012 te sluiten. Zij stelt de Raad in kennis van eventuele moeilijkheden en van de datum van sluiting van de financieringsovereenkomst. Artikel 4 De HV brengt aan de Raad verslag uit over de uitvoering van dit besluit, op basis van de geregelde verslagen die worden opgesteld door het technisch secretariaat. De verslagen van de HV vormen de basis voor de evaluatie door de Raad. De Commissie verstrekt informatie over de financiële aspecten van de in artikel 1, lid 2, bedoelde projecten. Artikel 5 1.   Dit besluit treedt in werking op de dag waarop het wordt vastgesteld. 2.   Het verstrijkt 24 maanden na de sluiting van de in artikel 3, lid 3, bedoelde financieringsovereenkomst. Het verstrijkt echter zes maanden nadat het in werking is getreden indien de financieringsovereenkomst niet voor die tijd is gesloten. Gedaan te Brussel, 23 maart 2012. Voor de Raad De voorzitster C. ASHTON ( 1 ) PB L 349 van 25.11.2004, blz. 63 . ( 2 ) PB L 331 van 17.12.2005, blz. 34 . ( 3 ) PB L 85 van 27.3.2007, blz. 10 . ( 4 ) PB L 197 van 29.7.2009, blz. 96 . BIJLAGE Ondersteuning door de Unie van OPCW-activiteiten in het kader van de uitvoering van de EU-strategie tegen de verspreiding van massavernietigingswapens Project I: Nationale uitvoering, verificatie en universeel karakter Doel: De staten die partij zijn beter in staat stellen hun uit het CWC voortvloeiende verplichtingen na te komen en staten die geen partij zijn bij het CWC beter doen inzien welke voordelen het heeft tot het CWC toe te treden en meer betrokken te raken bij OPCW-activiteiten. Doelstellingen: — Doelstelling 1 — Staten die partij zijn, boeken vooruitgang met: — het voldoen aan de nationale uitvoeringsmaatregelen krachtens artikel VII van het CWC — het voldoen aan de vereisten inzake opgaven en inspectieopgaven volgens artikel VI van het CWC — het efficiënter maken van nationale autoriteiten — het faciliteren van basisopleiding voor hun nationale autoriteiten — hun paraatheid voor onderzoeken in geval van vermeend gebruik van chemische wapens krachtens de artikelen IX en X van het CWC. — Doelstelling 2 — Staten die geen partij zijn bij het CWC meer betrekken bij OPCW-activiteiten en hen beter doen inzien wat het CWC inhoudt en welke voordelen het heeft. Resultaten: — Resultaat 1 — De nationale autoriteiten hebben hun vermogen om nationale uitvoeringswetgeving op te stellen vergroot en zijn in staat wetgeving ter aanneming in te dienen. — Douanebeambten zijn beter in staat chemische stoffen die voor het CWC van belang zijn op te sporen en aan de nationale autoriteiten nauwkeurige gegevens te verstrekken over de overdracht van in het verdrag opgenomen chemische stoffen. — De nationale autoriteiten hebben hun vermogen om te communiceren met de OPCW en documentatie en opgaven aan de OPCW te verstrekken, vergroot. — Het personeel van de nationale autoriteiten heeft zijn vermogen om de basisbeginselen van het CWC te begrijpen en toe te passen vergroot en benut de mogelijkheden van contactonderwijs op een kosteneffectieve wijze. — Staten die partij zijn, hebben een betere kennis van onderzoeken naar vermeend gebruik en uitdagingsinspecties als fundamenteel instrument waarover zij beschikken om bijstand te verlenen en/of mogelijke niet-naleving van het CWC op te helderen. — Staten die partij zijn, krijgen garanties met betrekking tot de paraatheid van het technisch secretariaat om onderzoeken naar vermeend gebruik en uitdagingsinspecties uit te voeren. — Resultaat 2 — Staten die geen partij zijn bij het CWC zijn meer betrokken bij OPCW-activiteiten en hebben een beter inzicht gekregen in de voordelen van toetreding tot het CWC. Activiteiten : Bilaterale bezoeken voor technische bijstand: de staten die partij zijn, krijgen steun in de vorm van bezoeken voor technische bijstand die per geval worden georganiseerd en afgelegd om doelgerichte bijstand te verlenen bij het voldoen aan de vereisten van de verzoeken van de staten die partij zijn. De aard van deze steun omvat bewustmaking en toenadering middels workshops voor nationale sensibilisering, gespecialiseerde opleidingen, bijstand bij het opstellen van nationale uitvoeringswetgeving en daarmee samenhangende maatregelen, en punten in artikel VI van het CWC die verband houden met industrie. Afhankelijk van hun doel vergen deze bezoeken gecoördineerd werk, waarbij, naargelang van het geval, de Implementation Support Branch van het technisch secretariaat, de Office of the Legal Adviser, de Declarations Branch en de Industry Verification Branch betrokken zijn. Opleiding van douanebeambten over de technische aspecten van de regeling in het CWC inzake overdracht: uit hoofde van Gemeenschappelijke Optreden 2005/913/GBVB, Gemeenschappelijk Optreden 2007/185/GBVB en Besluit 2009/569/GBVB is steun verleend aan douanebeambten. Op basis van de opgedane ervaringen worden douanebeambten geholpen met opleidingen die het verzamelen van gegevens over de in- en uitvoer van in het verdrag opgenomen chemische stoffen en de overdracht van die gegevens aan de nationale autoriteiten moeten verbeteren. In regionale en subregionale opleidingen zitten praktijkdemonstraties en -oefeningen. Er zal een regionale opleiding worden georganiseerd in Latijns-Amerika en het Caribische gebied en een subregionale opleiding in de Aziatische regio. Deze opleidingen zullen worden verstrekt door de Implementation Support Branch van het technisch secretariaat met de technische expertise van de Declarations Branch. Subsidies aan nationale autoriteiten: nationale autoriteiten in verdragsluitende ontwikkelingslanden zijn wegens een gebrek aan basisuitrusting (desktopcomputers, printers, software, kopieerapparaten enz.) soms niet in staat volledig te voldoen aan hun verplichtingen ingevolge dit verdrag. Door de nationale autoriteiten basiskantooruitrusting te verstrekken worden zij in staat gesteld op een efficiëntere en professionelere wijze te werken aan de uitvoering van het CWC. De beschikbaarheid van deze uitrusting zal tevens worden gehanteerd als prikkel om de nationale autoriteiten te stimuleren zich actiever in te zetten voor de uitvoering van het CWC, in het bijzonder wanneer het verstrekken van de uitrusting afhankelijk wordt gesteld van het bereiken van vooraf gedefinieerde streefdoelen. Deze streefdoelen worden per geval en in overleg met de betrokken staten die partij zijn, vastgesteld. E-leermiddelen voor nationale autoriteiten/betrokken belanghebbenden: teneinde ervoor te zorgen dat de mogelijkheden van contactonderwijs zoveel mogelijk effect sorteren, worden de basis- en generieke elementen van de OPCW-opleiding voor nationale autoriteiten in elektronische vorm ter beschikking gesteld van de staten die partij zijn en worden zij vertaald in alle officiële OPCW-talen (Arabisch, Chinees, Engels, Frans, Spaans en Russisch). Derhalve zullen op basis van bij het secretariaat bestaand materiaal vijf elektronische leermodules worden ontwikkeld met gebruikmaking van de diensten van een commerciële provider. De volgende presentaties die momenteel worden gebruikt, zouden in elektronische leermiddelen worden omgezet: — Een overzicht van het CWC — Een inleiding tot de OPCW — Artikelsgewijze bespreking van het CWC — Het CWC — lijsten 1, 2 en 3 — De efficiënte organisatie van een nationale autoriteit. Acties gericht op staten die geen partij zijn bij het CWC: vertegenwoordigers van staten die geen partij zijn bij het CWC die in een positie verkeren waarin zij nationale acties inzake toetreding/ratificatie kunnen beïnvloeden en vertegenwoordigers die rechtstreeks betrokken zijn bij voor het CWC relevante aangelegenheden, worden gesponsord om deel te nemen aan de verschillende programma's van de Afdeling voor internationale samenwerking en bijstand. Deze programma's bevatten regionale workshops voor nationale autoriteiten van staten die partij zijn en regionale workshops voor douaneautoriteiten. Zo nodig worden leden van het personeel van de Afdeling externe betrekkingen van het technisch secretariaat ook gesponsord om deel te nemen aan deze bijeenkomsten om contacten te leggen en te praten met de gesponsorde deelnemers van staten die geen partij zijn bij het CWC. Voorts worden zo nodig in deze regeling voor steun aan staten die geen partij zijn bij het CWC ook op maat gesneden bezoeken en regelingen voor die staten opgenomen. Oefeningen in verband met onderzoeken naar vermeend gebruik: sedert de inwerkingtreding van het CWC heeft het technisch secretariaat, vaak in samenwerking met staten die partij zijn, een aantal oefeningen betreffende de artikelen IX en X van het CWC georganiseerd, die zowel betrekking hadden op onderzoeken naar vermeend gebruik als op uitdagingsinspecties. Hoewel lering uit uitdagingsinspectie-exercities vaak van toepassing is op onderzoeken naar vermeend gebruik en omgekeerd, is nooit een volledige beoordeling ondernomen. Bij een dergelijke volledige beoordeling zullen lessen uit het verleden en evaluatieverslagen van oefeningen betreffende onderzoeken naar vermeend gebruik en uitdagingsinspecties (zowel table-top- als veldoefeningen) worden geanalyseerd en zal een workshop worden georganiseerd, waar de bij deze oefeningen betrokken deskundigen goede praktijken kunnen uitwisselen en nuttige informatie kunnen verstrekken voor toekomstige oefeningen, met name in verband met onderzoeken naar vermeend gebruik. Project II: Internationale samenwerking Doelen: — De economische en technologische ontwikkeling verbeteren door middel van internationale samenwerking op het gebied van chemische activiteiten waarvan de doelen niet krachtens het CWC verboden zijn. — De taken van de OPCW en de doelen van het CWC ondersteunen door een grotere inzet van de staten die partij zijn bij internationale initiatieven voor samenwerking voor het vreedzame gebruik van de chemie. Doelstellingen: — Doelstelling 1 — Verbeteren van het vermogen van de door de overheid gefinancierde laboratoria in de staten die partij zijn en ontwikkelings- of overgangseconomieën hebben, om het CWC uit te voeren op het gebied van vreedzaam gebruik van chemie. — Doelstelling 2 — Staten die partij zijn en ontwikkelings- of overgangseconomieën hebben, helpen bij het verbeteren van benaderingen van het beheer van de veiligheid van het chemische proces in kleine en middelgrote chemiebedrijven. Resultaten: — Resultaat 1 — Door de overheid gefinancierde laboratoria in staten die partij zijn en ontwikkelings- of overgangseconomieën hebben, zijn beter in staat chemische stoffen te analyseren die verband houden met de nationale uitvoering van het CWC en bij de vreedzame toepassing van chemie met gebruikmaking van moderne analysemethoden zoals gaschromatografie (GC) en gaschromatografie-massaspectrometrie (GC-MS). — Resultaat 2 — Personeel van kleine en middelgrote ondernemingen, vertegenwoordigers van brancheorganisaties en de nationale autoriteiten/overheidsinstellingen van staten die partij zijn en ontwikkelings- of overgangseconomieën hebben, beschikken over meer bekwaamheid en kennis met betrekking tot de praktijk van het beheer van de veiligheid van het proces. Activiteiten: Cursus ontwikkeling van analysevaardigheden: tijdens deze cursus van twee weken krijgen de deelnemers les over theorie en praktijk van GC en GC-MS. De behandelde thema's omvatten: hardware, systeemvalidatie en -optimalisatie, probleemoplossing, het prepareren van milieumonsters en GC- en GC-MS-analyses van zulke monsters voor chemische stoffen die verband houden met het CWC. De deelnemers krijgen ook een intensieve praktijkopleiding in het maken van verschillende monstermatrices voor analyse door GC met elementselectieve detectoren en door GC-MS met elektronimpact en met chemische ionisatie. Tenslotte krijgen zij een inleiding tot een aantal extractie-, opschonings- en derivatisatieprocedures. De cursus wordt gegeven met de steun van VERIFIN, een via een transparante aanbestedingsprocedure geselecteerde gerenommeerde instelling waarmee de OPCW een overeenkomst voor vijf jaar heeft gesloten. Op de industrie gerichte actie — Workshop CWC en veiligheid van het chemische proces: deze workshop zal twee en een halve dag duren. Behandelde onderwerpen zijn onder meer veiligheids- en beveiligingsvraagstukken in de chemische industrie, strategieën voor het beheer van chemische stoffen, beheer van de veiligheid van het chemische proces, beste praktijken in de branche en een inleiding tot Responsible Care®. Tijdens de openingszitting zal tevens een overzicht van het CWC en van de internationale samenwerkingsprogramma's worden gepresenteerd. Er zal een regionaal seminar worden georganiseerd in Latijns-Amerika en het Caribische gebied en, indien nodig, zal een vertaling in het Spaans worden verstrekt. Project III: Bezoeken van vertegenwoordigers van de uitvoerende raad van de OPCW aan CWDF's Doel: Sneller wegwerken van voorraden chemische wapens en inrichtingen voor de productie van chemische wapens die vallen onder de verificatiemaatregelen van het CWC. Doelstellingen: — Doelstelling 1 — Staten die partij zijn, kunnen volgen hoeveel vooruitgang er is geboekt in de richting van de totale vernietiging van voorraden chemische wapens en zien in een vroeg stadium of zich problemen voordoen die vernietiging belemmeren, en kunnen deze problemen aanpakken. — Doelstelling 2 — Staten die partij zijn, hebben er meer vertrouwen in dat er concrete stappen worden gezet voor de totale vernietiging van voorraden chemische wapens door de staten die over dergelijke wapens beschikken. Resultaten: — Resultaat 1 — Staten die partij zijn, hebben een beter begrip van de problemen en technische moeilijkheden die samenhangen met de vernietiging van chemische wapens. — Resultaat 2 — Staten die partij zijn, hebben er meer vertrouwen in gekregen dat er concrete stappen worden gezet voor de totale vernietiging van voorraden chemische wapens. Activiteit: Bezoeken aan CWDF's: tot op heden zijn er vijf bezoeken afgelegd: drie in de Verenigde Staten aan de CWDF's in Anniston, Alabama (oktober 2007), Pueblo, Colorado, en Umatilla, Oregon (mei/juni 2009), en Tooele en Pueblo (februari/maart 2011) en twee bezoeken in de Russische Federatie in Shchuchye, in de regio Koergansk (september 2008) en Pochep, Bryanskaya Oblast (september 2010). Deze bezoeken zijn een goede manier gebleken om vragen of problemen aan te pakken met betrekking tot het programma waarmee een chemische wapens bezittende staat die partij is, zijn verplichtingen naleeft inzake de vernietiging van zijn chemische wapens binnen de goedgekeurde verlengde termijn. Indien de ultieme verlengde vernietigingstermijn niet wordt gehaald, wordt ervan uitgegaan dat de betrokken staten die partij zijn, na een nieuw besluit van de Conferentie van de staten die partij zijn, bezoeken aan hun operationele CWDF's en in aanbouw zijnde inrichtingen zullen blijven ontvangen tot de vernietiging voltooid is. Project IV: Wetenschap en technologie Doel: De directeur-generaal van de OPCW in staat stellen de Conferentie van de staten die partij zijn en de uitvoerende raad van de OPCW of de staten die partij zijn advies en aanbevelingen te geven over de voor het CWC van belang zijnde wetenschappelijke en technologische gebieden. Doelstellingen: — Doelstelling van de vergaderingen van de tijdelijke werkgroepen van de WAR: de directeur-generaal in staat stellen de beleidsvormingsorganen van de OPCW en de staten die partij zijn speciaal advies te geven over de voor het CWC van belang zijnde wetenschappelijke en technologische gebieden. — Doelstellingen van de internationale workshop wetenschap en technologie van de OPCW/IUPAC: de WAR helpen bij de voorbereiding van zijn verslag aan de derde toetsingsconferentie. Resultaten: — Resultaat 1 — De WAR geeft voor de staten die partij zijn advies en aanbevelingen over voor het CWC van belang zijnde wetenschappelijke en technologische gebieden. — Resultaat 2 — Staten die partij zijn, beschikken over recente informatie en meer informatie over voor het CWC van belang zijnde wetenschappelijke en technologische gebieden. — Resultaat 3 — Staten die partij zijn, worden geholpen bij het beoordelen van de mogelijke invloed van de wetenschappelijke en technologische vooruitgang op de uitvoering van het CWC. Activiteiten: Vergaderingen van de werkgroepen van de WAR: de tijdelijke werkgroep convergentie tussen chemie en biologie zal in 2012-2013 twee keer bijeenkomen; een tijdelijke werkgroep onderwijs en outreach zal eveneens twee keer vergaderen. Zoals de WAR tijdens zijn zestiende zitting heeft aanbevolen, houdt de tijdelijke werkgroep convergentie tussen chemie en biologie zich bezig met de nadere verkenning van de convergentie tussen chemie en biologie en de mogelijke gevolgen daarvan voor het CWC. De tijdelijke werkgroep zal deze gevolgen beoordelen en aanbevelingen richten tot de WAR. De WAR zal de beoordeling en de aanbevelingen van de tijdelijke werkgroep gebruiken in zijn verslag aan de derde toetsingsconferentie. De op te richten tijdelijke werkgroep onderwijs en outreach zal tijdens haar vergaderingen onderzoeken op welke wijze de wetenschappelijke gemeenschap kan worden bereikt en hoe de betrekkingen tussen de OPCW en de wetenschappelijke wereld kunnen worden ontwikkeld en verdiept. Medefinanciering van de internationale workshop wetenschap en technologie van de OPCW en de IUPAC: deze workshop heeft ten doel de ontwikkelingen en de vooruitgang op het gebied van de chemie, de chemische technologie en de biowetenschappen en aanverwante disciplines in kaart te brengen teneinde de gevolgen ervan voor de uitvoering van het CWC te beoordelen. Het door de workshop op te stellen verslag zal de WAR helpen bij de voorbereiding van zijn eigen evaluatieverslag over de gevolgen van de wetenschappelijke en technologische ontwikkelingen voor het functioneren van het CWC. Dit verslag zal als bijdrage van de directeur-generaal worden voorgelegd aan de derde toetsingsconferentie van het CWC, die in 2013 zal plaatsvinden. De IUPAC-workshop zal een nuttige inbreng opleveren ter voorbereiding van het verslag van de WAR voor de derde toetsingsconferentie. Project V: De mate waarin staten die partij zijn paraat zijn om aanvallen met chemische stoffen te voorkomen en erop te reageren Doel: Bijdragen aan de ontwikkeling van het vermogen van staten die partij zijn op het gebied van voorkoming van, paraatheid voor en reactie op terroristische aanslagen met chemische wapens en het verbeteren van hun reactie op verzoeken om bijstand wanneer chemische stoffen worden gebruikt of daarmee wordt gedreigd. Doestellingen: — Doelstellingen van de regionale workshops: — Doelstelling 1 — Staten die partij zijn beter doen inzien dat het belangrijk is op tijd volledige opgaven te doen over nationale programma's die een beschermend doel hebben. — Doelstelling 2 — Staten die partij zijn meer doen bijdragen tot de paraatheid van de OPCW om in te gaan op een verzoek om bijstand. — Doelstelling 3 — Staten die partij zijn in de regio's of subregio's aanmoedigen om de totstandkoming van regionale netwerken te bevorderen, om zo hun gecoördineerde reactie op een noodsituatie in verband met chemische wapens te verbeteren. — Doelstellingen van table-top-oefeningen en oefenmodule: — Doelstelling 1 — Het nationale optreden op het gebied van voorkoming van, paraatheid voor en reactie op terroristische aanslagen met chemische wapens oefenen en evalueren en een beter idee geven van de maatregelen die nog moeten worden genomen om de paraatheid te vergroten. — Doelstelling 2 — De coördinatie van de internationale gemeenschap bij het voorkomen van en de reactie op terroristische aanslagen met chemische wapens oefenen en evalueren. Mogelijke lacunes in kaart brengen in de door de OPCW en andere internationale organisaties geboden ondersteuning van de mate waarin de staten die partij zijn paraat zijn voor terroristische aanslagen met chemische wapens. — Doelstellingen van de OPCW als platform voor het verbeteren van de beveiliging van chemische installaties: — Doelstelling 1 — Het ondersteunen van maatregelen van regeringen en brancheorganisaties van de chemische industrie in begunstigde staten die partij zijn om de beveiligingsproblematiek in de chemie onder de aandacht te brengen en de situatie te verbeteren door het aannemen van beste praktijken. — Doelstelling 2 — De beveiliging van chemische installaties in begunstigde staten die partij zijn, verbeteren door middel van samenwerking tussen alle betrokkenen, waaronder de nationale autoriteiten, de chemische industrie, haar brancheorganisaties, de wetenschappelijke wereld en ngo's. — Doelstelling 3 — Staten die partij zijn volledig op de hoogte houden van de ontwikkelingen inzake beste praktijken op het gebied van beveiliging en veiligheid in de chemie. Resultaten: — Resultaten van de regionale workshops: — Resultaat 1 — Staten die partij zijn, zien in dat het belangrijk is op tijd volledige opgaven te doen over nationale programma's die een beschermend doel hebben. — Resultaat 2 — Staten die partij zijn, verkeren in een betere positie om de OPCW een aanbod te doen voor bijstand in antwoord op een verzoek om bijstand. — Resultaat 3 — Staten die partij zijn en ontwikkelings- of overgangseconomieën hebben, zijn zich meer bewust van de noodzaak samenwerking in noodsituaties met chemische wapens te bevorderen in het geval van een aanslag. — Resultaten van table-top-oefeningen en oefenmodule: — Resultaat 1 — Er is een module ontwikkeld voor het voorbereiden en opzetten van table-top-oefeningen, die voldoende flexibel is om aangepast te worden aan de wisselende omstandigheden in de diverse staten die partij zijn. — Resultaat 2 — Grotere paraatheid tot het voorkomen van en reageren op terroristische aanslagen met chemische wapens die geselecteerd zijn door de staat die partij is waar de table-top-oefening plaatsvindt. — Resultaat 3 — Grotere paraatheid tot het voorkomen van en reageren op terroristische aanslagen met chemische wapens die door andere aan de table-top-oefening deelnemende staten die partij zijn, zijn bedacht. — Resultaat 4 — De deelnemende organisaties begrijpen beter op welke gebieden betere coördinatie leemten kan opvullen en waar nieuwe activiteiten kunnen worden opgezet. — Resultaten van de OPCW als platform voor het verbeteren van de beveiliging van chemische installaties: — Resultaat 1 — De begunstigden kennen de voorschriften en de beste praktijken op het gebied van de beveiliging van chemische installaties beter. — Resultaat 2 — Verspreiding van beste praktijken op het gebied van beveiliging van chemische installaties onder de begunstigde staten die partij zijn, hun brancheverenigingen en andere betrokkenen. — Resultaat 3 — Een conceptpaper met het oog op mogelijke vervolgmaatregelen waarbij de nationale autoriteiten, wetenschappers, laboratoriummanagers en de chemische industrie betrokken zijn betreffende beste praktijken op het gebied van beveiliging van chemische installaties, met ondersteuning van opleidingsmateriaal. — Resultaat 4 — Publicaties betreffende de beveiliging van chemische installaties voor nationale autoriteiten, de chemische industrie/laboratoriummanagers, en betreffende beste praktijken op het gebied van beveiliging van chemische installaties en chemische veiligheid. Activiteiten: Regionale workshops — Artikel X van het CWC en vraagstukken inzake regionale samenwerking op het gebied van bijstand en reactie op noodsituaties: de regionale workshops moeten een gelegenheid bieden voor debatten over en analyses van verscheidene vraagstukken in verband met bijstand en bescherming, met speciale aandacht voor uit artikel X van het CWC voortvloeiende rechten en plichten van staten die partij zijn, indiening van opgaven van beschermingsprogramma's, de omvang van het bijstandsaanbod van de staten die partij zijn, analyses van zwakke punten en problemen in verband met artikel X van het CWC, en een overzicht van bijstands- en beschermingsprogramma's in de regio. De staten die partij zijn, verzorgen presentaties over het uitwisselen van ervaringen en lering. De Assistance and Protection Branch zal twee kortlopende regionale workshops organiseren in de Aziatische regio en de Latijns-Amerikaanse en Caribische regio. Table-top-oefeningen en oefenmodule: deze activiteit heeft ten doel bij te dragen aan de ontwikkeling van het vermogen van staten die partij zijn op het gebied van voorkoming van, paraatheid voor en reactie op terroristische aanslagen met chemische wapens. Bij wijze van basisscenario voor de oefeningen wordt uitgegaan van een aanslag op een chemisch bedrijf, chemische installatie of chemisch vervoer waarbij giftige chemische stoffen worden verspreid. De details van het scenario voor de table-top-oefening worden aangepast aan de omstandigheden en de behoeften van de staat die partij is waar de oefening plaatsvindt. Dit omvat een inventarisatie van de nationale verantwoordelijkheden en een overzicht van de bestaande procedures, alsmede een nationale walk-through-talk-through van de inrichting/installatie waar de oefening zal plaatsvinden, vooraleer de oefening plaatsvindt met regionale en internationale deelnemers. Tijdens de oefening wordt gekeken naar besluitvorming tussen regeringen, informatie-uitwisseling en bijstandverlening tussen betrokken nationale en internationale organisaties. Er zullen twee table-top-oefeningen plaatsvinden in verschillende regio's. Tevens zal een gedetailleerde module worden ontwikkeld voor het voorbereiden en opzetten van table-top-oefeningen van aanslagen met giftige chemische stoffen, waarbij nationale, regionale en internationale entiteiten betrokken zijn. De activiteit zal worden georganiseerd en gecoördineerd door de Office of Special Projects. De OPCW als platform voor het verbeteren van de beveiliging van chemische installaties: tijdens de eerste fase van deze activiteit zal een analyse worden verricht van de mogelijke rol en de taken van de OPCW en van haar synergie met de betrokken partijen op het gebied van beveiliging van chemische installaties. Er zal ook een evenement worden gepland waar de beste praktijken op het gebied van beveiliging van chemische installaties en chemische veiligheid zullen worden besproken en verspreid. Het moet een gelegenheid bieden voor debatten over en analyses van praktische vraagstukken en ervaringen in verband met de beveiliging van chemische inrichtingen. De ervaring die andere internationale partners hebben opgedaan met het bevorderen van de beveiliging van chemische installaties en, meer in het algemeen, met het helpen van staten om hun vermogen inzake preventie van en paraatheid voor dreigingen met betrekking tot massavernietigingswapens en daarmee verband houdende materialen op te voeren, zal ter beschikking van de begunstigden worden gesteld. Deze bijeenkomst zal ook de mogelijkheden en voorwaarden in kaart brengen voor vervolgmaatregelen om het verbeteren van de beveiliging van chemische installaties te stimuleren en de OPCW te ontwikkelen als platform voor uitwisselingen hierover. Het project moet leiden tot een aantal concrete voorstellen in verband met de wijze waarop de OPCW verder kan worden ontwikkeld als platform voor samenwerking en coördinatie op het gebied van beveiliging van chemische installaties. De activiteit zal worden georganiseerd en gecoördineerd door de Office of Special Projects. Project VI: Afrika-programma Doel: Afrikaanse staten die partij zijn beter in staat te stellen hun uit het CWC voortvloeiende verplichtingen na te komen. Doelstellingen: Doelstelling 1 — Afrikaanse staten die partij zijn, boeken vooruitgang met: — het voldoen aan de nationale uitvoeringsmaatregelen krachtens artikel VII van het CWC — het voldoen aan de vereisten inzake opgaven en inspectieopgaven volgens artikel VI van het CWC. Doelstelling 2 — Verbeteren van het vermogen van de door de overheid gefinancierde laboratoria in de Afrikaanse staten die partij zijn en ontwikkelings- of overgangseconomieën hebben, om het CWC uit te voeren op het gebied van vreedzaam gebruik van chemie. — Het verbeteren van benaderingen van het beheer van de veiligheid van het chemische proces in kleine en middelgrote chemiebedrijven in Afrikaanse staten die partij zijn en ontwikkelings- of overgangseconomieën hebben. Doelstelling 3 — Afrikaanse staten die partij zijn beter doen inzien dat het belangrijk is op tijd volledige opgaven te doen over nationale programma's die een beschermend doel hebben. — Afrikaanse staten die partij zijn meer doen bijdragen tot de paraatheid van de OPCW om in te gaan op een verzoek om bijstand. — Afrikaanse staten die partij zijn, aanmoedigen om de totstandkoming van regionale netwerken in de Afrikaanse regio's of subregio's te bevorderen, die hun gecoördineerde reactie op een noodsituatie in verband met chemische wapens moet verbeteren. — Afrikaanse staten die partij zijn, aanmoedigen tot coördinatie en samenwerking tussen subregio's bij de reactie op chemische noodsituaties. Resultaten: — Resultaat 1 De nationale autoriteiten in Afrikaanse staten die partij zijn, hebben hun vermogen om nationale uitvoeringswetgeving op te stellen vergroot en zijn in staat wetgeving ter aanneming in te dienen. — Douanebeambten in Afrikaanse staten zijn beter in staat chemische stoffen die voor het CWC van belang zijn op te sporen en aan de nationale autoriteiten nauwkeurige gegevens te verstrekken over de overdracht van in het verdrag opgenomen chemische stoffen. — Resultaat 2 — De door de overheid gefinancierde laboratoria in Afrikaanse staten die partij zijn, beschikken over betere technische competenties om chemische stoffen die verband houden met de nationale uitvoering van het CWC te analyseren en bij de vreedzame toepassing van chemie met gebruikmaking van moderne analysemethoden zoals GC en GC-MS. — Personeel van kleine en middelgrote ondernemingen, vertegenwoordigers van brancheorganisaties en de nationale autoriteiten/overheidsinstellingen van Afrikaanse staten die partij zijn, beschikken over meer bekwaamheid en kennis met betrekking tot de praktijk van het beheer van de veiligheid van het proces. — Resultaat 3 — Afrikaanse staten die partij zijn, zien in dat het belangrijk is op tijd volledige opgaven te doen over nationale programma's die een beschermend doel hebben. — Afrikaanse staten die partij zijn, verkeren in een betere positie om de OPCW een aanbod te doen voor bijstand in antwoord op een verzoek om bijstand. — Afrikaanse staten die partij zijn en ontwikkelings- of overgangseconomieën hebben, zijn zich meer bewust van de noodzaak om samenwerking in noodsituaties met chemische wapens te bevorderen in het geval van een aanslag. — Er bestaat een team instructeurs van Afrikaanse staten die partij zijn, dat door middel van het opleiden van first responders het rampenplan voor chemische noodsituaties kan ondersteunen. Activiteiten: Bilaterale bezoeken voor technische bijstand: Afrikaanse staten die partij zijn, krijgen steun in de vorm van bezoeken voor technische bijstand die per geval worden georganiseerd en afgelegd om doelgerichte bijstand te verlenen bij het voldoen aan de vereisten van de verzoeken van de Afrikaanse staten die partij zijn. De aard van deze steun omvat bewustmaking en toenadering middels workshops voor nationale sensibilisering, gespecialiseerde opleidingen, bijstand bij het opstellen van nationale uitvoeringswetgeving en daarmee samenhangende maatregelen, en punten in artikel VI van het CWC die verband houden met industrie. Afhankelijk van hun doel vergen deze bezoeken gecoördineerd werk, waarbij, naargelang van het geval, de Implementation Support Branch van het technisch secretariaat, de Office of the Legal Adviser, de Declarations Branch en de Industry Verification Branch betrokken zijn. Opleiding van douanebeambten over de technische aspecten van de regeling in het CWC inzake overdracht: uit hoofde van Gemeenschappelijke Optreden 2005/913/GBVB, Gemeenschappelijk Optreden 2007/185/GBVB en Besluit 2009/569/GBVB is steun verleend aan douanebeambten. Op basis van de opgedane ervaringen worden douanebeambten geholpen met opleidingen die het verzamelen van gegevens over de in- en uitvoer van in het verdrag opgenomen chemische stoffen en de overdracht van die gegevens aan de nationale autoriteiten moeten verbeteren. In de subregionale opleidingen in de Afrikaanse staten die partij zijn, zitten praktijkdemonstraties en -oefeningen. Deze opleidingen zullen worden verstrekt door de Implementation Support Branch met de technische expertise van Declarations Branch. Op de industrie gerichte actie — Workshop CWC en veiligheid van het chemische proces: deze workshop zal twee en een halve dag duren. Behandelde onderwerpen zijn onder meer veiligheids- en beveiligingsvraagstukken in de chemische industrie, strategieën voor het beheer van chemische stoffen, beheer van de veiligheid van het chemische proces, beste praktijken in de branche en een inleiding tot Responsible Care®. Tijdens de openingszitting zal tevens een overzicht van het CWC en van de internationale samenwerkingsprogramma's worden gepresenteerd. Er wordt gezorgd voor vertaling in het Frans. Cursus ontwikkeling van analysevaardigheden: tijdens deze cursus van twee weken krijgen de deelnemers van Afrikaanse staten die partij zijn les over theorie en praktijk van GC en GC-MS. De behandelde thema's omvatten: hardware, systeemvalidatie en -optimalisatie, probleemoplossing, het prepareren van milieumonsters en GC- en GC-MS-analyses van zulke monsters voor chemische stoffen die verband houden met het CWC. De deelnemers krijgen ook een intensieve praktijkopleiding in het maken van verschillende monstermatrices voor analyse door GC met elementselectieve detectoren en door GC-MS met elektronimpact en met chemische ionisatie. Ten slotte krijgen zij een inleiding tot een aantal extractie-, opschonings- en derivatisatieprocedures. De cursus wordt gegeven met de steun van VERIFIN, een via een transparante aanbestedingsprocedure geselecteerde gerenommeerde instelling waarmee de OPCW een overeenkomst voor vijf jaar heeft gesloten. De cursus wordt in het Engels gegeven. Regionale workshop — Artikel X van het CWC en vraagstukken inzake regionale samenwerking op het gebied van bijstand en reactie op noodsituaties: de regionale workshop voor Afrikaanse staten die partij zijn, moet een gelegenheid bieden voor debatten over en analyses van verscheidene vraagstukken in verband met bijstand en bescherming, met speciale aandacht voor uit artikel X van het CWC voortvloeiende rechten en plichten van staten die partij zijn, indiening van opgaven van beschermingsprogamma's, de omvang van het bijstandsaanbod van de staten die partij zijn, analyses van zwakke punten en problemen in verband met artikel X van het CWC, en een overzicht van bijstands- en beschermingsactiviteiten in de regio. De staten die partij zijn, verzorgen presentaties over het uitwisselen van ervaringen en lering. De activiteit zal worden georganiseerd door de Assistance and Protection Branch. Regionaal langetermijnproject voor capaciteitsopbouw op het gebied van bijstand en bescherming: het hoofddoel van deze activiteit is het ontwikkelen van een nationale/regionale regeling voor noodreactie op chemische wapens, het opleiden van instructeurs van first responders en specialisten op dit gebied en het verlenen van hulp bij het opzetten van hun nationale/regionale reactieteam. Het reactieteam zal deel uitmaken van een regionaal netwerk dat kan reageren op een noodsituatie. Er zal een langetermijnproject voor capaciteitsopbouw worden uitgevoerd voor Afrikaanse staten die partij zijn in de zuidelijke of Centraal-Afrikaanse subregio's (voor Centraal-Afrika in het Frans en voor zuidelijk Afrika in het Engels).",
  "source": "EUR LEX"
}