{
  "url": "http://www.w3.org/1999/xhtml\"><!--",
  "content": "L_2013021NL.01003001.xml 24.1.2013 NL Publicatieblad van de Europese Unie L 21/30 UITVOERINGSBESLUIT VAN DE RAAD van 22 januari 2013 tot wijziging van Uitvoeringsbesluit 2011/77/EU tot verlening van financiële bijstand van de Unie aan Ierland (2013/48/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 407/2010 van de Raad van 11 mei 2010 houdende instelling van een Europees financieel stabilisatiemechanisme ( 1 ) , en met name artikel 3, lid 2, Gezien het voorstel van de Europese Commissie, Overwegende hetgeen volgt: (1) Op verzoek van Ierland heeft de Raad het land financiële bijstand verleend door middel van Uitvoeringsbesluit 2011/77/EU ( 2 ) ter ondersteuning van een krachtig economisch en financieel hervormingsprogramma dat erop gericht is het vertrouwen te herstellen, de economie wederom op een duurzaam groeipad te brengen en de financiële stabiliteit in Ierland, de eurozone en de EU te vrijwaren. (2) Overeenkomstig artikel 3, lid 9, van Uitvoeringsbesluit 2011/77/EU heeft de Europese Commissie samen met het Internationaal Monetair Fonds (IMF) en in contact met de Europese Centrale Bank (ECB) voor de achtste keer beoordeeld welke vorderingen de Ierse autoriteiten bij de uitvoering van deze maatregelen maken, hoe doeltreffend deze zijn en welk economisch en sociaal effect ze sorteren. (3) Er zijn grote vorderingen gemaakt bij de verwezenlijking van de programmadoelstellingen met betrekking tot het afbouwen van de schuldhefboom door de banken. Meer in het bijzonder voldoen twee binnenlandse banken al of zijn zij goed op weg om te voldoen aan de doelstelling van 122,5 % voor de ratio kredieten/deposito’s, die aanvankelijk uiterlijk tegen het einde van 2013 moest worden gerealiseerd. De andere binnenlandse bank heeft een aantal niet-essentiële activa afgestoten en de in het programma aan haar gestelde eisen ten aanzien van het afbouwen van de schuldhefboom zullen worden herbekeken nadat de Europese Commissie een besluit over haar herstructureringsplan heeft genomen. (4) Gezien de grote vorderingen die reeds zijn gemaakt, zou een wijziging van zowel het in het programma vastgelegde monitoringraamwerk voor het afbouwen van de schuldhefboom door de banken met het oog op de verwezenlijking van de nominale doelstellingen voor de afstoting van niet-essentiële activa, als van de geavanceerde monitoring die moet garanderen dat de banken hun netto stabiele financieringsratio en hun liquiditeitsdekkingsratio verbeteren, ertoe bijdragen dat ongewenste verstoringen in de prijszetting van deposito’s door de banken worden vermeden en dat de banken op de inachtneming van de liquiditeitsvereisten van Basel III worden voorbereid. (5) In het licht van die ontwikkelingen en overwegingen moet Uitvoeringsbesluit 2011/77/EU worden gewijzigd, HEEFT HET VOLGENDE BESLUIT VASTGESTELD: Artikel 1 Artikel 3 van Uitvoeringsbesluit 2011/77/EU wordt als volgt gewijzigd: 1) Lid 8, onder c), wordt vervangen door: „c) afbouwen van de schuldhefboom van de binnenlandse banken in de richting van de in de PLAR 2011 vastgelegde nominale doelstellingen voor de afstoting en afschrijving van niet-essentiële activa, tenzij in de context van de aan de gang zijnde beoordelingen van de herstructureringsplannen van de banken anders wordt overeengekomen met de Europese Commissie, en monitoren van de door de banken geboekte vooruitgang in de richting van de relevante Basel III-vereisten betreffende de liquiditeits- en de netto stabiele financieringsratio conform het in het kader van het programma overeengekomen geavanceerde monitoringraamwerk;”. 2) Lid 10 wordt vervangen door: „10.   Overeenkomstig de specificaties in het memorandum van overeenstemming, neemt Ierland de volgende maatregelen in de loop van 2013: a) voltooien van de bankstresstests, parallel met de EBA-oefening (Europese Bankautoriteit), voortbouwend op de resultaten van de PCAR 2011 en het Financial Measures Programme 2012. De stresstest is rigoureus en blijft gebaseerd op robuuste prognoses van leningverliezen en een hoog niveau van transparantie. De publicatie van de resultaten wordt afgestemd op het tijdschema voor de volgende EBA-oefening; b) afbouwen van de schuldhefboom van de binnenlandse banken in de richting van de in de PLAR 2011 voor eind 2013 vastgelegde nominale doelstellingen voor de afstoting en afschrijving van niet-essentiële activa, tenzij in de context van de aan de gang zijnde beoordelingen van de herstructureringsplannen van de banken anders wordt overeengekomen met de Europese Commissie, en monitoren van de door de banken geboekte vooruitgang in de richting van de relevante Basel III-vereisten betreffende de liquiditeits- en de netto stabiele financieringsratio conform het in het kader van het programma overeengekomen geavanceerde monitoringraamwerk.”. Artikel 2 Dit besluit is gericht tot Ierland. Gedaan te Brussel, 22 januari 2013. Voor de Raad De voorzitter M. NOONAN ( 1 ) PB L 118 van 12.5.2010, blz. 1 . ( 2 ) PB L 30 van 4.2.2011, blz. 34 .",
  "source": "EUR LEX"
}