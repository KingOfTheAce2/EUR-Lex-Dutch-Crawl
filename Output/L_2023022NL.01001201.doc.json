{
  "url": "http://www.w3.org/1999/xhtml\"><!--",
  "content": "L_2023022NL.01001201.xml 24.1.2023 NL Publicatieblad van de Europese Unie L 22/12 UITVOERINGSVERORDENING (EU) 2023/157 VAN DE COMMISSIE van 23 januari 2023 tot wijziging van Uitvoeringsverordening (EU) 2021/2266 wat betreft de verwijzing naar de certificering van en de zelfcertificering door kleine zelfstandige producenten van alcoholhoudende dranken in het elektronische vereenvoudigde administratieve document DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 92/83/EEG van de Raad van 19 oktober 1992 betreffende de harmonisatie van de structuur van de accijns op alcohol en alcoholhoudende dranken ( 1 ) , en met name artikel 23 bis, lid 4, Overwegende hetgeen volgt: (1) Overeenkomstig artikel 23 bis, leden 1 en 2, van Richtlijn 92/83/EEG moeten de lidstaten elk jaar aan op hun grondgebied gevestigde kleine zelfstandige producenten desgevraagd een certificaat verstrekken, en kleine zelfstandige producenten toestaan zelf een certificaat op te stellen, waarin hun totale jaarproductie wordt aangegeven en wordt bevestigd dat zij aan de in die richtlijn genoemde criteria voldoen. In Uitvoeringsverordening (EU) 2021/2266 ( 2 ) van de Commissie is gespecificeerd welke informatie in het administratieve document en in het vereenvoudigde geleidedocument moet worden opgenomen om te verwijzen naar dat certificaat of die zelfcertificering met het oog op de overbrenging van goederen overeenkomstig hoofdstuk IV of V van Richtlijn 2008/118/EG ( 3 ) van de Raad. (2) Met ingang van 13 februari 2023 wordt Richtlijn 2008/118/EG vervangen door Richtlijn (EU) 2020/262 ( 4 ) . Het in artikel 1 van Besluit (EU) 2020/263 ( 5 ) van het Europees Parlement en de Raad bedoelde geautomatiseerde systeem (hierna “het geautomatiseerde systeem” genoemd) wordt gebruikt om toezicht te houden op overbrengingen van accijnsgoederen onder een accijnsschorsingsregeling als bedoeld in artikel 3, punt 6), van Richtlijn (EU) 2020/262. Met Richtlijn (EU) 2020/262 is het gebruik van het geautomatiseerde systeem uitgebreid tot het toezicht op accijnsgoederen die op het grondgebied van een lidstaat tot verbruik zijn uitgeslagen en vervolgens naar het grondgebied van een andere lidstaat worden overgebracht om daar voor commerciële doeleinden te worden geleverd, zoals bepaald in hoofdstuk V, afdeling 2, van Richtlijn (EU) 2020/262. Tot 13 februari 2023 is Verordening (EEG) nr. 3649/92 ( 6 ) van de Commissie van toepassing, op grond waarvan dergelijke overbrengingen plaatsvinden onder dekking van het vereenvoudigde geleidedocument, een papieren document. Met ingang van die datum is Verordening (EEG) nr. 3649/92 ingetrokken bij Gedelegeerde Verordening (EU) 2022/1636 ( 7 ) van de Commissie en moeten dergelijke overbrengingen plaatsvinden onder dekking van een elektronisch vereenvoudigd administratief document, dat door de afzender met behulp van het geautomatiseerde systeem wordt ingediend. Duidelijkheidshalve moeten verwijzingen in Uitvoeringsverordening (EU) 2021/2266 naar Richtlijn 2008/118/EG daarom worden vervangen door verwijzingen naar Richtlijn (EU) 2020/262 en moeten verwijzingen naar het vereenvoudigde geleidedocument in Uitvoeringsverordening (EU) 2021/2266 vanaf die datum worden geschrapt. (3) De structuur en de inhoud van de elektronische administratieve documenten die via het geautomatiseerde systeem worden uitgewisseld, zijn vastgesteld in Verordening (EG) nr. 684/2009 ( 8 ) van de Commissie, die met ingang van 13 februari 2023 wordt vervangen door Gedelegeerde Verordening (EU) 2022/1636. Duidelijkheidshalve moeten verwijzingen in Uitvoeringsverordening (EU) 2021/2266 naar Verordening (EG) nr. 684/2009 daarom worden vervangen door verwijzingen naar Gedelegeerde Verordening (EU) 2022/1636. (4) Uitvoeringsverordening (EU) 2021/2266 moet daarom dienovereenkomstig worden gewijzigd. (5) Aangezien de in Richtlijn (EU) 2020/262 vastgestelde uitbreiding van het gebruik van het geautomatiseerde systeem toepassing zal vinden vanaf 13 februari 2023, moet de toepassing van deze verordening tot die datum worden uitgesteld. (6) De in deze verordening vervatte maatregelen zijn in overeenstemming met het advies van het Accijnscomité, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) 2021/2266 wordt als volgt gewijzigd: 1) Artikel 2 wordt als volgt gewijzigd: a) het opschrift wordt vervangen door: “Artikel 2 Verwijzing naar het certificaat in de administratieve documenten voor de overbrenging van accijnsgoederen”; b) de inleidende zin wordt vervangen door: “Om naar het certificaat te verwijzen in de administratieve documenten die in de artikelen 20, 26, 36 en 38 van Richtlijn (EU) 2020/262 ( *1 ) van de Raad worden genoemd, wordt overeenkomstig tabel 1 van bijlage I bij Gedelegeerde Verordening (EU) 2022/1636 ( *2 ) van de Commissie de volgende informatie vermeld: ( *1 ) Richtlijn (EU) 2020/262 van de Raad van 19 december 2019 houdende een algemene regeling inzake accijns (herschikking) ( PB L 58 van 27.2.2020, blz. 4 ).\" ( *2 ) Gedelegeerde Verordening (EU) 2022/1636 van de Commissie van 5 juli 2022 tot aanvulling van Richtlijn (EU) 2020/262 van de Raad door vaststelling van de structuur en de inhoud van de in het kader van de overbrenging van accijnsgoederen uitgewisselde documenten en vaststelling van een drempelwaarde voor verliezen vanwege de aard van de goederen ( PB L 247 van 23.9.2022, blz. 2 ).”.\" 2) Artikel 3 wordt geschrapt. 3) Artikel 5 wordt als volgt gewijzigd: a) het opschrift wordt vervangen door: “Artikel 5 Voorschriften voor het invullen van de administratieve documenten voor de overbrenging van accijnsgoederen in het geval van zelfcertificering”; b) in lid 1 wordt de inleidende zin vervangen door: “In de administratieve documenten die in de artikelen 20, 26, 36 en 38 van Richtlijn (EU) 2020/262 worden genoemd, wordt de status van de kleine zelfstandige producenten aangegeven in vak 17l overeenkomstig tabel 1 van bijlage I bij Gedelegeerde Verordening (EU) 2022/1636 met de bewoordingen “Verklaring: het hierboven vermelde product is geproduceerd door een”, gevolgd door een van de volgende vermeldingen, naargelang van toepassing:”; c) lid 3 wordt vervangen door: “3.   De jaarproductie van alcoholhoudende dranken door de kleine zelfstandige producent wordt aangegeven in vak 17n van het in tabel 1 van bijlage I bij Gedelegeerde Verordening (EU) 2022/1636 opgenomen administratieve document. De hoeveelheid wordt vermeld in hectoliter, behalve in het geval van ethylalcohol, waarvan de hoeveelheid in hectoliter zuivere alcohol wordt vermeld.” . 4) Artikel 6 wordt geschrapt. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 13 februari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 januari 2023. Voor de Commissie De voorzitter Ursula VON DER LEYEN ( 1 ) PB L 316 van 31.10.1992, blz. 21 . ( 2 ) Uitvoeringsverordening (EU) 2021/2266 van de Commissie van 17 december 2021 tot vaststelling van uitvoeringsbepalingen voor Richtlijn 92/83/EEG van de Raad wat betreft de certificering van en zelfcertificering door kleine zelfstandige producenten van alcoholhoudende dranken voor accijnsdoeleinden ( PB L 455 van 20.12.2021, blz. 26 ). ( 3 ) Richtlijn 2008/118/EG van de Raad van 16 december 2008 houdende een algemene regeling inzake accijns en houdende intrekking van Richtlijn 92/12/EEG ( PB L 9 van 14.1.2009, blz. 12 ). ( 4 ) Richtlijn (EU) 2020/262 van de Raad van 19 december 2019 houdende een algemene regeling inzake accijns ( PB L 58 van 27.2.2020, blz. 4 ). ( 5 ) Besluit (EU) 2020/263 van het Europees Parlement en de Raad van 15 januari 2020 betreffende geautomatiseerde verwerking van gegevens inzake de overbrenging van en de controle op accijnsgoederen ( PB L 58 van 27.2.2020, blz. 43 ). ( 6 ) Verordening (EEG) nr. 3649/92 van de Commissie van 17 december 1992 betreffende een vereenvoudigd geleidedocument voor het intracommunautaire verkeer van accijnsproducten die in de lidstaat van verzending tot verbruik zijn uitgeslagen ( PB L 369 van 18.12.1992, blz. 17 ). ( 7 ) Gedelegeerde Verordening (EU) 2022/1636 van de Commissie van 5 juli 2022 tot aanvulling van Richtlijn (EU) 2020/262 van de Raad door vaststelling van de structuur en de inhoud van de in het kader van de overbrenging van accijnsgoederen uitgewisselde documenten en vaststelling van een drempelwaarde voor verliezen vanwege de aard van de goederen ( PB L 247 van 23.9.2022, blz. 2 ). ( 8 ) Verordening (EG) nr. 684/2009 van de Commissie van 24 juli 2009 tot uitvoering van Richtlijn 2008/118/EG van de Raad wat betreft de geautomatiseerde procedures voor de overbrenging van accijnsgoederen onder schorsing van accijns ( PB L 197 van 29.7.2009, blz. 24 ).",
  "source": "EUR LEX"
}