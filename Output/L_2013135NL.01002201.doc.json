{
  "url": "http://www.w3.org/1999/xhtml\">",
  "content": "L_2013135NL.01002201.xml 22.5.2013 NL Publicatieblad van de Europese Unie L 135/22 UITVOERINGSBESLUIT VAN DE COMMISSIE van 17 mei 2013 tot wijziging van Uitvoeringsbesluit 2012/362/EU betreffende een financiële bijdrage van de Unie aan bepaalde lidstaten ter ondersteuning van vrijwillige surveillancestudies naar het verlies van bijenkolonies, wat de verlenging van de uiterste termijn voor die programma’s van de lidstaten over die studies betreft (Kennisgeving geschied onder nummer C(2013) 2785) (Slechts de teksten in de Deense, de Duitse, de Engelse, de Estse, de Finse, de Franse, de Griekse, de Hongaarse, de Italiaanse, de Letse, de Litouwse, de Nederlandse, de Poolse, de Portugese, de Slowaakse, de Spaanse en de Zweedse taal zijn authentiek) (2013/225/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 23, Overwegende hetgeen volgt: (1) Op grond van Uitvoeringsbesluit 2012/362/EU van de Commissie ( 2 ) verleent de Unie financiële steun aan België, Denemarken, Duitsland, Estland, Griekenland, Spanje, Frankrijk, Italië, Letland, Litouwen, Hongarije, Polen, Portugal, Slowakije, Finland, Zweden en het Verenigd Koninkrijk ten behoeve van hun surveillancestudieprogramma’s betreffende het verlies van bijenkolonies voor de periode van 1 april 2012 tot en met 30 juni 2013. (2) De richtsnoeren voor een proefsurveillanceproject inzake het verlies van bijenkolonies ( 3 ) van het EU-referentielaboratorium voor bijengezondheid bieden een leidraad voor de surveillancestudieprogramma’s van de lidstaten betreffende het verlies van bijenkolonies. Daarin wordt bepaald dat er drie controles in geselecteerde bijenstallen worden gedaan waarbij de laatste controle wordt uitgevoerd tijdens het honingseizoen om het aantal verloren gegane of verzwakte volken objectief te kunnen berekenen. De periode moet door de lidstaat worden bepaald op basis van de specifieke klimaatkenmerken. (3) Sommige lidstaten hebben verzocht dat de periode van de surveillancestudieprogramma’s betreffende het verlies van bijenkolonies, zoals bepaald in Uitvoeringsbesluit 2012/362/EU, zou worden verlengd tot na 30 juni 2013, omdat de geografische ligging van die lidstaten en de seizoensomstandigheden ervoor zouden kunnen zorgen dat de programma’s onmogelijk vóór die datum kunnen worden beëindigd. (4) Om ervoor te zorgen dat alle lidstaten die deelnemen aan de surveillancestudieprogramma’s betreffende het verlies van bijenkolonies de derde ronde van bezoeken kunnen afsluiten in de zomer, is het noodzakelijk de in Uitvoeringsbesluit 2012/362/EU vastgestelde einddatum te wijzigen van 30 juni 2013 naar 30 september 2013. (5) Uitvoeringsbesluit 2012/362/EU moet daarom dienovereenkomstig worden gewijzigd. (6) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 In artikel 1, lid 2, onder a), van Uitvoeringsbesluit 2012/362/EU wordt „30 juni 2013” vervangen door „30 september 2013”. Artikel 2 Dit besluit is gericht tot het Koninkrijk België, het Koninkrijk Denemarken, de Bondsrepubliek Duitsland, de Republiek Estland, de Helleense Republiek, het Koninkrijk Spanje, de Franse Republiek, de Italiaanse Republiek, de Republiek Letland, de Republiek Litouwen, Hongarije, de Republiek Polen, de Portugese Republiek, de Slowaakse Republiek, de Republiek Finland, het Koninkrijk Zweden en het Verenigd Koninkrijk van Groot-Brittannië en Noord-Ierland. Gedaan te Brussel, 17 mei 2013. Voor de Commissie Tonio BORG Lid van de Commissie ( 1 ) PB L 155 van 18.6.2009, blz. 30 . ( 2 ) PB L 176 van 6.7.2012, blz. 65 . ( 3 ) http://ec.europa.eu/food/animal/liveanimals/bees/docs/annex_i_pilot_project_en.pdf",
  "source": "EUR LEX"
}