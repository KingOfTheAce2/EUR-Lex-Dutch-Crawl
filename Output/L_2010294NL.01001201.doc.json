{
  "url": "http://www.w3.org/1999/xhtml\">",
  "content": "L_2010294NL.01001201.xml 12.11.2010 NL Publicatieblad van de Europese Unie L 294/12 UITVOERINGSBESLUIT VAN DE RAAD van 15 oktober 2010 waarbij de Italiaanse Republiek wordt gemachtigd een bijzondere maatregel toe te passen die afwijkt van artikel 285 van Richtlijn 2006/112/EG betreffende het gemeenschappelijke stelsel van belasting over de toegevoegde waarde (2010/688/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2006/112/EG ( 1 ) , en met name artikel 395, lid 1, Gezien het voorstel van de Commissie, Overwegende hetgeen volgt: (1) Bij brief, ingekomen bij het secretariaat-generaal van de Commissie op 10 december 2009, heeft Italië verzocht om machtiging tot toepassing van een maatregel die afwijkt van artikel 285 van Richtlijn 2006/112/EG, teneinde bepaalde belastingplichtigen van de btw te kunnen blijven vrijstellen. Hierdoor zouden deze belastingplichtigen van sommige of alle in de hoofdstukken 2 tot en met 6 van titel XI van Richtlijn 2006/112/EG vastgestelde btw-verplichtingen vrijgesteld blijven. (2) Bij brief van 11 januari 2010 heeft de Commissie de overige lidstaten van het verzoek van Italië in kennis gesteld. Bij brief van 12 januari 2010 heeft de Commissie Italië meegedeeld dat zij over alle gegevens beschikte die zij nodig achtte voor de beoordeling van het verzoek. (3) Krachtens titel XII van Richtlijn 2006/112/EG mogen de lidstaten een bijzondere regeling voor kleine ondernemingen toepassen. De te verlengen maatregel wijkt slechts af van artikel 285 van die richtlijn, wat de toepassing ervan op Italië betreft, in zoverre dat het drempelbedrag van de jaaromzet van de bijzondere regeling hoger is dan het drempelbedrag van 5 000 EUR. (4) Bij Beschikking 2008/737/EG van 15 september 2008 waarbij de Italiaanse Republiek wordt gemachtigd een maatregel toe te passen die afwijkt van artikel 285 van Richtlijn 2006/112/EG betreffende het gemeenschappelijke stelsel van belasting over de toegevoegde waarde ( 2 ) , werd Italië gemachtigd om — bij wijze van uitzondering — belastingplichtigen met een jaaromzet van niet meer dan 30 000 EUR tot 31 december 2010 van de btw vrij te stellen. Aangezien dit hogere drempelbedrag de btw-verplichtingen voor de kleinste bedrijven heeft verlicht, terwijl deze laatste overeenkomstig artikel 290 van Richtlijn 2006/112/EG nog altijd voor het normale btw-stelsel kunnen kiezen, dient Italië te worden gemachtigd de maatregel gedurende een nieuwe beperkte periode toe te passen. (5) De Commissie heeft in haar voorstel van 29 oktober 2004 voor een richtlijn van de Raad tot wijziging van Richtlijn 77/388/EEG met het oog op de vereenvoudiging van de btw-verplichtingen bepalingen opgenomen die de lidstaten de mogelijkheid moesten bieden om het plafond voor de jaaromzet waaronder btw-vrijstelling kan worden verleend, vast te stellen op een jaarlijks herzienbaar bedrag van maximaal 100 000 EUR of de tegenwaarde daarvan in de nationale munteenheid. Het door Italië ingediende verzoek om verlenging is verenigbaar met dat voorstel. (6) Uit door Italië verstrekte gegevens blijkt dat de maatregel heeft geleid tot een geraamde vermindering van de totale belastingopbrengst in het stadium van het eindverbruik ten belope van minder dan 0,2 %. (7) De derogatie heeft geen gevolgen voor de eigen middelen van de Unie uit de btw, HEEFT HET VOLGENDE BESLUIT VASTGESTELD: Artikel 1 In afwijking van artikel 285 van Richtlijn 2006/112/EG wordt Italië gemachtigd om belastingplichtigen met een jaaromzet van niet meer dan 30 000 EUR van de btw vrij te stellen. Italië mag dit drempelbedrag verhogen om de reële waarde van de vrijstelling te handhaven. Artikel 2 Dit besluit wordt van kracht op de dag van kennisgeving. Dit besluit is van toepassing vanaf 1 januari 2011 tot en met de datum van inwerkingtreding van een richtlijn houdende wijziging van de drempelbedragen voor de jaaromzet waaronder belastingplichtigen in aanmerking kunnen komen voor een vrijstelling van de btw, of tot en met 31 december 2013, indien deze datum eerder valt. Artikel 3 Dit besluit is gericht tot de Italiaanse Republiek. Gedaan te Luxemburg, 15 oktober 2010. Voor de Raad De voorzitter E. SCHOUPPE ( 1 ) PB L 347 van 11.12.2006, blz. 1 . ( 2 ) PB L 249 van 18.9.2008, blz. 13 .",
  "source": "EUR LEX"
}