{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993D0072:NL:HTML\">",
  "content": "EUR-Lex - 31993D0072 - NL Avis juridique important | 31993D0072 93/72/EEG: Besluit van de Commissie van 23 december 1992 betreffende de instelling van een Raadgevend Comité coördinatie interne markt Publicatieblad Nr. L 026 van 03/02/1993 blz. 0018 - 0019 Bijzondere uitgave in het Fins: Hoofdstuk 1 Deel 3 blz. 0006 Bijzondere uitgave in het Zweeds: Hoofdstuk 1 Deel 3 blz. 0006 BESLUIT VAN DE COMMISSIE van 23 december 1992 betreffende de instelling van een Raadgevend Comité cooerdinatie interne markt (93/72/EEG)DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Overwegende dat in artikel 8 A van het Verdrag wordt bepaald dat de interne markt geleidelijk tot stand wordt gebracht in de loop van een periode die eindigt op 31 december 1992 en dat de interne markt een ruimte zonder binnengrenzen omvat waarin het  vrije verkeer van goederen, personen, diensten en kapitaal is gewaarborgd; Overwegende dat de Raad reeds een aantal maatregelen heeft genomen om eventuele praktische problemen aan te pakken die zich na de afschaffing van de grenscontroles zouden kunnen voordoen; dat de Lid-Staten zelf eveneens enkele maatregelen hebben  genomen; Overwegende dat de voltooiing van de interne markt als een ruimte zonder binnengrenzen een nauwe en doeltreffende samenwerking tussen de Lid-Staten en de Commissie noodzakelijk maakt; Overwegende dat in de resolutie van de Raad van 7 december 1992 betreffende de goede werking van de interne markt de Lid-Staten en de Commissie worden verzocht de noodzaak van intensievere samenwerking te bezien met het oog op de oplossing van alle  praktische problemen die zich zouden kunnen voordoen; Overwegende dat bestaande communautaire maatregelen in sommige sectoren al voorzien in regelingen betreffende kennisgeving aan de Commissie en/of uitwisseling van informatie tussen de Lid-Staten en de Commissie; Overwegende dat deze verplichtingen tot kennisgeving en deze systemen voor de uitwisseling van gegevens niet alle sectoren betreffen waarin een nauwe en doeltreffende samenwerking tussen de Lid-Staten en de Commissie noodzakelijk is na de voltooiing van  de interne markt ten einde met name in het begin mogelijke praktische problemen op te lossen; Overwegende dat het derhalve wenselijk is dat de Commissie wordt geadviseerd door een Comité van vertegenwoordigers van de Lid-Staten in zaken waarvoor een nauwe en doeltreffende samenwerking vereist is ter oplossing van dringende praktische problemen, BESLUIT: Artikel 1 1. Bij de Commissie wordt een Raadgevend Comité cooerdinatie interne markt ingesteld, hierna  \"het Comité\" genoemd. 2. Het Comité bestaat uit twee vertegenwoordigers van elke Lid-Staat en wordt voorgezeten door een vertegenwoordiger van de Commissie. Artikel 2 1. Het Comité kan door de Commissie worden geraadpleegd over alle praktische problemen die zich na 1 januari 1993 voordoen met betrekking tot de werking van de interne markt behalve die welke worden aangepakt in overeenstemming met regelingen  betreffende kennisgeving aan de Commissie en/of uitwisseling van informatie tussen de Lid-Staten en de Commissie, zoals bepaald in enig andere toepasselijke communautaire maatregel of vastgelegd binnen een bestaand kader voor praktische samenwerking  tussen de Commissie en de Lid-Staten. 2. Een lid van het Comité kan de Commissie verzoeken het Comité te raadplegen over een aangelegenheid ten aanzien waarvan het Comité bevoegd is. Artikel 3 Het Comité kan werkgroepen instellen om zijn werkzaamheden te vergemakkelijken. Artikel 4 1. De diensten van de Commissie voeren het secretariaat van het Comité. 2. De voorzitter kan personen met bijzondere deskundigheid ten aanzien van een punt op de agenda uitnodigen als deskundige aan de besprekingen deel te nemen. Deskundigen nemen alleen deel aan de besprekingen over het punt waarvoor zij zijn uitgenodigd. 3. Vertegenwoordigers van de betrokken diensten van de Commissie nemen deel aan de vergaderingen van het Comité en van de werkgroepen. 4. Het Comité wordt door de Commissie bijeengeroepen en vergadert in de plaats waar de Commissie haar zetel heeft. Artikel 5 1. De besprekingen in het Comité hebben betrekking op de door de Commissie gevraagde adviezen. Er wordt niet over gestemd. 2. De Commissie kan, wanneer zij het Comité om advies verzoekt, de termijn bepalen waarbinnen het advies moet worden uitgebracht. 3. De standpunten van de vertegenwoordigers van de Lid-Staten worden in de notulen opgenomen. Artikel 6 Onverminderd het bepaalde in artikel 214 van het Verdrag zijn de leden van het Comité en, in voorkomend geval, de in artikel 4, lid 2, bedoelde deskundigen gehouden de inlichtingen welke in verband met de werkzaamheden van het Comité of van  de werkgroepen aan hen zijn verstrekt, niet openbaar te maken, indien de Commissie meedeelt dat het gevraagde advies of de gestelde vraag betrekking heeft op een aangelegenheid van vertrouwelijke aard. Artikel 7 Dit besluit is van toepassing vanaf 1 januari 1993. Gedaan te Brussel, 23 december 1992. Voor de Commissie Martin BANGEMANN Vice-Voorzitter",
  "source": "EUR LEX"
}