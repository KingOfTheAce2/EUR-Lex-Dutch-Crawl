{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31983H0230:NL:HTML\">",
  "content": "EUR-Lex - 31983H0230 - NL Avis juridique important | 31983H0230 83/230/EEG: Aanbeveling van de Raad van 21 april 1983 betreffende de methoden voor de vorming van prijzen en tarieven voor aardgas in de Gemeenschap Publicatieblad Nr. L 123 van 11/05/1983 blz. 0040 - 0041 Bijzondere uitgave in het Spaans: Hoofdstuk 12 Deel 4 blz. 0094 Bijzondere uitgave in het Portugees: Hoofdstuk 12 Deel 4 blz. 0094 ***** AANBEVELING  VAN DE RAAD van 21 april 1983 betreffende de methoden voor de vorming van prijzen en tarieven voor aardgas in de Gemeenschap (83/230/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 235, Gezien het voorstel van de Commissie, Gezien het advies van het Europese Parlement (1), Overwegende dat de Raad in zijn conclusies van 3 december 1981 en van 16 maart 1982 gewezen heeft op de noodzaak om te komen tot een gemeenschappelijke aanpak van de Lid-Staten op het gebied van de vorming van energieprijzen en algemene principes heeft vastgesteld, waaraan het beleid inzake energieprijzen in elke Lid-Staat dient te voldoen; Overwegende dat deze principes, onverminderd de verschillende systemen van vorming der aardgasprijzen in de Lid-Staten, dienen te worden aangepast aan de kenmerken van de aardgasmarkt, ten einde te komen tot een meer samenhangende energieprijsvorming in de Gemeenschap; Overwegende dat de relatieve schaarste aan aardgas en de voordelen die verbonden zijn aan het gebruik ervan, een rechtvaardiging vormen voor een zo goed mogelijke exploitatie van de reserves en voor een optimaal gebruik van deze energiebron door middel van een passend prijsbeleid; Overwegende dat het mogelijk moet zijn de aardgasprijzen aan te passen aan de ontwikkeling van de voorzieningskosten en aan wijzigingen van de concurrentiesituatie van aardgas; Overwegende dat een prijsbeleid dient te worden vermeden, dat op sommige verbruiksgebieden een rationeel aardgasgebruik in de weg zou staan; Overwegende dat de tariferingsmethoden voor aardgas een zo nauwkeurig mogelijke weerspiegeling dienen te zijn van de structuur van de voorzienings- en distributiekosten die aan de verschillende soorten leveringen beantwoorden; Overwegende dat, gezien de geleverde hoeveelheden, de mogelijkheid dient te bestaan om ten gunste van industriële grootafnemers met behulp van een passende degressie de besparingen door te berekenen die door middel van schaalvergroting zijn verwezenlijkt; Overwegende dat, om te komen tot een optimaal gebruik van de transportnetten en een grotere regelmatigheid van de leveringen in de loop van het jaar, speciale prijzen in verband met een onderbreking van de leveringen dienen te worden vastgesteld; Overwegende dat het prijsbeleid een beslissende rol speelt bij de oriëntatie van de aardgasmarkt en dat de ontwikkeling van het verbruik dient te worden gevolgd met het oog op een dienovereenkomstige aanpassing van de aardgasprijzen; Overwegende dat de consumenten slechts echt kunnen kiezen wanneer de markt voldoende doorzichtig is, BEVEELT DE LID-STATEN AAN: a) indien zulks nog niet is geschied, door passende maatregelen te bewerkstelligen, dat de prijzen en tarieven voor aardgas in de Gemeenschap op de volgende gemeenschappelijke principes worden gebaseerd: 1. De prijsvorming voor aardgas dient een zo goed mogelijke exploitatie van de gasvoorraden en een optimaal gebruik van deze energiebron mogelijk te maken, rekening houdend met de produktie-, acquisitie- en distributiekosten. Bij de vaststelling van de prijzen dient rekening te worden gehouden met een rationeel energiegebruik en de marktwaarde van aardgas in relatie tot de prijzen van de andere energievormen die met aardgas concurreren. Bijgevolg dienen de aardgasprijzen voor de verbruikers zoveel mogelijk de marktwaarde te benaderen in relatie tot de prijzen van vervangende energievormen en een opbrengst te waarborgen die de dekking van de leveringskosten aan de verbruikers mogelijk maakt. 2. De prijsvormingsmethoden voor aardgas dienen zodanig te zijn opgezet dat de gasprijzen kunnen worden aangepast aan wijzigingen van de concurrentiesituatie op de markt en aan de kostenontwikkeling, meer in het bijzonder de prijs voor de aankoop van gas door gasbedrijven, waarvan de schommelingen zo spoedig mogelijk in de tarieven en verkoopprijzen dienen te worden doorberekend. 3. Er mogen geen prijzen worden toegepast die kunstmatig laag gehouden zijn in verhouding tot de situatie op de markt en in verhouding tot de kosten, waardoor zij een subsidie vormen voor sommige soorten verbruik of voor sommige vormen van gebruik en/of verspilling in de hand werken. 4. Van de verschillende tariefformules dient het tweecomponententariefsysteem, bestaande uit een vast bestanddeel om de vaste kosten te dekken, met name de kosten van een permanente aansluiting op het net, en een bestanddeel dat evenredig is aan de hoeveelheid geleverd gas, gelet op de plaatselijke omstandigheden algemeen te worden toegepast voor de vaststelling van de tarieven voor particuliere verbruikers en kleine industriële verbruikers. Dit moet in het bijzonder het geval zijn voor consumentenklassen met homogene karakteristieken vanuit een oogpunt van gebruik, de omvang van het verbruik en de regelmatigheid van de afnamen en waarop tarieven dienen te worden toegepast, die op deze karakteristieken zijn gebaseerd. 5. Voor de grootste verbruikers waarvoor tarieven gelden, dient, aangezien de vaste kosten slechts een klein deel uitmaken van de totale kosten, gewoonlijk slechts één tarief te worden toegepast, maar er dienen twee (of meer) evenredige tariefbestanddelen te worden vastgesteld die per verbruiksschijf degressief zijn, ten einde rekening te houden met de besparing bij het transport door schaalvergroting wanneer het volume toeneemt. De plaatselijk gehanteerde tarieven dienen eveneens te variëren volgens de kenmerken van de afname, zoals de belastingfactor, ten einde de kosten beter te kunnen doorberekenen. 6. In het geval van niet-tariefgebonden verkoop aan grote afnemers (dat wil zeggen verkopen op basis van een contract) dienen de prijzen te worden berekend op grond van de kosten en marktvoorwaarden. 7. Ten einde de vraag te verleggen buiten de piekbelastingperioden en ten einde zelfs afschakelingen mogelijk te maken, dienen speciale tarieven of prijzen te worden toegepast, die in verband staan met de mogelijkheden van leveringsonderbreking; b) aandachtig de ontwikkeling te volgen van de vraag naar aardgas in de verschillende gebruikssectoren, alsook de ontwikkeling ervan op lange termijn, in nauwe samenwerking op communautair vlak ten einde de tariefstructuren nog meer te verbeteren; c) erop toe te zien dat de prijzen van aardgas zo doorzichtig mogelijk zijn en dat zoveel mogelijk bekendheid wordt gegeven aan deze prijzen en de kosten voor de verbruikers. Gedaan te Luxemburg, 21 april 1983. Voor de Raad De Voorzitter D. von WUERZEN (1) PB nr. C 96 van 11. 4. 1983, blz. 105.",
  "source": "EUR LEX"
}