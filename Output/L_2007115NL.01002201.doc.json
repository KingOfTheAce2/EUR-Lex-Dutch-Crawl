{
  "url": "http://www.w3.org/1999/xhtml\">",
  "content": "L_2007115NL.01002201.xml 3.5.2007 NL Publicatieblad van de Europese Unie L 115/22 BESLUIT VAN DE COMMISSIE van 23 april 2007 betreffende de financiële bijdrage van de Gemeenschap voor de OIE-conferentie in 2007 „Naar de uitroeiing van rabiës in Eurazië (Towards the elimination of rabies in Eurasia)” (2007/271/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 20, Overwegende hetgeen volgt: (1) Beschikking 90/424/EEG stelt de procedures vast voor de financiële bijdragen van de Gemeenschap in de kosten van specifieke veterinaire maatregelen, waaronder technische en wetenschappelijke maatregelen. De Gemeenschap moet met name technische en wetenschappelijke maatregelen nemen die voor de ontwikkeling van de communautaire wetgeving op veterinair gebied, alsmede voor de ontwikkeling van onderwijs en opleiding op veterinair gebied nodig zijn, of de lidstaten of internationale organisaties helpen bij het nemen van dergelijke maatregelen. (2) De Werelddiergezondheidsorganisatie (OIE) heeft het initiatief genomen tot de organisatie van de grootschalige conferentie „Naar de uitroeiing van rabiës in Eurazië” in mei 2007 te Parijs (hierna „de OIE-conferentie” genoemd). Omdat de OIE-conferentie bedoeld is om de aanbevelingen van de in 2005 door het OIE te Kiev gehouden conferentie verder uit te werken, bevindt het OIE zich feitelijk in een monopoliepositie, als vermeld in artikel 168, onder c), van Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het Financieel Reglement van toepassing op de algemene begroting van de Europese Gemeenschappen ( 2 ) ; daarom is een oproep tot het indienen van voorstellen niet nodig. (3) Rabiës komt in verscheidene lidstaten al vele jaren voor bij in het wild levende dieren, die dienen als reservoir voor infecties bij andere dieren en daarom een ernstig gezondheidsrisico voor de mens vormen. Die lidstaten hebben uitroeiings- en oralevaccinatieprogramma’s bij in het wild levende dieren uitgevoerd. Als gevolg van die maatregelen is de ziekte in bepaalde lidstaten uitgeroeid, maar zij komt nog steeds voor in andere lidstaten waar de uitroeiingsprogramma’s later zijn gestart. (4) Die programma’s moeten worden voortgezet totdat rabiës volledig is uitgeroeid. Verder moeten de programma’s worden voortgezet in de lidstaten die grenzen aan derde landen waar rabiës nog bij in het wild levende dieren voorkomt. (5) Ten behoeve van de diergezondheid moeten alle acties worden aangemoedigd die de besluitvorming ten gunste van de bestrijding en uitroeiing van rabiës in Oost-Europa en Midden-Azië zouden kunnen vergemakkelijken. (6) De OIE-conferentie zou kunnen leiden tot verbeteringen in de van kracht zijnde veterinaire wetgeving en tot de ontwikkeling van onderwijs en opleiding op veterinair gebied in de deelnemende landen. (7) Het is daarom dienstig dat een financiële bijdrage van de Gemeenschap aan de OIE-conferentie wordt verleend. Het maximumbedrag en het percentage van die bijdrage moeten worden vastgesteld. De financiële bijdrage van de Gemeenschap wordt verleend uit begrotingsonderdeel 17 04 02 01. (8) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Enig artikel Een financiële bijdrage van de Gemeenschap, als bedoeld in artikel 19 van Beschikking 90/424/EEG, van maximaal 25 % van de subsidiabele kosten tot een maximumbedrag van 50 000 EUR wordt verleend aan de Werelddiergezondheidsorganisatie (OIE) voor het technische en wetenschappelijke materiaal voor de conferentie „Naar de uitroeiing van rabiës in Eurazië”, die in mei 2007 te Parijs zal worden gehouden. Gedaan te Brussel, 23 april 2007. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 2 ) PB L 357 van 31.12.2002, blz. 1 . Verordening laatstelijk gewijzigd bij Verordening (EG) nr. 1248/2006 ( PB L 227 van 19.8.2006, blz. 3 ).",
  "source": "EUR LEX"
}