{
  "url": "http://www.w3.org/1999/xhtml\"><!--",
  "content": "L_202500903NL.000101.fmx.xml Publicatieblad van de Europese Unie NL L-serie 2025/903 14.5.2025 VERORDENING (EU) 2025/903 VAN DE RAAD van 13 mei 2025 tot wijziging van Verordening (EU) nr. 269/2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2014/145/GBVB van de Raad van 17 maart 2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Verordening (EU) nr. 269/2014 van de Raad ( 2 ) geeft uitvoering aan de beperkende maatregelen van Besluit 2014/145/GBVB. (2) Op 13 mei 2025 heeft de Raad Besluit (GBVB) 2025/904 ( 3 ) tot wijziging van Besluit 2014/145/GBVB vastgesteld. Bij Besluit (GBVB) 2025/904 wordt een nieuw criterium ingevoerd om natuurlijke personen, rechtspersonen, entiteiten of lichamen op de lijst te plaatsen die hebben deelgenomen aan de overdracht van eigendom van, zeggenschap over of economische voordelen in verband met zakelijke belangen van vooraanstaande zakenlieden die in Rusland actief zijn, of die dergelijke overdracht mogelijk hebben gemaakt. (3) Besluit (GBVB) 2025/904 voorziet ook in de bewijslast voor de Raad om de opname van vooraanstaande zakenlieden op de lijst van natuurlijke personen, rechtspersonen, entiteiten of lichamen die onderworpen zijn aan beperkende maatregelen, te handhaven. (4) Die maatregelen vallen binnen het toepassingsgebied van het Verdrag betreffende de werking van de Europese Unie en daarom is regelgeving op het niveau de Unie noodzakelijk, met name om te garanderen dat zij in alle lidstaten uniform worden toegepast. (5) Verordening (EU) nr. 269/2014 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 In Verordening (EU) nr. 269/2014 wordt artikel 3 als volgt gewijzigd: 1) aan lid 1 wordt het volgende punt toegevoegd: “m) natuurlijke personen, rechtspersonen, entiteiten of lichamen die hebben deelgenomen aan de overdracht van eigendom van, zeggenschap over of economische voordelen van de zakelijke belangen van vooraanstaande zakenlieden die onderworpen zijn aan beperkende maatregelen van de Unie op grond van het criterium in punt g) van dit lid en die in bijlage I bij deze verordening zijn vermeld, of die dergelijke overdracht mogelijk hebben gemaakt, daarbij de maatregelen in aanzienlijke mate verhinderend, met uitzondering van overdrachten die uitdrukkelijk zijn toegestaan op grond van afwijkingen en vrijstellingen die zijn vastgelegd in deze verordening of Verordening (EU) nr. 833/2014;” ; 2) het volgende lid wordt ingevoegd: “1 ter.   Vooraanstaande zakenlieden die in Rusland actief zijn die in bijlage I zijn vermeld op grond van lid 1, punt g), die beweren op of na 24 februari 2022 de eigendom van, de zeggenschap over of het economische voordeel van hun zakelijke belangen te hebben overgedragen, worden verder beschouwd als vooraanstaande zakenlieden en worden in de lijst in bijlage I gehandhaafd, tenzij uit voldoende, recente en betrouwbare informatie blijkt dat zij niet langer voldoen aan het criterium van lid 1, punt g).”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 mei 2025. Voor de Raad De voorzitter A. DOMAŃSKI ( 1 ) PB L 78 van 17.3.2014, blz. 16 , ELI: http://data.europa.eu/eli/dec/2014/145(1)/oj . ( 2 ) Verordening (EU) nr. 269/2014 van de Raad van 17 maart 2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( PB L 78 van 17.3.2014, blz. 6 , ELI: http://data.europa.eu/eli/reg/2014/269/oj ). ( 3 ) Besluit (GBVB) van de Raad 2025/904 van 13 mei 2025 tot wijziging van Besluit 2014/145/GBVB betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( PB L, 2025/904, 14.5.2025, ELI: http://data.europa.eu/eli/dec/2025/904/oj ). ELI: http://data.europa.eu/eli/reg/2025/903/oj ISSN 1977-0758 (electronic edition)",
  "source": "EUR LEX"
}