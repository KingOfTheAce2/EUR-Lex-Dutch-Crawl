{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0927:NL:HTML\">",
  "content": "EUR-Lex - 32002D0927 - NL Avis juridique important | 32002D0927 2002/927/EG: Besluit van de Commissie van 26 november 2002 houdende overdracht van het beheer van de steun voor pretoetredingsmaatregelen op het gebied van landbouw en plattelandsontwikkeling in Hongarĳe gedurende de pretoetredingsperiode aan uitvoeringsorganen Publicatieblad Nr. L 322 van 27/11/2002 blz. 0051 - 0052 Besluit van de Commissie van 26 november 2002 houdende overdracht van het beheer van de steun voor pretoetredingsmaatregelen op het gebied van landbouw en plattelandsontwikkeling in Hongarije gedurende de pretoetredingsperiode aan uitvoeringsorganen (2002/927/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1266/1999 van de Raad van 21 juni 1999 betreffende de coördinatie van de bijstand aan de kandidaat-lidstaten in het kader van de pretoetredingsstrategie en houdende wijziging van Verordening (EEG) nr. 3906/89(1), en met name op artikel 12, lid 2, Overwegende hetgeen volgt: (1) Overeenkomstig artikel 4, lid 5, van Verordening (EG) nr. 1268/1999 van de Raad van 21 juni 1999 inzake steunverlening door de Gemeenschap voor pretoetredingsmaatregelen op het gebied van landbouw en plattelandsontwikkeling in de kandidaat-lidstaten in Midden- en Oost-Europa gedurende de pretoetredingsperiode(2), gewijzigd bij Verordening (EG) nr. 2500/2001(3), is op 18 oktober 2000 bij beschikking van de Commissie een programma voor landbouw en plattelandsontwikkeling voor Hongarije goedgekeurd, dat op 26 november 2002 bij beschikking van de Commissie is gewijzigd. (2) De Hongaarse regering en de Commissie, die optreedt namens de Europese Gemeenschap, hebben op 1 maart 2001 de meerjarenovereenkomst voor de financiering ondertekend waarin de technische, juridische en administratieve bepalingen voor de uitvoering van het speciale toetredingsprogramma voor landbouw en plattelandsontwikkeling (hierna \"het Sapard-programma\") zijn opgenomen. (3) De bevoegde autoriteit van Hongarije heeft het Sapard-orgaan erkend, een overheidsinstantie met rechtspersoonlijkheid ressorterend onder het ministerie van Landbouw en Plattelandsontwikkeling. Dit orgaan zal verantwoordelijkheid dragen voor de uitvoering van enkele maatregelen uit het programma voor landbouw en plattelandsontwikkeling. Het ministerie van Financiën, Nationaal Fonds, is aangewezen voor de uitvoering van de financiële taken in het kader van de tenuitvoerlegging van het Sapard-programma. (4) De Commissie heeft overeenkomstig Verordening (EG) nr. 1266/1999 en Verordening (EG) nr. 2222/2000 van de Commissie van 7 juni 2000 houdende financiële uitvoeringsbepalingen van Verordening (EG) nr. 1268/1999 van de Raad inzake steunverlening door de Gemeenschap voor pretoetredingsmaatregelen op het gebied van landbouw en plattelandsontwikkeling in de kandidaat-lidstaten in Midden- en Oost-Europa gedurende de pretoetredingsperiode(4), gewijzigd bij Verordening (EG) nr. 2252/2001(5), de nationale en sectorale capaciteit inzake beheer van programma's/projecten, de financiële controleprocedures en de structuren op het gebied van overheidsfinanciën onderzocht en is van mening dat Hongarije voor de uitvoering van de bovengenoemde maatregelen voldoet aan de bepalingen van de artikelen 4 tot en met 6 en van de bijlage bij Verordening (EG) nr. 2222/2000 en aan de in de bijlage bij Verordening (EG) nr. 1266/1999 vastgestelde minimumvoorwaarden. (5) Meer in het bijzonder voldoet het Sapard-orgaan in voldoende mate aan de volgende belangrijke erkenningscriteria: schriftelijke procedures, scheiding van functies, aan de goedkeuring van projecten en aan de betalingen voorafgaande controles, betalingsprocedures, boekhoudprocedures, computerbeveiliging, interne audit en, indien van toepassing, bepalingen inzake overheidsopdrachten. (6) Op 27 augustus 2002 hebben de Hongaarse autoriteiten overeenkomstig artikel 4, lid 1, deel B, van de meerjarenovereenkomst voor de financiering een lijst van voor steun in aanmerking komende uitgaven verstrekt, waartegen de Commissie geen bezwaar heeft gemaakt. (7) Voor de financiële functies die het ministerie van Financiën, Nationaal Fonds, in het kader van de tenuitvoerlegging van Sapard voor Hongarije moet uitvoeren, beantwoordt het in voldoende mate aan de criteria op het gebied van controletrajecten, beheer van kasmiddelen, ontvangst van financiële middelen, uitbetaling van bedragen aan het Sapard-orgaan, computerbeveiliging en interne audit. (8) Daarom is het dienstig af te zien van de in artikel 12, lid 1, van Verordening (EG) nr. 1266/1999 voorgeschreven voorafgaande goedkeuring, en het beheer op decentrale grondslag over te dragen aan het Sapard-orgaan en aan het ministerie van Financiën, Nationaal Fonds, in Hongarije. (9) De door de Commissie uitgevoerde verificaties zijn weliswaar gebaseerd op een bedrijfsklaar systeem, maar aangezien dit systeem nog niet daadwerkelijk wordt toegepast, is het dienstig de overdracht van het beheer van het Sapard-programma aan het Sapard-orgaan en het ministerie van Financiën, Nationaal Fonds, overeenkomstig artikel 3, lid 2, van Verordening (EG) nr. 2222/2000 een voorlopig karakter te geven. (10) Het beheer over het Sapard-programma wordt pas definitief overgedragen nadat de Commissie zich er verder van vergewist heeft dat het systeem op bevredigende wijze functioneert, en nadat gevolg is gegeven aan eventuele aanbevelingen van de Commissie met betrekking tot de overdracht van het beheer van de steun aan het Sapard-orgaan en het ministerie van Financiën, Nationaal Fonds. (11) Om rekening te houden met de vereisten van afdeling A, artikel 8, lid 1, onder b), van de meerjarenovereenkomst voor de financiering, moeten subsidiabiliteitsregels worden vastgesteld voor de cofinanciering door de Gemeenschap van uitgaven op grond van deze beschikking, BESLUIT: Artikel 1 Er wordt afgezien van de op grond van artikel 12, lid 1, van Verordening (EG) nr. 1266/1999 voorgeschreven voorafgaande goedkeuring, door de Commissie, van de selectie van projecten en de sluiting van contracten door Hongarije. Artikel 2 Het beheer van het Sapard-programma wordt voorlopig overgedragen aan: a) het Sapard-orgaan dat ressorteert onder het ministerie van Landbouw en Plattelandsontwikkeling van Hongarije voor de uitvoering van de volgende, in het programma voor landbouw en plattelandsontwikkeling voor Hongarije bedoelde maatregelen: \"Investeringen in landbouwbedrijven\", \"Verwerking en afzet van landbouw- en visserijproducten\", \"Ontwikkeling en verbetering van de plattelandsinfrastructuur\" en \"Technische bijstand\"; b) het ministerie van Financiën, Nationaal Fonds, voor de uitvoering van de financiële taken in het kader van de tenuitvoerlegging van het Sapard-programma voor Hongarije. Artikel 3 Op grond van deze beschikking gedane uitgaven komen alleen voor medefinanciering door de Gemeenschap in aanmerking indien de begunstigden deze hebben gedaan na de datum van goedkeuring van deze beschikking of, voor latere uitgaven, na de datum van goedkeuring van het instrument waardoor zij begunstigde van het betrokken project zijn geworden; hiervan uitgezonderd zijn haalbaarheidsstudies en dergelijke, en technische bijstand, waarvoor de betrokken datum 18 oktober 2000 is; in alle gevallen geldt als voorwaarde dat vóór de datum van dit besluit geen betalingen door het Sapard-orgaan hebben plaatsgevonden. Gedaan te Brussel, 26 november 2002. Voor de Commissie Franz Fischler Lid van de Commissie (1) PB L 161 van 26.6.1999, blz. 68. (2) PB L 161 van 26.9.1999, blz. 87. (3) PB L 342 van 27.12.2001, blz. 1. (4) PB L 253 van 7.10.2000, blz. 5. (5) PB L 304 van 21.11.2001, blz. 8.",
  "source": "EUR LEX"
}