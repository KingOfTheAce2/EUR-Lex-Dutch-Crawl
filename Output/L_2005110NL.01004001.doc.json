{
  "url": "http://www.w3.org/1999/xhtml\">",
  "content": "L_2005110NL.01004001.xml 30.4.2005 NL Publicatieblad van de Europese Unie L 110/40 BESLUIT VAN DE RAAD van 22 december 2004 betreffende de sluiting van de Overeenkomst tussen de Europese Gemeenschap en het Vorstendom Monaco waarbij wordt voorzien in maatregelen van gelijke strekking als die welke zijn vervat in Richtlijn 2003/48/EG van de Raad betreffende belastingheffing op inkomsten uit spaargelden in de vorm van rentebetaling (2005/347/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 94 juncto artikel 300, lid 2, eerste alinea, lid 3, eerste alinea, en lid 4, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) Op 16 oktober 2001 heeft de Raad de Commissie gemachtigd onderhandelingen te voeren met het Vorstendom Monaco over een overeenkomst om te bereiken dat die staat maatregelen aanneemt van gelijke strekking als die welke binnen de Gemeenschap moeten worden toegepast met het oog op effectieve belastingheffing op inkomsten uit spaargelden in de vorm van rentebetaling. (2) De tekst van de overeenkomst die het resultaat is van de onderhandelingen, sluit aan bij de onderhandelingsrichtsnoeren van de Raad. Bij de overeenkomst gaat een intentieverklaring van de Europese Gemeenschap en haar lidstaten en het Vorstendom Monaco. Beide teksten zijn aan Besluit 2005/35/EG ( 2 ) gehecht. (3) Toepassing van de bepalingen van Richtlijn 2003/48/EG ( 3 ) is afhankelijk van toepassing door het Vorstendom Monaco van maatregelen van gelijke strekking als die welke in genoemde richtlijn zijn vervat, overeenkomstig een door die staat en de Europese Gemeenschap gesloten overeenkomst. (4) Overeenkomstig Besluit 2005/35/EG en onder voorbehoud van de vaststelling van een besluit betreffende de sluiting van de overeenkomst op een later tijdstip werd de overeenkomst op 7 december 2004 namens de Europese Gemeenschap ondertekend. (5) De overeenkomst en de intentieverklaring dienen namens de Gemeenschap te worden goedgekeurd. (6) Er dient te worden voorzien in een eenvoudige en snelle procedure voor de eventuele aanpassing van de bijlagen I en II bij de overeenkomst, BESLUIT: Artikel 1 De Overeenkomst tussen de Europese Gemeenschap en het Vorstendom Monaco waarbij wordt voorzien in maatregelen van gelijke strekking als die welke zijn vervat in Richtlijn 2003/48/EG van de Raad betreffende belastingheffing op inkomsten uit spaargelden in de vorm van rentebetaling wordt namens de Europese Gemeenschap goedgekeurd. De tekst van de overeenkomst en de intentieverklaring is aan dit besluit gehecht ( 4 ) . Artikel 2 De Commissie wordt gemachtigd namens de Gemeenschap wijzigingen van de bijlagen bij de overeenkomst goed te keuren, teneinde overeenstemming te garanderen met de krachtens artikel 5, onder a), van Richtlijn 2003/48/EG ter kennis gebrachte gegevens betreffende de bevoegde autoriteiten en met de gegevens in de bijlage daarbij. Artikel 3 De voorzitter van de Raad verricht namens de Europese Gemeenschap de in artikel 16, lid 1, van de overeenkomst bedoelde kennisgeving ( 5 ) . Artikel 4 Dit besluit wordt bekendgemaakt in het Publicatieblad van de Europese Unie . Gedaan te Brussel, 22 december 2004. Voor de Raad De voorzitter C. VEERMAN ( 1 ) Advies uitgebracht op 2 december 2004 (nog niet bekendgemaakt in het Publicatieblad). ( 2 ) PB L 19 van 21.1.2005, blz. 53 . ( 3 ) PB L 157 van 26.6.2003, blz. 38 . Richtlijn laatstelijk gewijzigd bij Richtlijn 2004/66/EG ( PB L 168 van 1.5.2004, blz. 35 ). ( 4 ) PB L 19 van 21.1.2005, blz. 55 . ( 5 ) De datum van inwerkingtreding van de overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}