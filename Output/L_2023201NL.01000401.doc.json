{
  "url": "http://www.w3.org/1999/xhtml\">",
  "content": "L_2023201NL.01000401.xml 11.8.2023 NL Publicatieblad van de Europese Unie L 201/4 VERORDENING (EU) 2023/1627 VAN DE COMMISSIE van 10 augustus 2023 tot wijziging van bijlage I bij Verordening (EU) nr. 10/2011 wat de toelating van de stof bis(2-ethylhexyl)cyclohexaan-1,4-dicarboxylaat (FCM-nr. 1079) betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1935/2004 van het Europees Parlement en de Raad van 27 oktober 2004 inzake materialen en voorwerpen bestemd om met levensmiddelen in contact te komen en houdende intrekking van de Richtlijnen 80/590/EEG en 89/109/EEG ( 1 ) , en met name artikel 5, lid 1, tweede alinea, punten a), e) en i), en artikel 11, lid 3, Overwegende hetgeen volgt: (1) Bij Verordening (EU) nr. 10/2011 van de Commissie ( 2 ) zijn specifieke voorschriften vastgesteld inzake materialen en voorwerpen van kunststof, bestemd om met levensmiddelen in contact te komen. In bijlage I bij die verordening is met name een EU-lijst vastgesteld van toegelaten stoffen die opzettelijk mogen worden gebruikt bij de vervaardiging van materialen en voorwerpen van kunststof die bestemd zijn om met levensmiddelen in contact te komen. (2) Op 11 december 2019 heeft de Europese Autoriteit voor voedselveiligheid (EFSA) een gunstig wetenschappelijk advies ( 3 ) uitgebracht over het gebruik van de stof bis(2-ethylhexyl)cyclohexaan-1,4-dicarboxylaat (DEHCH, CAS-nr. 84731-70-4, FCM-nr. 1079) als additief (weekmaker) in poly(vinylchloride) (pvc) tot maximaal 25 % m/m in contact met waterige, zure en alcoholarme levensmiddelen voor langdurige opslag bij kamertemperatuur of lager (gekoeld en bevroren). Bovendien heeft de EFSA op basis van een aan de EFSA verstrekt wetenschappelijk onderzoek geconcludeerd dat de stof geen aanleiding geeft tot bezorgdheid over genotoxiciteit en heeft zij opgemerkt dat er geen schadelijke effecten zijn waargenomen tot de hoogste geteste dosis van 1 000 mg/kg lichaamsgewicht per dag in toxiciteitsonderzoeken bij herhaalde toediening. Gezien de onzekerheid over de mogelijkheid van accumulatie van de stof bij de mens, concludeerde zij echter dat de migratie van de stof niet meer dan 0,05 mg/kg levensmiddel mag bedragen en dat de stof alleen mag worden gebruikt in PVC dat in contact komt met levensmiddelen waarvoor de simulanten A (10 % ethanol) en B (3 % azijnzuur) worden gebruikt, bij kamertemperatuur of lager. (3) Daarom is het passend om de stof bis(2-ethylhexyl)cyclohexaan-1,4-dicarboxylaat toe te laten. (4) Verordening (EU) nr. 10/2011 moet dienovereenkomstig worden gewijzigd. (5) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 10/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 augustus 2023. Voor de Commissie De voorzitter Ursula VON DER LEYEN ( 1 ) PB L 338 van 13.11.2004, blz. 4 . ( 2 ) Verordening (EU) nr. 10/2011 van de Commissie van 14 januari 2011 betreffende materialen en voorwerpen van kunststof, bestemd om met levensmiddelen in contact te komen ( PB L 12 van 15.1.2011, blz. 1 ). ( 3 ) EFSA Journal 2020;18(1):5973. BIJLAGE In bijlage I bij Verordening (EU) nr. 10/2011 wordt de volgende vermelding in numerieke volgorde ingevoegd: “1079 84731-70-4 bis(2-ethylhexyl)cyclohexaan-1,4-dicarboxylaat (DEHCH) ja neen neen 0,05 Alleen voor gebruik als additief in poly(vinylchloride) (pvc) tot maximaal 25 % m/m in contact bij kamertemperatuur of lager met levensmiddelen waarvoor volgens tabel 2 van bijlage III levensmiddelstimulant A of B wordt gebruikt.”",
  "source": "EUR LEX"
}