{
  "url": "http://www.w3.org/1999/xhtml\">",
  "content": "L_2022107NL.01008501.xml 6.4.2022 NL Publicatieblad van de Europese Unie L 107/85 UITVOERINGSBESLUIT (EU) 2022/552 VAN DE COMMISSIE van 4 april 2022 waarbij wordt bepaald dat nationale effectenbeurzen van de Verenigde Staten van Amerika die geregistreerd zijn bij de Securities and Exchange Commission, voldoen aan wettelijk bindende vereisten die gelijkwaardig zijn aan de vereisten van titel III van Richtlijn 2014/65/EU en onderworpen zijn aan effectief toezicht en effectieve handhaving (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 2 bis, lid 2, Overwegende hetgeen volgt: (1) Uit de definitie van “otc-derivaat” en “otc-derivatencontract” van artikel 2, punt 7, van Verordening (EU) nr. 648/2012 volgt dat andere financiële instrumenten dan otc-derivaten, derivatencontracten zijn waarvan de uitvoering plaatsvindt op een gereglementeerde markt in de zin van artikel 4, lid 1, punt 21, van Richtlijn 2014/65/EU van het Europees Parlement en de Raad ( 2 ) of op een markt van een derde land die als gelijkwaardig aan een gereglementeerde markt wordt beschouwd overeenkomstig artikel 2 bis van Verordening (EU) nr. 648/2012. Daarom worden derivatencontracten waarvan de uitvoering plaatsvindt op een markt van een derde land die als gelijkwaardig aan een gereglementeerde markt wordt beschouwd, voor de toepassing van Verordening (EU) nr. 648/2012, aangemerkt als andere financiële instrumenten dan otc-derivaten. (2) Overeenkomstig artikel 2 bis van Verordening (EU) nr. 648/2012 moet een markt van een derde land gelijkwaardig worden geacht aan een gereglementeerde markt mits die markt voldoet aan juridisch bindende voorschriften die gelijkwaardig zijn aan de in titel III van Richtlijn 2014/65/EU vastgelegde voorschriften, en in dat derde land doorlopend aan effectief toezicht en effectieve handhaving is onderworpen. Derhalve moet worden beoordeeld of nationale effectenbeurzen (“NSE”) die in de VS zijn geregistreerd zijn en onder toezicht staan van SEC, aan die voorschriften voldoen. (3) Deze gelijkwaardigheidsbeoordeling is beperkt tot de in de bijlage opgenomen NSE’s en omvat aldus derivaten die op die beurzen worden verhandeld en door de door de ESMA erkende CTP’s worden gecleard. (4) Section 3 (a)(1) van de Securities Exchange Act of 1934 (“de Exchange Act”) definieert een beurs of exchange als elke organisatie, vereniging of groep van personen die een marktplaats of faciliteiten vormt, in stand houdt of aanbiedt om kopers en verkopers van effecten bij elkaar te brengen of om anderszins met betrekking tot effecten de taken uit te oefenen die gewoonlijk door een effectenbeurs worden uitgeoefend. Overeenkomstig SEC Rule 3b-16 wordt een beurs verder gedefinieerd als een organisatie, vereniging of groep personen die de orders voor effecten van meerdere kopers en verkopers samenbrengt, en gebruikmaakt van gevestigde, niet-discretionaire methoden, hetzij door het verstrekken van een handelsfaciliteit, hetzij door regels vast te stellen, op grond waarvan dergelijke orders met elkaar in wisselwerking staan en de kopers en verkopers die dergelijke orders invoeren, instemmen met de handelsvoorwaarden. Dienovereenkomstig moet een beurs overeenkomstig niet-discretionaire regels een multilateraal systeem exploiteren. (5) Overeenkomstig Section 19(a)(1) van de Exchange Act moet een beurs bij de SEC als NSE zijn geregistreerd voordat zij haar activiteiten kan aanvangen. De SEC staat registratie toe als zij oordeelt dat aan de toepasselijke vereisten ten aanzien van de aanvrager is voldaan. De SEC moet een registratie weigeren als niet aan die voorschriften is voldaan. De Exchange Act vereist verder dat een beurs regelingen in werking heeft gesteld voor alle soorten handelingen en activiteiten die een aanvrager wenst te verrichten. Overeenkomstig de Exchange Act moet aan de oorspronkelijke registratievereisten blijven voldaan worden om als NSE geregistreerd te blijven. Geregistreerde NSE’s zijn dus verplicht om bij voortduring regels, gedragslijnen en procedures in stand te houden die verenigbaar zijn met hun wettelijke verplichtingen, en om de capaciteit te hebben om hun verplichtingen na te komen. (6) Verder bepaalt de Exchange Act dat NSE’s leden onpartijdige toegang moeten bieden tot hun markten en diensten. De toegangscriteria moeten transparant zijn en mogen niet onbillijk discriminerend worden toegepast. Geregistreerde NSE’s moeten dus over duidelijke en transparante regels beschikken voor de toelating van effecten tot de handel, zodat die effecten op een billijke, ordentelijke en efficiënte wijze kunnen worden verhandeld en vrij verhandelbaar zijn. Zowel de optie- als de aandelenbeurzen hebben noteringsnormen die onder toezicht van de SEC staan, overeenkomstig Section 19 en Rule 19b-4 van de Exchange Act. Volgens de SEC-regels en noteringsnormen moeten emittenten van de onderliggende effecten van beursgenoteerde opties tijdig informatie openbaar maken die van materieel belang is voor beleggers of waarschijnlijk een significant effect zal hebben op de koers van de effecten. Het is NSE’s niet toegestaan effecten te noteren van een emittent die niet aan de vereisten van het auditcomité conform de regels van de SEC voldoet. Een NSE kan geen onderliggende effecten van beursgenoteerde opties registreren waarvoor geen informatie over de effecten en de emittent publiek beschikbaar is. Overeenkomstig SEC Rule 9b-1 moeten de optiemarkten een informatiedocument over opties opstellen met bepaalde specifieke informatie over de kenmerken en de risico’s van op de beurs verhandelde opties. Broker-dealers moeten hun klanten dat informatiedocument over opties verstrekken, en het moet bij de SEC worden geregistreerd voordat het aan klanten kan wordt overhandigd. Voorts is de Options Clearing Corporation (“OCC”) de emittent van beursgenoteerde opties. De OCC is bij de SEC geregistreerd als clearing corporation en als self-regulatory organisation. De OCC moet voldoen aan Section 17A van de Exchange Act, op grond waarvan de regels van de OCC’s in het algemeen moeten zijn opgesteld om investeerders en het algemeen belang te beschermen. De regels van de OCC staan onder toezicht van de SEC, overeenkomstig Section 19 van de Exchange Act en SEC Rule 19b-4. Verder vallen wijzigingen die een OCC aan haar regels, activiteiten of procedures wil aanbrengen die van wezenlijk belang zijn voor de aard of het risiconiveau van de OCC, ook onder het toezicht van de SEC overeenkomstig Section 806(e) van de Dodd-Frank Wall Street Reform and Consumer Protection Act of 2010 en SEC Rule 19b-4. Krachtens SEC Rule 17Ad-22(c) moet de OCC jaarlijks een financiële controle publiceren. Verder bepaalt SEC Rule 17Ad-22(e)(23) dat een OCC beleidsmaatregelen en procedures moet handhaven die onder meer voorzien in de openbaarmaking van alle relevante regels en materiële procedures, met inbegrip van belangrijke aspecten van haar regels en procedures voor wanbetalingsbeheer, basisgegevens over transactievolume en -waarden, en een uitgebreide beschrijving van haar materiële regels, beleidsmaatregelen en procedures met betrekking tot haar wetgevend en operationeel kader voor governance en risicobeheer. De ordelijke handel in effecten op een NSE wordt gewaarborgd door de bevoegdheden van de SEC om de handel op te schorten en onder bepaalde omstandigheden noodbeschikkingen uit te vaardigen en het algemeen belang en beleggers te beschermen. Het Amerikaanse regelgevingskader omvat ook vereisten voor het tijdig verstrekken van informatie voor en na de handel aan marktdeelnemers. (7) Bij registratie bij de SEC wordt een NSE een self-regulatory organisation (“SRO”). Zelfregulering van marktintermediairs via een systeem van SRO’s is een van de kernelementen van het Amerikaanse regelgevingskader. SRO’s zijn in de eerste plaats verantwoordelijk voor het vaststellen van de regels op grond waarvan, en voor het monitoren van de wijze waarop hun leden activiteiten uitoefenen. In hun hoedanigheid van SRO monitoren en handhaven NSE’s de naleving door hun leden en door met hun leden verbonden personen van de Exchange Act, van de op grond ervan vastgestelde regels en voorschriften, en van hun eigen regels. In geval van niet-naleving van de regels van de NSE’s door de leden moeten de NSE’s optreden tegen alle mogelijke schendingen van de marktregels of de federale effectenwetten door hun leden. Zij zijn ook verplicht de SEC in kennis te stellen van significante inbreuken. (8) De juridisch bindende vereisten die van toepassing zijn op NSE’s waaraan in de VS een vergunning is verleend en die in het rechtskader voor de werking van NSE’s zijn opgenomen, leveren dus resultaten op die materieel gelijkwaardig zijn aan die van de vereisten neergelegd in titel III van Richtlijn 2014/65/EU op de volgende gebieden: vergunningsproces, definitievereisten, toegang tot de erkende beurs, organisatorische vereisten, toelating van financiële instrumenten tot de handel, opschorting en uitsluiting van instrumenten van de handel, monitoring van de naleving, en toegang tot clearing- en afwikkelingsregelingen. (9) De Commissie concludeert derhalve dat de juridisch bindende vereisten voor in de VS gevestigde NSE’s gelijkwaardig zijn aan de vereisten van titel III van Richtlijn 2014/65/EU. (10) Wat het effectieve toezicht betreft, vormen de Securities Act of 1933 (“Securities Act”) en de Exchange Act de belangrijkste primaire wetgevende handelingen die een wettelijk afdwingbaar regime instellen voor de handel in effecten in de VS. De Exchange Act verleent de SEC ruime bevoegdheid met betrekking tot alle aspecten van de effectensector, waaronder de bevoegdheid tot registratie en regulering van en toezicht op broker-dealers, transferagenten en clearingagentschappen alsook de SRO’s in de VS, waaronder nationale effectenbeurzen. (11) De Exchange Act identificeert bepaalde soorten gedragingen op de markten en verbiedt deze en verleent de SEC disciplinaire bevoegdheden ten aanzien van gereglementeerde entiteiten en daarmee verbonden personen. De Exchange Act verleent de SEC bovendien de bevoegdheid om periodieke rapportage van informatie door bedrijven met beursgenoteerde effecten verplicht te stellen. Zelfregulering van marktintermediairs via een systeem van SRO’s is een van de kernelementen van het Amerikaanse regelgevingskader. Op grond van het Amerikaanse kader zijn SRO’s, als regelgevers, in de eerste plaats verantwoordelijk voor het vaststellen en monitoren van de regels op grond waarvan hun leden activiteiten uitoefenen. (12) De Exchange Act schrijft voor dat alle geregistreerde NSE’s de naleving door hun leden en door met hun leden verbonden personen moeten kunnen handhaven van de Exchange Act, van de regels en reglementen vastgesteld op grond daarvan, en van hun eigen regels. In het kader van haar onafgebroken toezicht op NSE’s evalueert de SEC het vermogen van elke beurs om de leden en hun handelsactiviteiten te onderzoeken. Het is ook de taak van een NSE om alle mogelijke schendingen van de marktregels of de federale effectenwetten door haar leden aan te pakken en dergelijke potentiële schendingen aan de SEC te melden. (13) In het kader van hun taak om naleving door hun leden te handhaven, zijn NSE’s verantwoordelijk voor het onderzoeken en disciplinair bestraffen van inbreuken op de Exchange Act en de op grond ervan vastgestelde regels en voorschriften. De SEC kan ook, naar eigen goeddunken, inbreuken van de Exchange Act en de op grond ervan vastgestelde regels en voorschriften onderzoeken en vervolgen. De SRO-regels zijn eveneens aan evaluatie door de SEC onderworpen. Krachtens Section 19(h) van de Exchange Act kan de SEC sancties opleggen aan SRO’s die ongerechtvaardigd hebben verzuimd de naleving van een SRO-regel door een lid of een met een lid verbonden persoon te handhaven. (14) Overeenkomstig Section 21 van de Exchange Act kan de SEC een onderzoek naar schendingen van een SRO-regel instellen en sancties opleggen tegen SRO-leden die die regels overtreden. In het kader van haar onafgebroken toezicht op SRO’s evalueert de SEC het vermogen van NSE’s om toezicht te houden op hun leden en hun handelsactiviteiten. NSE’s moeten de SEC in kennis stellen van een wijziging van de regels. (15) Wat effectieve handhaving betreft, heeft de SEC een ruime bevoegdheid om feitelijke of potentiële schendingen van de Amerikaanse federale effectenwetten te onderzoeken, waaronder de Exchange Act en de op grond ervan vastgestelde regels. De SEC kan ingevolge haar toezichtbevoegdheden vastleggingen van gereguleerde entiteiten verkrijgen. Bovendien kan de SEC in het kader van haar dagvaardingsbevoegdheid de overlegging van documenten of getuigenissen opleggen aan personen of entiteiten overal in de Verenigde Staten. De SEC heeft de bevoegdheid om handhavend op te treden door civielrechtelijke zaken aan te spannen bij federale districtsrechtbanken of administratieve procedures in te stellen bij een bestuursrechter van de SEC wegens schendingen van de Amerikaanse federale effectenwetten, waaronder handel met voorkennis en marktmanipulatie. In civiele zaken kan de SEC vorderen dat betaling van onrechtmatig verkregen winsten, compensatoire rente of een civielrechtelijke geldstraf wordt opgelegd, dan wel dwangbevelen of andere aanvullende voorzieningen, zoals rekenschap van een beklaagde. (16) Bij administratieve acties kunnen de sancties bestaan uit berispingen, beperkingen van activiteiten of civielrechtelijke sancties, naast het terugbetalen van onrechtmatig verkregen winsten of uitsluitingen met betrekking tot natuurlijke personen, of de intrekking van de registratie van een entiteit. De SEC heeft de bevoegdheid om handhavend op te treden tegen een SRO wegens het niet of onvoldoende uitvoeren van de vereiste taken. Bovendien is de SEC bevoegd op ieder moment tijdens een onderzoek haar handhavingsmaatregelen met binnenlandse en internationale tegenhangers af te stemmen, met inbegrip van de doorverwijzing van een zaak naar het Amerikaanse Ministerie van Justitie voor strafvervolging of naar andere strafvorderings- of regelgevende instanties ter opvolging. Daarnaast is de SEC bevoegd om niet-openbare informatie te delen met binnenlandse en internationale tegenhangers. (17) Het Amerikaans wettelijk en toezichtskader waarborgt ook de transparantie en integriteit van de markt door marktmisbruik in de vorm van handel met voorwetenschap en marktmanipulatie te voorkomen. Het wettelijk en toezichtskader verbiedt gedragingen die de werking van de markten zouden kunnen verstoren, zoals marktmanipulatie en het doorgeven van onjuiste of misleidende informatie. Het wettelijk en toezichtskader machtigt bovendien de SEC om handhavend op te treden tegen dergelijke gedragingen. (18) De Commissie concludeert dat NSE’s doorlopend aan effectief toezicht en effectieve handhaving in de VS zijn onderworpen. (19) De in artikel 2 bis van Verordening (EU) nr. 648/2012 neergelegde voorwaarden worden bijgevolg geacht te zijn vervuld met betrekking tot NSE’s waaraan een vergunning is verleend door en die onder toezicht staan van de SEC in de VS. (20) Dit besluit is gebaseerd op de op het moment van de vaststelling van dit besluit in de VS geldende juridisch bindende vereisten met betrekking tot NSE’s. In samenwerking met de ESMA zal de Commissie de toezicht- en handhavingsregelingen voor NSE’s en het vervullen van de voorwaarden op grond waarvan dit besluit is genomen, regelmatig blijven monitoren. (21) De regelmatige toetsing van de juridische en toezichthoudende regelingen van toepassing op NSE’s in de VS laat de mogelijkheid van de Commissie onverlet om op elk moment een specifieke toetsing te ondernemen indien relevante ontwikkelingen het noodzakelijk maken dat de Commissie de bij dit besluit verleende gelijkwaardigheid herbeoordeelt. Een dergelijke herbeoordeling kan tot de intrekking van dit besluit leiden. (22) De in dit besluit vervatte maatregelen zijn in overeenstemming met het advies van het Europees Comité voor het effectenbedrijf, HEEFT HET VOLGENDE BESLUIT VASTGESTELD: Artikel 1 Voor de toepassing van artikel 2, punt 7, van Verordening (EU) nr. 648/2012 voldoen nationale effectenbeurzen van de Verenigde Staten van Amerika die geregistreerd zijn bij de Securities and Exchange Commission en in de bijlage zijn opgenomen, aan wettelijk bindende vereisten die gelijkwaardig zijn aan de vereisten van titel III van Richtlijn 2014/65/EU en onderworpen zijn aan effectief toezicht en effectieve handhaving. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 4 april 2022. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 ). BIJLAGE Nationale effectenbeurzen die geregistreerd zijn bij de US Securities and Exchange Commission en worden beschouwd als gelijkwaardig aan gereglementeerde markten: a) BOX Exchange LLC, b) Cboe BZX Exchange, Inc., c) Cboe C2 Exchange, Inc., d) Cboe EDGX Exchange, Inc., e) Cboe Exchange, Inc., f) Miami International Securities Exchange, LLC, g) MIAX Emerald, LLC, h) MIAX PEARL, LLC, i) Nasdaq GEMX, LLC, j) Nasdaq ISE, LLC, k) Nasdaq BX, Inc., l) Nasdaq MRX, LLC, m) Nasdaq PHLX, LLC, n) Nasdaq Options Market, LLC, o) NYSE American Options, LLC, and p) NYSE Arca, Inc.",
  "source": "EUR LEX"
}