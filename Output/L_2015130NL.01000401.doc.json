{
  "url": "http://www.w3.org/1999/xhtml\"><!--",
  "content": "L_2015130NL.01000401.xml 28.5.2015 NL Publicatieblad van de Europese Unie L 130/4 UITVOERINGSVERORDENING (EU) 2015/824 VAN DE COMMISSIE van 27 mei 2015 tot wijziging van Verordening (EG) nr. 900/2008 tot vaststelling van de analysemethoden en andere bepalingen van technische aard die noodzakelijk zijn voor de toepassing van de invoerregeling voor bepaalde goederen, verkregen door verwerking van landbouwproducten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 510/2014 van het Europees Parlement en de Raad van 16 april 2014 tot vaststelling van de handelsregeling voor bepaalde, door verwerking van landbouwproducten verkregen goederen en tot intrekking van Verordeningen (EG) nr. 1216/2009 en (EG) nr. 614/2009 van de Raad ( 1 ) , en met name artikel 35, lid 2, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 2 ) , en met name artikel 9, lid 1, onder a), Overwegende hetgeen volgt: (1) In Verordening (EG) nr. 900/2008 van de Commissie ( 3 ) zijn de analysemethoden vastgesteld die nodig zijn voor de berekening van de invoerrechten voor bepaalde verwerkte landbouwproducten op basis van het melkvetgehalte, het gehalte aan melkproteïnen, het zetmeel-/glucosegehalte en het sacharose-/invertsuiker-/isoglucosegehalte. (2) Die analysemethoden worden gebruikt om de samenstelling van de ingevoerde verwerkte landbouwproducten zoals aangegeven in de invoeraangifte te verifiëren. Het agrarisch element van het invoerrecht wordt in veel gevallen berekend aan de hand van de aangegeven samenstelling. De analysemethoden worden toegepast op door douaneautoriteiten genomen monsters van ingevoerde goederen. (3) Wanneer in de samenstelling van de goederen geen andere vetstoffen dan melkvet zijn aangegeven, wordt het melkvetgehalte van de ingevoerde verwerkte landbouwproducten bepaald door extractie met petroleumether na hydrolyse met chloorwaterstofzuur. Wanneer in de samenstelling van de goederen andere vetstoffen naast melkvet zijn aangegeven, wordt het melkvetgehalte berekend aan de hand van het percentage boterzuur, waarbij wordt aangenomen dat het boterzuurgehalte in melkvet constant is. Op basis van wetenschappelijke gegevens wordt de concentratie van boterzuur, uitgedrukt als methylbutyraat, in melkvet op 4 % gesteld, en in de berekening wordt derhalve een coëfficiënt 25 toegepast. Beide methoden zijn op grond van geschiktheidsbeproevingen en lange ervaring in het algemeen betrouwbaar gebleken. (4) Ten gevolge van het proces waarmee sommige zuivelproducten worden geproduceerd, is het boterzuurgehalte van het melkvet ervan echter verlaagd. Het Gemeenschappelijk Centrum voor onderzoek van de Commissie heeft in een verslag van 13 maart 2015 ( 4 ) vastgesteld dat de verlaging van het boterzuurgehalte in melkvet optreedt in zuivelproducten die vervaardigd worden door afromen, karnen of verkazen, zoals magere melk, karnemelk en wei, en in producten die door verdere verwerking daarvan worden verkregen, zoals mageremelkpoeder, melkproteïneconcentraat, melkproteïne-isolaat, karnemelkpoeder, zoeteweipoeder, zureweipoeder, weiproteïneconcentraat en weiproteïne-isolaat. Uit experimentele gegevens is gebleken dat het boterzuurgehalte in het uit die producten geïsoleerde melkvet met ongeveer 50 % is verlaagd. (5) Wanneer die zuivelproducten worden gebruikt voor de vervaardiging van verwerkte landbouwproducten, treedt de verlaging van het boterzuurgehalte ook op in het melkvet in de op basis van daarvan vervaardigde verwerkte landbouwproducten. Wanneer geen andere zuivelproducten worden toegevoegd, geldt de verlaging van het gehalte in gelijke mate voor de verwerkte landbouwproducten. (6) De droge stof van alle zuivelproducten die melkvet met een verlaagd boterzuurgehalte bevatten, heeft een laag melkvetgehalte en een hoog gehalte aan melkproteïnen. Het gemiddelde gehalte aan melkproteïnen van die producten ligt overwegend ten minste achtmaal hoger dan het gemiddelde melkvetgehalte. (7) Als gevolg van het verlaagde boterzuurgehalte kan het volgens de tot dusver toegepaste methode melkvetgehalte in een verwerkt landbouwproduct lager zijn dan het in de invoeraangifte vermelde melkvetgehalte. Dit kan er vervolgens toe leiden dat het product onder een andere aanvullende code wordt ingedeeld dan producten waarbij het boterzuurgehalte niet is verlaagd, en dat het invoerrecht anders worden berekend. (8) In de meeste gevallen leidt een schijnbaar lager melkvetgehalte, zoals bepaald door de tot dusver toegepaste methode, tot een indeling onder een aanvullende code die resulteert in een invoerrecht dat lager ligt dan het invoerrecht dat wordt toegepast op producten die dezelfde hoeveelheid melkvet bevatten waarvan het boterzuurgehalte niet is verlaagd. In sommige gevallen kan een schijnbaar lager melkvetgehalte echter een indeling onder een aanvullende code met een aanzienlijk hoger invoerrecht tot gevolg hebben, hetgeen resulteert in een ongerechtvaardigde verhoging van dat invoerrecht. (9) Derhalve moet voor de desbetreffende verwerkte landbouwproducten een alternatieve methode voor de bepaling van het melkvetgehalte worden ingevoerd. (10) De bij deze verordening ingevoerde methode moet alleen betrekking hebben op verwerkte landbouwproducten met een verlaagd boterzuurgehalte waarvoor, gezien de beschikbare wetenschappelijke gegevens, een betrouwbare methode voor de bepaling van het melkvetgehalte kan worden vastgesteld. De nieuwe methode mag niet worden gebruikt voor producten waarvoor de resultaten van de tot dusver gebruikte analysemethode betrouwbaar zijn of voor producten waarvoor het niet mogelijk is een betrouwbare methode vast te stellen waarmee het melkvetgehalte met dezelfde nauwkeurigheid en precisie wordt bepaald. (11) Uit de momenteel beschikbare wetenschappelijke gegevens blijkt dat de mate van verlaging van het boterzuurgehalte alleen voor verwerkte landbouwproducten met ten minste 30 % melkproteïnen en minder dan 6 % melkvet op betrouwbare wijze kan worden bepaald. Die producten zijn uitsluitend gebaseerd op magere melk, wei of karnemelk, of op daarmee vervaardigde zuivelingrediënten, zonder toevoeging van andere zuivelproducten. (12) Een verlaging van het boterzuurgehalte in melkvet met 50 % zorgt voor een verlaging van het als methylbutyraat uitgedrukte boterzuurgehalte in het melkvet van 4 % tot slechts 2 %. Derhalve moet in het kader van de nieuwe methode een coëfficiënt 50 in plaats van 25 worden toegepast bij de berekening van het melkvetgehalte. (13) Verordening (EG) nr. 900/2008 moet daarom dienovereenkomstig worden gewijzigd. (14) Om te zorgen voor de verwezenlijking van de doelstellingen van de bij deze verordening ingevoerde wijzigingen, moet de Commissie de werking van de bij deze verordening ingevoerde analysemethode opnieuw bekijken na een passende periode die lang genoeg is om voldoende gegevens over de toepassing van deze methode in te kunnen winnen bij de lidstaten. Die gegevens moeten worden beperkt tot slechts die elementen die nodig zijn om de werking van de nieuwe methode te evalueren, zonder onnodige administratieve lasten op te leggen. (15) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 Verordening (EG) nr. 900/2008 wordt als volgt gewijzigd: 1. In artikel 2, lid 3: a) wordt punt a) vervangen door: „a) Behoudens het bepaalde onder b) of c), wordt het melkvetgehalte van de goederen, uitgedrukt in gewichtspercenten, in oorspronkelijke toestand bepaald door extractie met petroleumether na hydrolyse met chloorwaterstofzuur.” ; b) wordt het volgende punt c) toegevoegd: „c) Wanneer in de samenstelling van goederen waarvoor een agrarisch element wordt geheven, zoals bedoeld in het tweede deel en in bijlage 1 bij afdeling I van het derde deel van de gecombineerde nomenclatuur die is opgenomen in bijlage I bij Verordening (EEG) nr. 2658/87, en die ten minste 30 % melkproteïnen, zoals vastgesteld overeenkomstig lid 4, en volgens opgave van de aangever minder dan 6 % melkvet bevatten, andere vetstoffen naast melkvet zijn aangegeven, is de hierna volgende procedure van toepassing in plaats van de onder b) vastgestelde procedure: — het totale vetgehalte, uitgedrukt in gewichtspercenten, van het product wordt bepaald overeenkomstig de onder a) vastgestelde procedure; — het melkvetgehalte wordt bepaald volgens een methode die gebruikmaakt van extractie met petroleumether, voorafgegaan door hydrolyse met chloorwaterstofzuur en gevolgd door gaschromatografie van de methylesters van de vetzuren. Wanneer de aanwezigheid van melkvet wordt aangetoond, wordt het percentage daarvan berekend door het percentage methylbutyraat met 50 te vermenigvuldigen, de aldus verkregen waarde te vermenigvuldigen met het totale vetgehalte van de goederen, uitgedrukt in gewichtspercenten, en deze uitkomst te delen door 100.” . 2. Het volgende artikel 4 bis wordt ingevoegd: „Artikel 4 bis 1.   Uiterlijk op 17 december 2017 delen de lidstaten aan de Commissie gegevens mee over de resultaten van overeenkomstig de procedures van artikel 2, leden 3 en 4, uitgevoerde analyses met betrekking tot goederen met een gehalte aan melkproteïnen van ten minste 30 %, zoals bepaald overeenkomstig artikel 2, lid 4, die tussen 17 juni 2015 en 17 juni 2017 bij de douane worden aangegeven. 2.   De in lid 1 bedoelde gegevens worden meegedeeld in elektronische vorm en bestaan uit: a) de datum van aanvaarding van de douaneaangifte; b) de hoeveelheid van de betrokken goederen; c) de tariefindeling van de betrokken goederen; d) de aangegeven aanvullende code en, voor goederen waarop de analysemethode van artikel 2, lid 3, onder c), is toegepast, de volgens de resultaten van die methode toepasselijke aanvullende code; e) het gehalte aan melkproteïnen zoals bepaald volgens de in artikel 2, lid 4, bedoelde analysemethode; f) een vermelding van de toegepaste methode voor de bepaling van het melkvetgehalte overeenkomstig artikel 2, lid 3; g) het totale vetgehalte zoals bepaald volgens de in artikel 2, lid 3, onder a), bedoelde analysemethode; h) het melkvetgehalte zoals bepaald volgens één van de in artikel 2, lid 3, bedoelde analysemethoden; i) in voorkomend geval, de aard van andere vetstoffen dan melkvet in het verwerkte landbouwproduct. 3.   Op grond van de overeenkomstig de leden 1 en 2 van de lidstaten ontvangen gegevens legt de Commissie de lidstaten een verslag voor over de werking van de procedure van artikel 2, lid 3, onder c). De Commissie legt dat verslag uiterlijk op 17 juni 2018 voor.” . Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 mei 2015. Voor de Commissie De voorzitter Jean-Claude JUNCKER ( 1 ) PB L 150 van 20.5.2014, blz. 1 . ( 2 ) PB L 256 van 7.9.1987, blz. 1 . ( 3 ) Verordening (EG) nr. 900/2008 van de Commissie van 16 september 2008 tot vaststelling van de analysemethoden en andere bepalingen van technische aard die noodzakelijk zijn voor de toepassing van de invoerregeling voor bepaalde goederen, verkregen door verwerking van landbouwproducten ( PB L 248 van 17.9.2008, blz. 8 ). ( 4 ) Verslag van het Gemeenschappelijk Centrum voor onderzoek van de Commissie van 13 maart 2015, „Technical analysis of anomalies in respect of the test set out in point (b) of Article 2(3) of Regulation (EC) No 900/2008 for the determination of milk fat content in processed agricultural products for the purpose of establishing import duties, when fats other than milk fats are present” (ISBN 978-92-79-45593-3, ISSN 1831-9424, doi:10.2787/781672, EUR 27105, OPOCE LA-NA-27105-EN-N).",
  "source": "EUR LEX"
}