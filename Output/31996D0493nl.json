{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0493:NL:HTML\">",
  "content": "EUR-Lex - 31996D0493 - NL Avis juridique important | 31996D0493 96/493/EG: Besluit van de Raad van 29 maart 1996 betreffende de ondertekening en de kennisgeving van voorlopige toepassing van de Internationale Overeenkomst van 1994 inzake tropisch hout namens de Gemeenschap Publicatieblad Nr. L 208 van 17/08/1996 blz. 0001 - 0023 BESLUIT VAN DE RAAD van 29 maart 1996 betreffende de ondertekening en de kennisgeving van voorlopige toepassing van de Internationale Overeenkomst van 1994 inzake tropisch hout namens de Gemeenschap (96/493/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gezien het voorstel van de Commissie, Overwegende dat de Internationale Overeenkomst van 1994 inzake tropisch hout, waarover is onderhandeld in het licht van Resolutie 93 (IV), \"een Nieuw Partnerschap voor Ontwikkeling, de verbintenis van Cartagena\" en de desbetreffende doelstellingen vervat in de \"Geest van Cartagena\", die door de Conferentie van de Verenigde Naties inzake handel en ontwikkeling tijdens de VIIIe zitting zijn goedgekeurd, openstaat voor ondertekening van 1 april 1994 tot 1 januari 1995; Overwegende dat de Raad van de Internationale Organisatie voor tropisch hout heeft besloten deze termijn te verlengen; Overwegende dat de Internationale Overeenkomst van 1983 inzake tropisch hout krachtens haar artikel 42, lid 3, is verlengd tot de voorlopige of definitieve inwerkingtreding van de nieuwe Overeenkomst; Overwegende dat de door de nieuwe Overeenkomst nagestreefde doeleinden passen in het kader van het gemeenschappelijk handelsbeleid; Overwegende dat de Lid-Staten door middel van financiële bijdragen een rol kunnen spelen bij de in de Overeenkomst voorziene maatregelen; Overwegende dat alle Lid-Staten hun voornemen kenbaar hebben gemaakt de Overeenkomst te ondertekenen en bij te dragen aan de voorlopige toepassing ervan en dat het dan ook dienstig is dat de Gemeenschap de bij de Secretaris-generaal van de Verenigde Naties nedergelegde Overeenkomst ondertekent en zo snel mogelijk kennis geeft van haar voornemen die nieuwe Overeenkomst voorlopig toe te passen, BESLUIT: Artikel 1 1. De Gemeenschap gaat over tot ondertekening van de bij de Secretaris-generaal van de Verenigde Naties nedergelegde Internationale Overeenkomst van 1994 inzake tropisch hout. De tekst van deze Overeenkomst is aan dit besluit gehecht. 2. De Gemeenschap stelt de Secretaris-generaal van de Verenigde Naties in kennis van haar voornemen de in lid 1 genoemde Overeenkomst voorlopig toe te passen, in overeenstemming met de artikelen 40 en 41, lid 2, daarvan. Artikel 2 De Voorzitter van de Raad is gemachtigd de personen aan te wijzen die bevoegd zijn de in artikel 1 genoemde Overeenkomst namens de Gemeenschap te ondertekenen en de kennisgeving van voorlopige toepassing namens haar neder te leggen te zamen met de aan dit besluit gehechte verklaring. Gedaan te Brussel, 29 maart 1996. Voor de Raad De Voorzitter T. TREU BIJLAGE Verklaring van de Europese Gemeenschap en haar Lid-Staten De Europese Gemeenschap en haar Lid-Staten interpreteren de bepalingen van de Internationale Overeenkomst van 1994 inzake tropisch hout (ITTA) als volgt: a) tenzij de werkingssfeer van de Overeenkomst wordt gewijzigd overeenkomstig artikel 35, heeft de ITTA uitsluitend betrekking op tropisch hout en tropisch bos; b) elke financiële bijdrage andere dan de in artikel 19 bedoelde bijdrage aan de administratieve begroting is geheel vrijwillig.",
  "source": "EUR LEX"
}