{
  "url": "http://www.w3.org/1999/xhtml\">",
  "content": "L_2014209NL.01004701.xml 16.7.2014 NL Publicatieblad van de Europese Unie L 209/47 UITVOERINGSVERORDENING (EU) Nr. 772/2014 VAN DE COMMISSIE van 14 juli 2014 tot vaststelling van de voorschriften inzake de intensiteit van de overheidssteun die moet worden toegepast op de totale in aanmerking komende uitgaven voor bepaalde, uit hoofde van het Europees Fonds voor maritieme zaken en visserij gefinancierde concrete acties DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 508/2014 van het Europees Parlement en de Raad van 15 mei 2014 inzake het Europees Fonds voor maritieme zaken en visserij en tot intrekking van de Verordeningen (EG) nr. 2328/2003, (EG) nr. 861/2006, (EG) nr. 1198/2006 en (EG) nr. 791/2007 van de Raad en Verordening (EU) nr. 1255/2011 van het Europees Parlement en de Raad ( 1 ) , en met name artikel 95, lid 5, Overwegende hetgeen volgt: (1) In artikel 95, lid 1, van Verordening (EU) nr. 508/2014 zijn algemene voorschriften vastgesteld inzake de overheidssteunintensiteit die moet worden toegepast op de totale in aanmerking komende uitgaven voor een uit hoofde van het Europees Fonds voor maritieme zaken en visserij gefinancierde concrete actie. (2) Krachtens artikel 95, lid 4, van Verordening (EU) nr. 508/2014 gelden, in afwijking van die algemene voorschriften, aanvullende percentages voor de overheidssteunintensiteit voor specifieke categorieën van acties als bedoeld in bijlage I bij die verordening. Om de duurzaamheid van de hervorming van het gemeenschappelijk visserijbeleid (GVB) niet in gevaar te brengen, wordt de EFMZV-steun voor bepaalde categorieën concrete acties krachtens artikel 94, lid 3, onder c), en artikel 69, lid 2, van Verordening (EU) nr. 508/2014 beperkt middels de toepassing van een verlaagd cofinancieringspercentage. Deze logica wordt weerspiegeld in bijlage I van Verordening (EU) nr. 508/2014, waar verschillende niveaus van aanvullende procentpunten voor de steunintensiteit zijn vastgesteld. Naleving van bepaalde voorwaarden van bijlage I kan dus resulteren in een verhoging van de procentpunten van de overheidssteunintensiteit of moet leiden tot een verlaging van de procentpunten van de overheidssteunintensiteit. (3) Daarom moet worden gegarandeerd dat de GVB-doelstellingen niet in het gedrang komen, dat geen overcompensatie plaatsvindt of dat de marktvoorschriften in de visserij, en de aquacultuursector niet bovenmatig worden verstoord wanneer met betrekking tot een concrete actie aanvullende procentpunten van steunintensiteit worden gecumuleerd als gevolg van het nakomen van verschillende in bijlage I bij Verordening (EU) nr. 508/2014 vastgestelde voorwaarden. (4) Tegen deze achtergrond moeten de lidstaten de mogelijkheid krijgen om een hogere overheidssteunintensiteit toe te passen voor concrete acties die voldoen aan de in bijlage I bij Verordening (EU) nr. 508/2014 vastgestelde voorwaarden voor een aanvullende verhoging van de procentpunten. Wanneer voor een bepaalde concrete actie echter wordt voldaan aan verschillende in bijlage I bij Verordening (EU) nr. 508/2014 vastgestelde voorwaarden en nakoming van deze voorwaarden aanleiding geeft tot meerdere verhogingen van de procentpunten, mag slechts de grootste verhoging worden toegepast. Wanneer voor een bepaalde concrete actie wordt voldaan aan verschillende in bijlage I bij Verordening (EU) nr. 508/2014 vastgestelde voorwaarden die een verlaging van de procentpunten vereisen, mag slechts de grootste verlaging worden toegepast. (5) Om te voldoen aan de verplichting de procentpunten voor bepaalde categorieën concrete acties als bepaald in bijlage I bij Verordening (EU) nr. 508/2014 te verlagen, moet worden bepaald dat, wanneer een concrete actie aan verschillende criteria van die bijlage I bij Verordening (EU) nr. 508/2014 voldoet en dus tegelijkertijd voor verschillende verhogingen of verlagingen van procentpunten in aanmerking komt, de toepasselijke verhogingen buiten beschouwing moeten worden gelaten en slechts de grootste verlaging mag worden toegepast. (6) Om ervoor te zorgen dat de in deze verordening opgenomen maatregelen spoedig kunnen worden toegepast, dient deze verordening in werking te treden op de dag na die van de bekendmaking ervan in het Publicatieblad van de Europese Unie . (7) De in deze verordening vervatte maatregelen zijn in overeenstemming met het advies van het Comité voor het Europees Fonds voor maritieme zaken en visserij, HEEFT DE VOLGENDE VERORDENING VASTGESTELD: Artikel 1 Specifieke overheidssteunintensiteit Wanneer voor een bepaalde concrete actie wordt voldaan aan meerdere in bijlage I bij Verordening (EU) nr. 508/2014 vastgestelde voorwaarden, worden de verschillende in die bijlage opgenomen aanvullende procentuele verhogingen en verlagingen van de overheidssteunintensiteit als volgt toegepast: a) indien op grond van bijlage I bij Verordening (EU) nr. 508/2014 meerdere verhogingen van procentpunten van toepassing zijn, wordt slechts de grootste verhoging toegepast; b) indien op grond van bijlage I bij Verordening (EU) nr. 508/2014 meerdere verlagingen van procentpunten van toepassing zijn, wordt slechts de grootste verlaging toegepast; c) indien een bepaalde concrete actie in aanmerking komt voor één of meer aanvullende verhogingen van procentpunten en tegelijkertijd één of meer verlagingen van procentpunten van toepassing zijn als opgenomen in bijlage I van Verordening (EU) nr. 508/2014, wordt slechts de grootste verlaging toegepast. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 juli 2014. Voor de Commissie De voorzitter José Manuel BARROSO ( 1 ) PB L 149 van 20.5.2014, blz. 1 .",
  "source": "EUR LEX"
}