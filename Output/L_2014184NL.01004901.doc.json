{
  "url": "http://www.w3.org/1999/xhtml\"><!--",
  "content": "L_2014184NL.01004901.xml 25.6.2014 NL Publicatieblad van de Europese Unie L 184/49 UITVOERINGSBESLUIT VAN DE COMMISSIE van 24 juni 2014 over de oprichting van het Consortium voor een Midden-Europese onderzoeksinfrastructuur (Ceric-Eric) (2014/392/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, onder a), Overwegende hetgeen volgt: (1) De Tsjechische Republiek, de Italiaanse Republiek, de Republiek Oostenrijk, Roemenië, de Republiek Servië en de Republiek Slovenië hebben bij de Commissie een aanvraag ingediend voor de oprichting van het Consortium voor een Midden-Europese onderzoeksinfrastructuur als Consortium voor een Europese onderzoeksinfrastructuur („Ceric-Eric”). (2) De Italiaanse Republiek is door de Tsjechische Republiek, de Republiek Oostenrijk, Roemenië, de Republiek Servië en de Republiek Slovenië aangewezen als lidstaat van ontvangst van Ceric-Eric. (3) Elk lid van Ceric-Eric moet bijdragen in natura door het exploiteren, ter beschikking stellen en voortdurend verbeteren van één partnervoorziening ter waarde van meer dan 100 miljoen EUR aan investeringen en meer dan 10 miljoen EUR aan totale jaarlijkse exploitatiekosten. (4) De Italiaanse Republiek heeft als lidstaat van ontvangst een bijdrage van 5,5 miljoen EUR geleverd aan de oprichting en versterking van geïntegreerde Ceric-Eric-acties, en overweegt verdere bijdragen om de Ceric-Eric-integratie en exploitatie te verbeteren en te versterken, met inbegrip van opleiding, technologieoverdracht en communicatie. (5) Door de integratie van multidisciplinaire capaciteiten op het gebied van analyse, synthese en monstervoorbehandeling op nationaal niveau bij de lidstaten in een unieke gedistribueerde onderzoeksinfrastructuur moet Ceric-Eric bijdragen aan de Europese onderzoeksruimte. (6) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   Hierbij wordt het Consortium voor een Midden-Europese onderzoeksinfrastructuur als Consortium voor een Europese onderzoeksinfrastructuur (Ceric-Eric) opgericht. 2.   De statuten van Ceric-Eric zijn opgenomen in de bijlage. Deze statuten worden regelmatig bijgewerkt en worden ter beschikking gesteld van het publiek op de website van Ceric-Eric en op zijn statutaire zetel. 3.   De essentiële elementen van de statuten van Ceric-Eric die overeenkomstig artikel 11, lid 1, van Verordening (EG) nr. 723/2009 slechts kunnen worden gewijzigd na goedkeuring door de Commissie, zijn opgenomen in de artikelen 1, 5, 8, 9, 18, 19, 21, 24, 26 en 27. Artikel 2 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 24 juni 2014. Voor de Commissie De voorzitter José Manuel BARROSO ( 1 ) PB L 206 van 8.8.2009, blz. 1 . BIJLAGE STATUTEN VAN CERIC-ERIC HOOFDSTUK I — ALGEMENE BEPALINGEN Artikel 1 Oprichting, naam en statutaire zetel Artikel 2 Vertegenwoordigende entiteit Artikel 3 Toetreding van nieuwe leden Artikel 4 Waarnemers Artikel 5 Doelstellingen, taken en activiteiten Artikel 6 Middelen Artikel 7 Begrotingsjaar, jaarrekeningen en begrotingsbeginselen Artikel 8 Gebruikerstoegangsbeleid Artikel 9 Aansprakelijkheid HOOFDSTUK II — BESTUUR Artikel 10 Bestuursorganen van Ceric-Eric Artikel 11 Algemene Vergadering Artikel 12 Bevoegdheden van de Algemene Vergadering en stemvereisten Artikel 13 Uitvoerend directeur Artikel 14 Raad van directeuren van partnervoorzieningen Artikel 15 Internationaal Wetenschappelijk en Technisch Raadgevend Comité (Istac) Artikel 16 Onafhankelijk Comité van auditdeskundigen Artikel 17 Audit en effectbeoordeling Artikel 18 Personeelsbeleid Artikel 19 Intellectuele eigendom, vertrouwelijkheid en gegevensbeleid Artikel 20 Overdracht van technologie en samenwerking met de industrie Artikel 21 Aanbestedingsbeleid Artikel 22 Communicatie en verspreiding HOOFDSTUK III — SLOTBEPALINGEN Artikel 23 Werktaal Artikel 24 Geldigheidsduur en opzegging Artikel 25 Niet-nakoming van verplichtingen Artikel 26 Afwikkelingsvoorwaarden Artikel 27 Liquidatie en afwikkeling van de activa Artikel 28 Wijziging van de statuten Artikel 29 Geconsolideerde versie van de statuten PREAMBULE De regeringen van de Tsjechische Republiek, de Italiaanse Republiek, de Republiek Oostenrijk, Roemenië, de Republiek Servië en de Republiek Slovenië, hierna „de leden” genoemd, REKENING HOUDEND met de belangen van elk lid in onderzoeksgebieden die van belang zijn voor en gebaseerd zijn op het gebruik van synchrotronlicht en andere microscopische sondes voor analyse- en modificatietechnieken, met name voor voorbereiding en karakterisering van materialen, structurele onderzoeken en beeldvorming in de biowetenschappen, nanowetenschap en nanotechnologie, op het gebied van cultureel erfgoed, in de milieu- en materiaalwetenschappen in het algemeen, alsook voorzieningen met capaciteiten voor monstervoorbereiding; OVERWEGENDE dat deze onderzoeksactiviteiten en -technieken een sterke potentiële basis vormen voor wetenschappelijke en technologische ontwikkeling van de betrokken leden en dat een internationale aanpak op pan-Europees niveau een specifiek voordeel kan zijn om meer vaart te zetten achter de groei, en kan bijdragen aan de versterking van het concurrentievermogen van de Midden-Europese ruimte en van de bijdrage hiervan aan de Europese onderzoeksruimte, ook door verbetering van de kwaliteit en de capaciteit in het onderwijs, de technologie en in het aantrekken van andere sociaaleconomische opbrengsten; INDACHTIG de reeds bestaande vormen van samenwerking tussen verschillende onderzoeksinstellingen van de leden, en de zeer positieve resultaten van deze samenwerking; REKENING HOUDEND met de aanwezigheid van instrumenten en faciliteiten van topniveau in de genoemde onderzoeksgebieden, in de bovengenoemde landen die lid zijn en in andere Midden-Europese landen; OVERWEGENDE dat het in het belang zou zijn voor elk van deze landen en voor de opbouw van een Europese ruimte voor onderzoek en innovatie de kwaliteit en de integratie van hun capaciteiten in een gemeenschappelijke Europese gedistribueerde onderzoeksinfrastructuur te vergroten en te versterken, versnippering tegen te gaan en ten volle gebruik te maken van de capaciteiten van de leden om gebruikers uit te hele wereld aan te trekken, en contact te leggen met capaciteiten en middelen op internationaal niveau; ERKENNENDE dat de betekenis van deze voorzieningen voor de regio en voor Europa groter wordt door het aanbieden van een geïntegreerde en bredere reeks diensten, aangezien de aanvullende voorzieningen verder worden ontwikkeld en gebundeld en worden opengesteld voor de internationale wetenschappelijke gemeenschappen door collegiale toetsing; deze grotere betekenis krijgen zij door het positieve, op mededinging gebaseerde effect (gemeenschappelijke evaluatie op hoog niveau, benchmarking en beheer) op de sociaaleconomische en educatieve ontwikkeling van de gehele regio, en door het voorkomen van een „braindrain” en bij te dragen aan mogelijke nieuwe industriële ontwikkelingen; GEZIEN Verordening (EG) nr. 723/2009, die voorziet in een gemeenschappelijk rechtskader voor de consortia voor een Europese onderzoeksinfrastructuur (Eric), hierna „de verordening” genoemd; ERKENNENDE dat de verordening een passend rechtskader voor een versterkte coöperatieve onderneming vormt; OVERWEGENDE dat op basis van het memorandum van overeenstemming „For the Establishment of an European Research Infrastructure Consortium (Eric) of Analytical Research Infrastructures — Central European Research Infrastructure Consortium — „Ceric-Eric”\n               ”, ondertekend tijdens de vergadering van 26 juni 2011 van de „Salzburggroep” van ministers van Onderzoek de belanghebbende leden besloten een werkgroep op te richten om alle voorbereidende activiteiten te verrichten die nodig zijn voor de oprichting van een Eric; NA ONDERZOEK van het verslag van deze werkgroep, dat onder meer bevestigt dat de verordening het meest geschikte rechtskader voor hun coöperatieve onderneming is; GELET op de steun die het Ceric-Eric-concept heeft ontvangen van de „Salzburggroep” van de Midden-Europese ministers van Onderzoek tijdens de vergadering van Bregenz van 26 juni 2011, en de verklaring waarin de leden toezeggen een begin te maken met Ceric-Eric, ondertekend in Wenen op 31 augustus 2012; GELET op de steun die wordt gegeven aan het Ceric-Eric-concept in de „Verklaring van Triëst” die is aangenomen tijdens de ministeriële bijeenkomst over wetenschap en technologie in 2011 in het kader van het „Midden-Europees Initiatief (CEI)”, nog eens bevestigd tijdens de vergadering van 19 september 2012; OVERWEGENDE dat de leden de Europese Commissie verzoeken Ceric-Eric op te richten als juridische entiteit van het Consortium voor een Europese onderzoeksinfrastructuur (ERIC), ZIJN HET VOLGENDE OVEREENGEKOMEN: HOOFDSTUK I ALGEMENE BEPALINGEN Artikel 1 Oprichting, naam en statutaire zetel 1.   Er wordt een gedistribueerde Europese onderzoeksinfrastructuur opgericht, genaamd het „Consortium voor een Midden-Europese onderzoeksinfrastructuur”, hierna „Ceric-Eric” genoemd. 2.   De statutaire zetel van Ceric-Eric bevindt zich in Triëst (Italië). De Algemene Vergadering overweegt ten minste om de vijf jaar of de statutaire zetel in hetzelfde land moet blijven of moet worden overgebracht naar het grondgebied van een ander lid. Het lid waar de statutaire zetel zich bevindt, verschaft via een vertegenwoordigende entiteit, zoals omschreven in artikel 2, de middelen voor de gemeenschappelijke centrale operationele activiteiten van Ceric-Eric, met inbegrip van alle financiële middelen die hiervoor nodig zijn, in overeenstemming met artikel 6. Artikel 2 Vertegenwoordigende entiteit 1.   Elk lid kan één „Vertegenwoordigende entiteit” aanwijzen, zijnde een openbare entiteit, met inbegrip van regionale of particuliere entiteiten met een openbaredienstverleningstaak, overeenkomstig lid 3, voor het uitvoeren van specifieke rechten en verplichtingen die bij uitsluiting zijn gedelegeerd in rechtstreeks verband met het toepassingsgebied en de activiteiten van Ceric-Eric. 2.   De Vertegenwoordigende entiteit is een instelling die steun kan bieden aan de wetenschappelijke/technische exploitatie van Ceric-Eric, met inbegrip van de verlening van toegang tot één voorziening („partnervoorziening”) waarvan zij de eigendom heeft en die de wetenschappelijke en technische capaciteiten heeft om bij te dragen aan de gemeenschappelijke strategische doelstellingen, doeleinden en de toegangsmogelijkheden zoals omschreven in de artikelen 5 en 6. 3.   Elk lid stelt de Algemene Vergadering in kennis van elke wijziging van zijn vertegenwoordigende entiteit, van de specifieke rechten en verplichtingen die aan haar zijn gedelegeerd, van de beëindiging van de aanstelling of van andere relevante wijzigingen, indien van toepassing. De Algemene Vergadering stelt interne regels vast waarin de omvang van de activiteiten en de rol van de vertegenwoordigende entiteiten worden bepaald, in het bijzonder wat de procedures voor het verstrekken van bijdragen in natura betreft. 4.   Elk lid of elke vertegenwoordigende entiteit legt de Algemene Vergadering ter goedkeuring één voorziening als partnervoorziening voor. De partnervoorziening binnen de Vertegenwoordigende entiteit wordt duidelijk omschreven om op adequate wijze te kunnen voldoen aan de verplichtingen die voortvloeien uit de deelname aan de wetenschappelijke en technische activiteiten van Ceric-Eric. 5.   De partnervoorziening wordt geëvalueerd volgens de procedure van artikel 12, lid 3, onder h), en is het enige nationale referentiepunt om de toegang en de hulpverlening aan onderzoekers en technici alsook hun internationale opleiding en benchmarking te stimuleren en te ondersteunen. Artikel 3 Toetreding van nieuwe leden 1.   Ceric-Eric staat open voor toetreding van nieuwe leden die beschikken over een uitstekende analytische voorziening of voorzieningen voor monstervoorbereiding overeenkomstig artikel 5, leden 1 en 2, die kunnen worden gebruikt voor de ontwikkeling en/of de terbeschikkingstelling van passende technische en wetenschappelijke deskundigheid en middelen, en voor de toepassing van het opentoegangbeleid. 2.   De toetreding van nieuwe leden wordt ter goedkeuring voorgelegd aan de Algemene Vergadering. 3.   De Algemene Vergadering stelt criteria en procedures op voor de beoordeling van partnervoorzieningen van nieuwe leden. Artikel 4 Waarnemers 1.   De lidstaten van de Europese Unie, derde landen en intergouvernementele organisaties kunnen de status van waarnemer in Ceric-Eric krijgen door middel van specifieke overeenkomsten die ter goedkeuring worden voorgelegd aan de Algemene Vergadering zoals bepaald in artikel 12, lid 3, onder a). 2.   De waarnemers zijn: a) landen of intergouvernementele organisaties, in het bijzonder wanneer zij voornemens zijn het volwaardige lidmaatschap aan te vragen terwijl zij nog bezig zijn met de ontwikkeling van geschikte partnervoorzieningen; b) landen en intergouvernementele organisaties die betrokken zijn bij gezamenlijke projecten met een specifiek toepassingsgebied en een specifieke tijdsduur. 3.   Elke waarnemer mag één vertegenwoordiger aanwijzen die de Algemene Vergadering bijwoont zonder stemrecht. Artikel 5 Doelstellingen, taken en activiteiten 1.   Ceric-Eric heeft als doel, bij te dragen aan Europees onderzoek en technologische ontwikkeling van topniveau en aan demonstratieprogramma's en projecten, en aldus een toegevoegde waarde te bieden voor de ontwikkeling van de Europese onderzoeksruimte (EOR) en het innovatiepotentieel ervan, en daarbij de gunstige invloed ervan op de wetenschappelijke, industriële en economische ontwikkeling te stimuleren. 2.   Ceric-Eric moet de integratie bevorderen van nationale multidisciplinaire capaciteiten van de overwegend in Midden-Europa functionerende partnervoorzieningen van de leden op het gebied van analyse, synthese en monstervoorbereiding in een unieke, op EU niveau verdeelde onderzoeksinfrastructuur, die onderzoekers op de hele wereld ter beschikking moet staan. Ceric-Eric moet in het kader van een internationaal systeem voor toegang en collegiale toetsing op voorstel van de leden gratis vrije toegang op basis van prestatie en beschikbare bronnen bieden, en een optimaal gebruik van bronnen en van beschikbare knowhow garanderen. 3.   Ceric-Eric mag beperkte economische activiteiten uitoefenen op voorwaarde dat die nauw verbonden zijn met zijn belangrijkste taak en dat de verrichting daarvan niet in gevaar wordt gebracht. 4.   Om zijn doelstellingen te bereiken, moet Ceric-Eric met name: a) het volledige wetenschappelijke potentieel van de Midden-Europese ruimte op het gebied van synchrotronlicht en andere microscopische sonden voor analyse- en modificatietechnieken benutten, met name voor voorbereiding en karakterisering van materialen, structurele onderzoeken en beeldvorming in de biowetenschappen, nanowetenschap en nanotechnologie, op het gebied van cultureel erfgoed en in de milieu- en materiaalwetenschappen. Dit moet worden bereikt door nauwe samenwerking met de gebruikersgemeenschappen, de ontwikkeling en beschikbaarstelling van een reeks aanvullende bronnen en instrumenten, efficiënte diensten en de optimale voorwaarden voor de gebruikers en door actief op zoek te gaan naar en banden aan te knopen met potentiële nieuwe gebruikers; b) gebruikers die in het kader van een internationale collegiale toetsing op grond van hun kwaliteit zijn uitgekozen, gratis toegang bieden. Door deze aanpak moeten in de deelnemende landen de mogelijkheden tot verbetering van de kwaliteit en de effectiviteit van hun onderzoeksgroepen door internationale samenwerking/internationale concurrentie worden ondersteund; c) optimaal gebruikmaken van middelen en know-how door coördinatie van onderzoek en ontwikkeling van nieuwe technologieën, door de bevordering en de coördinatie van gezamenlijke opleiding van wetenschappelijk en technisch personeel en jonge onderzoekers, en door samenwerking met gemeenschappen en het bedrijfsleven in de buurlanden; d) een gemeenschappelijke strategie en beleid voor de bescherming en het gebruik van intellectuele-eigendomsrechten en knowhow ontwikkelen, waarbij industriële ontwikkelingen en gebruikers worden ondersteund; e) zorgen voor een efficiënte interne en externe communicatie, met gecoördineerde activiteiten op het gebied van promotie, zoeken naar nieuwe gebruikers en marketing; f) financiering aanvragen. Artikel 6 Middelen 1.   De aan Ceric-Eric beschikbaar gestelde middelen bestaan uit: a) bijdragen in natura van de leden of vertegenwoordigende entiteiten voor normale activiteiten van Ceric-Eric. Wanneer de Algemene Vergadering bij consensus toestemt, kunnen de leden of de vertegenwoordigende entiteiten ook financiële bijdragen geven, mits aan de voorwaarden en beperkingen van artikel 12 is voldaan. b) bijdragen in natura en/of financiële bijdragen van de leden, waarnemers en/of andere publieke of particuliere entiteiten voor specifieke projecten van Ceric-Eric. De Algemene Vergadering keurt specifieke projecten en daarmee samenhangende verplichtingen goed overeenkomstig artikel 9. Voor bijdragen in natura gelden specifieke boekhoudkundige bepalingen. c) financiële subsidies, dragers, bijdragen van onderzoeks- en ontwikkelingsactiviteiten. De Algemene Vergadering stelt regels en procedures vast voor het gebruik van inkomsten uit de externe contracten en bijdragen, goedgekeurd door de Algemene Vergadering overeenkomstig artikel 12, lid 3, onder l), met name uit door de EU gefinancierde activiteiten. d) inkomsten uit beperkte economische activiteiten. Ceric-Eric mag beperkte economische activiteiten uitoefenen, zoals de gezamenlijke ontwikkeling van commerciële diensten. Deze diensten moeten financieel zelfvoorzienend zijn en de initiële investeringen afdekken voor de hele duur en de omvang ervan. Opbrengsten moeten apart worden vermeld. e) andere inkomsten en financiële middelen. Met het oog op de ontwikkeling van specifieke activiteiten of projecten die onder het toepassingsgebied van artikel 5 vallen, mag Ceric-Eric leningen afsluiten, onder voorbehoud van goedkeuring door de Algemene Vergadering met gekwalificeerde meerderheid van de leden, zoals bepaald in artikel 12. f) gratis prestaties en subsidies zoals die van charitatieve instellingen, loterijfondsen en entiteiten zonder winstoogmerk. Met goedkeuring van de Algemene Vergadering mag Ceric-Eric subsidies, speciale bijdragen, giften, schenkingen en andere betalingen aannemen van elke natuurlijke persoon of juridische entiteit, zoals een charitatieve instelling of een loterijfonds, voor de taken en activiteiten die in de statuten zijn vastgelegd. 2.   De middelen die beschikbaar zijn voor Ceric-Eric mogen uitsluitend worden gebruikt voor de uitvoering van de in artikel 5 genoemde taken en werkzaamheden. 3.   De capaciteiten van Ceric-Eric worden gebaseerd op bijdragen in natura van de leden of vertegenwoordigende entiteiten om het gemeenschappelijke doel te verwezenlijken. Deze bijdragen — zoals gemeenschappelijk gebruik van faciliteiten, toegangverlening tot faciliteiten, gespecialiseerde technische competenties en voorzieningen, opleiding — worden geëvalueerd en verantwoord, zodat de waarde ervan als bijdragen in natura aan Ceric-Eric kan worden geboekt. 4.   Bovendien kunnen instrumentele en andere in natura geleverde middelen ook toegangstijd tot instrumenten, gedetacheerd personeel en andere soorten middelen zoals overeengekomen door de leden of vertegenwoordigende entiteiten omvatten. De Algemene Vergadering stelt een gemeenschappelijk boekhoudsysteem vast, alsmede regels voor de goedkeuring van bijdragen in natura, de raming van de waarde, de vaststelling van de kosten en de beoordeling van de kredietwaardigheid. De waarde van deze bijdragen in natura moet worden opgenomen in de jaarlijkse begroting en in de desbetreffende financiële verslagen. Artikel 7 Begrotingsjaar, jaarrekeningen en begrotingsbeginselen 1.   Het begrotingsjaar begint op 1 januari en sluit op 31 december. De jaarrekening omvat de overeengekomen waarde van ontvangen bijdragen in natura en andere ontvangsten, als bedoeld in artikel 6. 2.   De jaarrekeningen en de jaarlijkse begrotingen worden goedgekeurd door de Algemene Vergadering. De jaarrekening wordt goedgekeurd binnen vier maanden of, in uitzonderlijke gevallen, binnen zes maanden na afloop van het begrotingsjaar. De jaarrekeningen gaan vergezeld van een verslag over het beheer op financieel en begrotingsgebied voor het betrokken begrotingsjaar. 3.   Wat de opstelling, neerlegging, controle en openbaarmaking van de jaarrekening betreft, is Ceric-Eric onderworpen aan de voorschriften van de toepasselijke nationale wet- en regelgeving. 4.   Ceric-Eric houdt rekening met bijdragen in natura en financiële bijdragen en lasten en zorgt voor een goed financieel beheer met het oog op een evenwichtige begroting. 5.   Vrijstellingen van btw, accijnzen en andere heffingen, op basis van de artikelen 143, lid 1, onder g), en 151, lid 1, onder b), van Richtlijn 2006/112/EG van de Raad ( 1 ) , in overeenstemming met de artikelen 50 en 51 van Uitvoeringsverordening (EU) nr. 282/2011 van de Raad ( 2 ) , en op basis van artikel 12 van Richtlijn 2008/118/EG van de Raad ( 3 ) , gelden alleen voor aankopen door Ceric-Eric en aankopen door elk lid, in rechtstreeks verband met en voor het officiële en exclusieve gebruik van Ceric-Eric, mits deze aankopen uitsluitend zijn gedaan met het oog op de niet-economische activiteiten van Ceric-Eric en in overeenstemming met die activiteiten. Btw-vrijstellingen zijn beperkt tot aankopen met een waarde van meer dan 300 EUR. 6.   Ceric-Eric boekt de kosten en ontvangsten van zijn economische activiteiten afzonderlijk en vraagt daarvoor marktprijzen of — wanneer deze niet kunnen worden vastgesteld — de volledige kosten plus een redelijke marge. Deze activiteiten vallen niet onder de belastingvrijstellingen. Artikel 8 Gebruikerstoegangsbeleid 1.   Ceric-Eric biedt externe gebruikers gratis vrije toegang tot de wetenschappelijke voorzieningen van de partnervoorzieningen, via een gemeenschappelijk toegangspunt en door middel van selectie op basis van een internationaal systeem van collegiale toetsing, met als enig criterium de wetenschappelijke kwaliteit van de voorgenomen experimenten, om zo een open werkmodus („ERA open Operation mode”) te ontwikkelen en de beste internationale gebruikers aan te trekken. Daartoe neemt Ceric-Eric alle mogelijke maatregelen om een vrije open toegang tot de wetenschappelijke voorzieningen te garanderen. 2.   Gebruikers die voor onderzoek voor eigen gebruik en/of voor opleiding en onderwijs toegang tot technische en/of wetenschappelijke diensten nodig hebben en krijgen, mogen eveneens worden toegelaten indien dit niet in strijd is met het opentoegangbeleid en mits de kosten van de diensten naar behoren worden vergoed. 3.   De Algemene Vergadering stelt strategieën en procedures voor gebruikerstoegangsbeleid op, voor zowel „openbaar” onderzoek als voor onderzoek voor eigen gebruik. Artikel 9 Aansprakelijkheid 1.   Ceric-Eric is aansprakelijk voor zijn schulden. 2.   De financiële aansprakelijkheid van de leden, of hun vertegenwoordigende entiteiten, voor de schulden van Ceric-Eric is beperkt tot hun respectieve jaarlijkse bijdragen aan Ceric-Eric. 3.   Ceric-Eric sluit passende verzekeringen af ter dekking van de risico's die inherent zijn aan de opbouw en de exploitatie van de Ceric-Eric-infrastructuur. 4.   De verplichtingen in verband met specifieke projecten die namens een of meer leden en/of waarnemers binnen Ceric-Eric worden uitgevoerd, worden vastgesteld door de Algemene Vergadering. Daarnaast stelt de Algemene Vergadering de aansprakelijkheid vast voor andere kwesties die hiermee samenhangen, bijvoorbeeld in verband met het gebruik van bijdragen in natura, waaronder die van waarnemers en externe financieringsentiteiten. HOOFDSTUK II BESTUUR Artikel 10 Bestuursorganen van Ceric-Eric De bestuursorganen van Ceric-Eric zijn de Algemene Vergadering, de uitvoerend directeur, de Raad van directeuren van partnervoorzieningen en het Internationaal Wetenschappelijk en Technisch Raadgevend Comité (Istac). Artikel 11 Algemene Vergadering 1.   Elk lid wordt in de Algemene Vergadering vertegenwoordigd door ten hoogste twee afgevaardigden. De afgevaardigden worden door het lid benoemd voor een termijn van drie jaar. Het mandaat van de afgevaardigden kan drie maanden vóór het einde van de termijn worden vernieuwd. Elk lid stelt de voorzitter van de Algemene Vergadering onverwijld schriftelijk in kennis van de benoeming of de beëindiging van de benoeming van zijn afgevaardigden. Indien één of beide afgevaardigden van een lid niet in staat zijn een vergadering bij te wonen en zij door een ander bevoegd persoon moeten worden vertegenwoordigd, stuurt het betrokken lid de voorzitter van de Algemene Vergadering overeenkomstig het reglement van orde van de Algemene Vergadering voorafgaand aan de vergadering een schriftelijke kennisgeving. 2.   De afgevaardigden kunnen worden vergezeld door adviseurs en deskundigen overeenkomstig het reglement van orde van de Algemene Vergadering. 3.   Elk lid heeft één ondeelbare stem en wordt vertegenwoordigd wanneer ten minste één gemachtigde aanwezig is in persoon of per teleconferentie overeenkomstig het reglement van orde van de Algemene Vergadering. 4.   De overeenkomstig artikel 15 benoemde voorzitter van de Istac woont de bijeenkomsten van de Algemene Vergadering bij met adviserende stem. 5.   De bijeenkomst van de Algemene Vergadering is rechtsgeldig wanneer ten minste twee derde van de leden zijn vertegenwoordigd. Indien niet aan deze voorwaarde is voldaan, wordt een tweede bijeenkomst van de Algemene Vergadering bijeengeroepen met dezelfde agenda, en wel zo spoedig als volgens het reglement van orde van de Algemene Vergadering mogelijk is. Behalve voor de in artikel 12, leden 2 en 3, bedoelde aangelegenheden wordt bij een tweede bijeenkomst van de Algemene Vergadering het quorum geacht te zijn bereikt indien ten minste de helft van de leden is vertegenwoordigd. 6.   De voorzitter van de Algemene Vergadering wordt uit de afgevaardigden verkozen met een gekwalificeerde meerderheid zoals bedoeld in artikel 12 voor een termijn van drie jaar. Op voorstel van de voorzitter kan er een vicevoorzitter worden gekozen met dezelfde meerderheid en voor dezelfde termijn als de voorzitter. Bij afwezigheid van de voorzitter en de ondervoorzitter wordt de Algemene Vergadering voorgezeten door de afgevaardigde met de hoogste anciënniteit wat benoeming betreft. 7.   Besluiten van de Algemene Vergadering worden genomen overeenkomstig artikel 12. 8.   De Algemene Vergadering komt ten minste een keer per jaar bijeen. De Algemene Vergadering wordt ook bijeengeroepen op verzoek van ten minste drie leden, of van de uitvoerend directeur, indien dit noodzakelijk is in het belang van Ceric-Eric. 9.   De Algemene Vergadering stelt haar eigen reglement van orde op overeenkomstig de statuten. 10.   De kosten van deelname aan de Algemene Vergadering worden gedragen door de leden of hun vertegenwoordigende entiteiten. 11.   De plaatselijke organisatiekosten van de bijeenkomsten van de Algemene Vergaderingen worden beschouwd als een bijdrage in natura van het lid dat de vergadering organiseert. Artikel 12 Bevoegdheden van de Algemene Vergadering en stemvereisten 1.   De Algemene Vergadering is het hoogste bestuursorgaan van Ceric-Eric en beslist over het beleid van Ceric-Eric op wetenschappelijk, technisch en administratief gebied. De Algemene Vergadering geeft de uitvoerend directeur passende instructies. 2.   De Algemene Vergadering beslist bij consensus over voorstellen tot wijziging van de statuten overeenkomstig de procedure die in de verordening is vastgesteld. 3.   De volgende kwesties moeten worden goedgekeurd door de Algemene Vergadering met een gekwalificeerde meerderheid van twee derde van de leden met stemrecht: a) toetreding van nieuwe leden en de status van waarnemers; b) voorstellen voor een contante bijdrage van leden, binnen de grenzen en voorwaarden die door elk lid zijn vastgesteld; c) organisatorische en functionele structuur van Ceric-Eric; d) reglement van orde van de Algemene Vergadering; e) financieel reglement en eventuele andere voorschriften en procedures voor de tenuitvoerlegging van de bepalingen van de statuten; f) benoeming van de voorzitter en leden van het Internationaal Raadgevend Wetenschappelijk en Technisch Comité; g) het opnemen van leningen; h) goedkeuring of weigering van een specifieke voorziening die door een lid wordt voorgesteld als partnervoorziening, gebaseerd op de evaluatie door de Istac of door een internationaal ad hoc-evaluatiecomité; i) benoeming of beëindiging van de benoeming van de uitvoerend directeur en de toekenning van bevoegdheden; j) beëindiging van de deelname aan Ceric-Eric van een lid dat niet aan zijn verplichtingen voldoet; k) afwikkeling van Ceric-Eric en de afwikkeling van de activa; l) goedkeuring van externe contracten en bijdragen. 4.   De volgende kwesties moeten worden goedgekeurd door de Algemene Vergadering met een gekwalificeerde meerderheid van twee derde van de aanwezige leden met stemrecht: a) verkiezing van de voorzitter en de vicevoorzitter van de Algemene Vergadering; b) vaststelling van het wetenschappelijk en technisch programma van Ceric-Eric; c) vaststelling van het jaarlijkse programma voor normale activiteiten en van de begroting van Ceric-Eric; d) goedkeuring van specifieke projecten en desbetreffende begrotingen; e) toekenning van gecrediteerde waarden voor bijdragen in natura; f) vaststelling van het jaarlijks activiteitenverslag; g) afsluiting van de jaarrekeningen; h) oprichting van raadgevende comités of andere organen. 5.   Tenzij anders bepaald in de statuten, worden alle andere besluiten van de Algemene Vergadering genomen met een meerderheid van de aanwezige en hun stem uitbrengende leden. 6.   Elk lid heeft één stem in de Algemene Vergadering, op voorwaarde dat de lidstaten van de Europese Unie of de geassocieerde landen op elk moment samen de meerderheid van de stemrechten hebben. Onthoudingen worden niet in aanmerking genomen voor het behalen van de meerderheid van de stemmen. Bij staking van de stemmen is de stem van de voorzitter van de Algemene Vergadering doorslaggevend. 7.   De Algemene Vergadering heeft tevens alle andere bevoegdheden en verricht alle andere taken die nodig zijn voor de verwezenlijking van de doelstellingen van Ceric-Eric. Artikel 13 Uitvoerend directeur 1.   De uitvoerend directeur wordt benoemd door de Algemene Vergadering. 2.   De uitvoerend directeur is het uitvoerend orgaan en de wettelijk vertegenwoordiger van Ceric-Eric. De uitvoerend directeur is verantwoordelijk voor de dagelijkse leiding van Ceric-Eric en woont de Algemene Vergaderingen bij met raadgevende stem. 3.   De uitvoerend directeur legt de Algemene Vergadering de volgende documenten voor: a) het jaarverslag over de Ceric-Eric activiteiten; b) in overleg met Istac en/of andere adviesorgaan, het voorstel voor het wetenschappelijk en technisch jaarprogramma van Ceric-Eric, samen met een beschrijving van de bijdragen in natura die door elk lid worden verstrekt; c) het voorstel voor de begroting van Ceric-Eric voor het komende begrotingsjaar, overeenkomstig het financieel reglement, met inbegrip van de boeking van de bijdragen in natura voor de gewone activiteiten en de specifieke projecten; d) de jaarrekeningen van het voorgaande begrotingsjaar; e) andere documenten die moeten worden besproken en goedgekeurd door de Algemene Vergadering. Artikel 14 Raad van directeuren van partnervoorzieningen 1.   De raad van directeuren van partnervoorzieningen bestaat uit de directeuren van de partnervoorzieningen die zijn benoemd door de leden of vertegenwoordigende entiteiten. 2.   De raad van directeuren van partnervoorzieningen kiest uit zijn leden een voorzitter. 3.   De raad van directeuren van partnervoorzieningen ziet toe op de coördinatie van de uitvoering van de strategieën die door de Algemene Vergadering zijn goedgekeurd. Hij zorgt voor coherentie en consistentie bij Ceric-Eric en voor samenwerking tussen de leden. 4.   De raad van directeuren van partnervoorzieningen wordt door de uitvoerend directeur geraadpleegd over alle voorstellen die worden voorgelegd aan de Algemene Vergadering met betrekking tot: a) het voorstel voor het wetenschappelijk en technisch jaarprogramma van Ceric-Eric, samen met de bijdragen in natura die door elk lid worden verstrekt; b) het voorstel voor de begroting van Ceric-Eric voor het komende begrotingsjaar, overeenkomstig het financieel reglement, met inbegrip van de boeking van de bijdragen in natura voor de gewone activiteiten en de specifieke projecten. 5.   De modaliteiten voor de werking van de raad van directeuren van partnervoorzieningen worden vastgesteld in het reglement van orde dat moet worden goedgekeurd door de Algemene Vergadering. Artikel 15 Internationaal Wetenschappelijk en Technisch Raadgevend Comité (Istac) 1.   De Algemene Vergadering benoemt overeenkomstig artikel 12 de Istac-leden; het moet gaan om prominente persoonlijkheden op de gebieden die relevant zijn voor Ceric-Eric, en hun aantal wordt vastgesteld door de Algemene Vergadering. 2.   Behoudens uitzonderlijke omstandigheden stelt het Istac uit zijn midden een voorzitter voor, die wordt benoemd door de Algemene Vergadering. 3.   Het Istac verstrekt onafhankelijk advies aan de Algemene Vergadering en aan de uitvoerend directeur over alle strategische kwesties en over de wetenschappelijke en technische activiteiten van Ceric-Eric. 4.   Het Istac evalueert met name voorstellen voor nieuwe partnervoorzieningen en de werkzaamheden van de bestaande voorzieningen, en adviseert de Algemene Vergadering over de aanvaarding en de voortzetting ervan. 5.   De functioneringskosten van het Istac worden op voet van gelijkheid gedragen door de leden, of door de Ceric-Eric-begroting. Artikel 16 Onafhankelijk Comité van auditdeskundigen 1.   De Algemene Vergadering richt een Onafhankelijk Comité van auditdeskundigen op, dat certificeert dat de aankopen die zijn gedaan voor gebruik als bijdragen in natura, die door de Algemene Vergadering zijn opgenomen in de jaarlijkse begroting van Ceric-Eric, voldoen aan de eisen van artikel 7, lid 5. 2.   De leden van het Onafhankelijk Comité van auditdeskundigen worden benoemd door de Algemene Vergadering voor een termijn van drie jaar, die niet kan worden verlengd. 3.   Het Onafhankelijk Comité van auditdeskundigen wordt bijgestaan door technische deskundigen en brengt verslag uit op elke bijeenkomst van de Algemene Vergadering. Artikel 17 Audit en effectbeoordeling 1.   Ceric-Eric-rekeningen en de algemene begrotingen en de waarde van de bijdragen in natura voor zijn activiteiten worden gecertificeerd door onafhankelijke auditoren die zijn aangewezen door de Algemene Vergadering. De kosten van deze audits komen ten laste van Ceric-Eric. 2.   Ceric-Eric verricht een periodieke evaluatie van de kwaliteit van zijn wetenschappelijke activiteiten, en een beoordeling van het effect ervan op de Europese onderzoeksruimte, op de regio's waar zijn partnervoorzieningen zijn gevestigd, en op internationaal niveau. Hierbij wordt zowel rekening gehouden met de uitvoering van Ceric-Eric als consortium als met de afzonderlijke partnervoorzieningen. Artikel 18 Personeelsbeleid 1.   Ceric-Eric waarborgt gelijke behandeling en gelijke kansen voor zijn personeel en ondersteunt mobiliteit tussen de partners en in het algemeen binnen de Midden-Europese ruimte of daarbuiten. Ceric-Eric streeft naar het in dienst nemen van jonge personeelsleden zoals studenten, onderzoekers en technici voor opleiding in een internationaal-open milieu. 2.   Het personeel dat nodig is om de Ceric-Eric-activiteiten uit te voeren, wordt in de regel gedetacheerd naar Ceric-Eric door de leden of de vertegenwoordigende entiteiten, waarnemers of andere samenwerkende instellingen. 3.   De kosten in verband met de gedetacheerde medewerkers worden gedragen door het detacherende lid of de vertegenwoordigende entiteit en worden, behoudens uitzonderlijke gevallen, geboekt als deel van de bijdrage in natura. Detacheringen in verband met specifieke projecten of voor opleidingsdoeleinden kunnen ook worden geboekt in overeenstemming met de specifieke voorwaarden van het project. 4.   Het beleid en de interne voorschriften voor het in dienst nemen van personeel door Ceric-Eric worden vastgesteld door de Algemene Vergadering en gebaseerd op overeenkomsten voor bepaalde tijd. Artikel 19 Intellectuele eigendom, vertrouwelijkheid en gegevensbeleid 1.   Intellectuele eigendom wordt verstaan in de betekenis zoals gedefinieerd in artikel 2 van het Verdrag tot oprichting van de Wereldorganisatie voor intellectuele eigendom, gesloten op 14 juli 1967. 2.   De uitwisseling en integratie van intellectuele-eigendomsrechten tussen leden of vertegenwoordigende entiteiten is onderworpen aan interne voorschriften, goedgekeurd door de Algemene Vergadering met het oog op het vergroten van de toegevoegde waarde van intellectuele eigendom en van het effect op de regionale economieën en de economie van de EU. In de interne voorschriften wordt ook de vertrouwelijkheid van de uitgewisselde gegevens geregeld. 3.   Intellectuele eigendom die is verkregen uit activiteiten die door Ceric-Eric zijn gefinancierd, zijn eigendom van Ceric-Eric. 4.   Ceric-Eric moet voldoen aan de geldende wetgeving inzake de bescherming van gegevens en privacy. Artikel 20 Overdracht van technologie en samenwerking met de industrie Ceric-Eric is verspreid over meerdere plaatsen en dient als contactpunt voor de Europese industrie door: a) verstrekking van O&O-contacten en samenwerking met de industrie, bijvoorbeeld door gezamenlijke ontwikkelingswerkzaamheden, prekwalificatie door de ontwikkeling van prototypes; b) verbetering van het economisch succes van individuele leden of vertegenwoordigende entiteiten door het opbouwen van synergie en gemeenschappelijke kenmerken bij de overdracht van kennis en technologie; c) nadruk te leggen op de betrokkenheid van de industrie en de kansen voor de industrie; d) bevordering en ondersteuning van het ontstaan van spin-off-bedrijven uit het onderzoek. Artikel 21 Aanbestedingsbeleid Het aanbestedingsbeleid van Ceric-Eric is gebaseerd op de beginselen van transparantie, non-discriminatie en mededinging, en moet tevens garanderen dat de inschrijvingen voldoen aan de hoogste technische, financiële en leveringstechnische vereisten; de industrie moet vroegtijdig worden ingelicht over de vereiste specificaties voor de vervaardiging van geavanceerde componenten en systemen. Artikel 22 Communicatie en verspreiding 1.   De taken en activiteiten van Ceric-Eric zijn gericht op de versterking van het Europees onderzoek, en de communicatie- en verspreidingsactiviteiten moeten deze strategische aanpak ondersteunen. 2.   Ceric-Eric bevordert de verspreiding van wetenschappelijke publicaties en technisch-wetenschappelijke kennis die voortvloeit uit zijn activiteiten aan de wetenschappelijke gemeenschap, de industrie en het grote publiek. 3.   Ceric-Eric onderhoudt indien nodig contact met de betrokken beleidsmakers om zijn doelstellingen te bereiken. HOOFDSTUK III SLOTBEPALINGEN Artikel 23 Werktaal De werktaal van Ceric-Eric is het Engels. Artikel 24 Geldigheidsduur en opzegging 1.   Ceric-Eric wordt opgericht voor een eerste termijn van tien jaar en wordt vervolgens automatisch met telkens tien jaar verlengd. 2.   Leden kunnen hun lidmaatschap van Ceric-Eric na een eerste termijn van vijf jaar opzeggen door middel van een schriftelijke, één jaar vooraf in te dienen kennisgeving. De opzegging wordt van kracht aan het einde van het financiële jaar volgende op dat waarin de kennisgeving is ingediend, of op een latere datum die door het lid wordt voorgesteld. 3.   Een opzeggend lid blijft gebonden aan alle lopende verplichtingen en verbintenissen jegens Ceric-Eric en derde partijen die bestonden op het tijdstip waarop de opzegging van kracht is geworden, en aan eventuele vergoedingen van chade ten laste van Ceric-Eric als gevolg van besluiten of handelingen die dateren van vóór het moment van de opzegging. Artikel 25 Niet-nakoming van verplichtingen Indien een lid niet aan zijn belangrijkste verplichtingen krachtens de statuten voldoet, is het niet langer lid van Ceric-Eric na een besluit van de Algemene Vergadering, genomen met een gekwalificeerde meerderheid van twee derde van de leden met stemrecht. Het in gebreke blijvende lid heeft geen stemrecht bij het desbetreffende besluit. Artikel 26 Ontbindingsvoorwaarden Ceric-Eric worden ontbonden als gevolg van a) opzegging van een of meer leden waardoor niet langer aan de voorschriften van de verordening kan worden voldaan; b) de onmogelijkheid om de doelstellingen van Ceric-Eric te verwezenlijken; c) onderlinge overeenstemming van de leden. Artikel 27 Liquidatie en afwikkeling van de activa 1.   In geval van ontbinding van Ceric-Eric, blijft Ceric-Eric gebonden aan alle lopende verplichtingen en verbintenissen jegens derden. 2.   Voor de liquidatie van Ceric-Eric als gevolg van een van de in artikel 26 genoemde voorwaarden voor ontbinding is een besluit vereist van de Algemene Vergadering, genomen met een gekwalificeerde meerderheid van twee derde van alle leden met stemrecht, en de liquidatie moet worden gemeld aan de Europese Commissie overeenkomstig artikel 16 van de verordening. Bij dit besluit wordt ten minste het volgende vastgesteld: a) aantal curatoren en werkingsregels van het comité van vereffenaars, indien er sprake is van meerdere vereffenaars; b) benoeming van de curatoren en aanwijzing van de curatoren die de wettelijke vertegenwoordiger van de liquidatie van Ceric-Eric zijn; c) de criteria van de ontbinding, met inbegrip van de mogelijke overdracht van de activiteiten aan een andere juridische entiteit, en de bevoegdheden van de curatoren. Artikel 28 Wijziging van de statuten Voorstellen voor wijzigingen van de statuten worden goedgekeurd door de Algemene Vergadering bij consensus en ingediend bij de Commissie overeenkomstig artikel 11 van de verordening. Artikel 29 Geconsolideerde versie van de statuten Deze statuten worden bijgewerkt en worden ter beschikking gesteld van het publiek op de website van Ceric-Eric en op zijn statutaire zetel. Iedere wijziging van de statuten wordt duidelijk aangegeven met een toelichting waarin wordt vermeld of het wijzigingsvoorstel een essentieel of niet-essentieel onderdeel van de statuten betreft overeenkomstig artikel 11 van de verordening en de voor goedkeuring gevolgde procedure. ( 1 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ). ( 2 ) Uitvoeringsverordening (EU) nr. 282/2011 van de Raad van 15 maart 2011 houdende vaststelling van maatregelen ter uitvoering van Richtlijn 2006/112/EG betreffende het gemeenschappelijke stelsel van belasting over de toegevoegde waarde ( PB L 77 van 23.3.2011, blz. 1 ). ( 3 ) Richtlijn 2008/118/EG van de Raad van 16 december 2008 houdende een algemene regeling inzake accijns en houdende intrekking van Richtlijn 92/12/EEG ( PB L 9 van 14.1.2009, blz. 12 ).",
  "source": "EUR LEX"
}