{
  "url": "http://www.w3.org/1999/xhtml\">",
  "content": "L_2013077NL.01000201.xml 20.3.2013 NL Publicatieblad van de Europese Unie L 77/2 BESLUIT VAN DE RAAD van 18 maart 2013 tot vaststelling van het namens de Europese Unie in de Internationale Suikerraad in te nemen standpunt met betrekking tot de verlenging van de Internationale Suikerovereenkomst 1992 (2013/139/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: De Internationale Suikerovereenkomst 1992 is bij Besluit 92/580/EEG van de Raad ( 1 ) gesloten en op 1 januari 1993 in werking getreden voor een periode van drie jaar tot en met 31 december 1995. Sindsdien is de overeenkomst regelmatig, telkens met een periode van twee jaar, verlengd. De geldigheidsduur is bij besluit van de Internationale Suikerraad in juni 2011 voor het laatst verlengd, waardoor de overeenkomst tot en met 31 december 2013 van kracht blijft. Het is in het belang van de Unie het verdrag nogmaals te verlengen. Daarom moet de Commissie, die de Unie in de Internationale Suikerraad vertegenwoordigt, worden gemachtigd voor die verlenging te stemmen, HEEFT HET VOLGENDE BESLUIT VASTGESTELD: Artikel 1 Het namens de Unie in de Internationale Suikerraad in te nemen standpunt houdt in dat er wordt gestemd voor de verlenging van de Internationale Suikerovereenkomst 1992 met nog eens maximaal twee jaar. De Commissie wordt hierbij gemachtigd dit standpunt tot uitdrukking te brengen in de Internationale Suikerraad. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 18 maart 2013. Voor de Raad De voorzitter S. COVENEY ( 1 ) PB L 379 van 23.12.1992, blz. 15 .",
  "source": "EUR LEX"
}