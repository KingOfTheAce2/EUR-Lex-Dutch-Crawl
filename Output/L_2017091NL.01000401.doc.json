{
  "url": "http://www.w3.org/1999/xhtml\"><!--",
  "content": "L_2017091NL.01000401.xml 5.4.2017 NL Publicatieblad van de Europese Unie L 91/4 UITVOERINGSVERORDENING (EU) 2017/636 VAN DE COMMISSIE van 30 maart 2017 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 maart 2017. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een paar gespen voor het vergrendelingsmechanisme van veiligheidsgordels. Elke gesp bestaat uit een vergrendelingsmechanisme van metaal, een behuizing van kunststof, een riem van textiel, verbindingselementen van metaal en een elektrische sensor die een geluidssignaal tot stand brengt wanneer de veiligheidsgordels van het voertuig niet vastgemaakt zijn terwijl dit wel zou moeten. In verhouding tot de totale samenstelling van het product in gewichtspercenten bestaat het product voor 56 % uit koolstofstaal, voor 21 % uit kunststoffen, voor 13 % uit textiel en voor 10 % uit andere materialen. Het product maakt deel uit van een veiligheidsgordelconstructie, bijvoorbeeld voor stoelen in een motorvoertuig. Zie afbeelding ( *1 ) . 8308 90 00 De indeling is vastgesteld op basis van de algemene regels 1, 3 b), 4 en 6 voor de interpretatie van de gecombineerde nomenclatuur, aantekening 3 op afdeling XV, en de tekst van de GN-codes 8308  en 8308 90 00 . Het product heeft de objectieve kenmerken van een gesp, aangezien het fungeert als vergrendelingsmechanisme. Indeling onder post 8301  als sloten van onedel metaal is uitgesloten omdat het sluitmechanisme noch door middel van een sleutel of een letter- of cijfercombinatie werkt, noch als een slot fungeert dat langs elektrische weg wordt geopend en gesloten (zie ook de GS-toelichtingen op post 8301 ). Indeling onder post 8302  als garnituren, beslag en dergelijke artikelen van onedel metaal voor koetswerk is uitgesloten omdat het artikel geen deel is van de carrosserie van de auto, maar van de veiligheidsgordelconstructie. Indeling onder post 8708  als delen van een veiligheidsgordel is eveneens uitgesloten omdat die post alleen veiligheidsgordels omvat van voertuigen bedoeld bij de posten 8701  tot en met 8705  en niet de delen daarvan. Indeling onder onderverdeling 8708 21  als onvolledige veiligheidsgordels is eveneens uitgesloten omdat het product slechts een van de elementen vormt van een volledige veiligheidsgordel (voornamelijk bestaande uit vijf delen: gespen, oprolmechanismen, verankeringen, riemen en vergrendelingsplaten) en daarom bij aanbrenging niet het wezenlijke kenmerk van een compleet of afgewerkt artikel heeft. Hoewel het product op basis van zijn objectieve eigenschappen en kenmerken niet onder een specifieke post is in te delen, vertoont het product door zijn objectieve kenmerken en eigenschappen de meeste overeenkomst met gespen van post 8308 . Het artikel moet daarom worden ingedeeld onder GN-code 8308 90 00  als gespen van onedel metaal. ( *1 ) De foto is louter ter informatie.",
  "source": "EUR LEX"
}