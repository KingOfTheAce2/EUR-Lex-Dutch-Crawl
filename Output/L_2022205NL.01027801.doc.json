{
  "url": "http://www.w3.org/1999/xhtml\"><!--",
  "content": "L_2022205NL.01027801.xml 5.8.2022 NL Publicatieblad van de Europese Unie L 205/278 BESLUIT (EU) 2022/1368 VAN DE COMMISSIE van 3 augustus 2022 tot oprichting van groepen voor de dialoog met het maatschappelijk middenveld betreffende zaken die vallen onder het gemeenschappelijk landbouwbeleid en tot intrekking van Besluit 2013/767/EU DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) Volgens artikel 38 van het Verdrag betreffende de werking van de Europese Unie bepaalt de Unie een gemeenschappelijk landbouwbeleid (GLB) en voert zij dat uit. (2) Krachtens artikel 11, lid 2, van het Verdrag betreffende de Europese Unie moeten de instellingen een open, transparante en regelmatige dialoog met representatieve organisaties en met het maatschappelijk middenveld voeren. (3) Besluit 2013/767/EU van de Commissie ( 1 ) voorziet in een kader voor de raadpleging van niet-gouvernementele belanghebbenden over zaken op het gebied van landbouw en plattelandsontwikkeling. Het stelt de Commissie in staat een beroep te doen op de expertise van deskundigen in adviesorganen, namelijk de groepen voor de dialoog met het maatschappelijk middenveld, waarvan het huidige mandaat op 31 december 2022 afloopt. (4) Met het oog op de aanpassing aan het nieuwe wetgevingskader ( 2 ) van het gemeenschappelijk landbouwbeleid en aan de horizontale regels voor de oprichting en werking van deskundigengroepen van de Commissie (“de horizontale regels”) die zijn vastgesteld bij Besluit C(2016) 3301 van de Commissie ( 3 ) , en met het oog op de continuïteit van de civiele dialoog over kwesties die verband houden met landbouw en plattelandsontwikkeling, vanaf 2023, moeten zeven thematische deskundigengroepen worden opgericht en moeten de taken en de structuur ervan worden vastgesteld. (5) Die groepen moeten de Commissie bijstaan en een regelmatige dialoog houden over elk onderwerp dat verband houdt met het gemeenschappelijk landbouwbeleid en de uitvoering ervan, en in het bijzonder over de maatregelen die de Commissie op dat gebied moet nemen, ook over de internationale aspecten van landbouw. Ze moeten zorgen voor een uitwisseling van ervaringen en goede praktijken, advies geven over beleid, op verzoek van het directoraat-generaal Landbouw en Plattelandsontwikkeling (“DG AGRI”) of op eigen initiatief adviezen over specifieke kwesties opstellen en toezicht houden op beleidsontwikkelingen. Van de leden van de groepen wordt ook verwacht dat zij de in het kader van de groepsvergaderingen verkregen informatie doorgeven aan hun respectieve achterban. (6) Om de transparantie van het systeem voor de civiele dialoog te vergroten, mede in het licht van de aanbevelingen van de Europese Ombudsman in dit verband, en om te zorgen voor een evenwichtige vertegenwoordiging van de verschillende belangen, waaronder die van het maatschappelijk middenveld in brede zin, is het passend een nieuw kader voor de groepen voor de dialoog met het maatschappelijk middenveld op te zetten. Om verschillende perspectieven en standpunten aan bod te laten komen, moet bijzondere aandacht uitgaan naar een brede vertegenwoordiging van belanghebbenden met relevante deskundigheid. (7) Om alle belanghebbenden gelijke mogelijkheden en vertegenwoordiging te bieden, en in overeenstemming met de bovengenoemde horizontale regels en standaardpraktijken, moet elke organisatie van belanghebbenden één enkel lidmaatschap krijgen, zonder onderscheid tussen organisaties qua zetels. Niettemin kan het totale aantal deelnemers aan elk van de vergaderingen per geval worden gewijzigd in het licht van de agenda van de Commissie en de noodzaak aan een specifieke expertise. (8) Met het oog op een participatief en inclusief raadplegingsproces en een constante betrokkenheid van burgers en belanghebbenden moet de nodige aandacht worden besteed aan de klimaatdoelstelling om de totale emissies te verminderen, waaraan de Commissie moet bijdragen. Dit betekent dat er minder fysieke deskundigenvergaderingen moeten worden georganiseerd. De COVID-19-pandemie heeft aangetoond dat de wederzijdse doelstellingen van de Commissie en de belanghebbenden ook kunnen worden bereikt door middel van virtuele vergaderingen. Zonder afbreuk te doen aan het belang van incidentele fysieke vergaderingen moeten vergaderingen daarom bij voorkeur online worden georganiseerd. (9) Er moeten voorschriften worden vastgesteld inzake de openbaarmaking van informatie door de leden van de groep. (10) Persoonsgegevens moeten worden verwerkt overeenkomstig Verordening (EU) 2018/1725 van het Europees Parlement en de Raad ( 4 ) . (11) Besluit 2013/767/EU moet worden ingetrokken met ingang van het moment waarop het huidige mandaat van de groepen voor de dialoog met het maatschappelijk middenveld verstrijkt. (12) Met het oog op een periodieke verlenging van het kader voor de civiele dialoog is het passend de einddatum voor de toepassing van dit besluit vast te stellen, BESLUIT: Artikel 1 Onderwerp De volgende deskundigengroepen, de zogenoemde groepen voor de dialoog met het maatschappelijk middenveld (“de groepen”), worden opgericht: 1. de Groep voor de dialoog met het maatschappelijk middenveld over de strategische GLB-plannen en horizontale aangelegenheden; 2. de Groep voor de dialoog met het maatschappelijk middenveld over landbouwmarkten; 3. de Groep voor de dialoog met het maatschappelijk middenveld over dierlijke productie; 4. de Groep voor de dialoog met het maatschappelijk middenveld over internationale aspecten van de landbouw; 5. de Groep voor de dialoog met het maatschappelijk middenveld over biologische landbouw; 6. de Groep voor de dialoog met het maatschappelijk middenveld over kwaliteit en afzetbevordering; 7. de Groep voor de dialoog met het maatschappelijk middenveld over milieu en klimaatverandering. Artikel 2 Taken De groepen vervullen, met betrekking tot de in artikel 1 genoemde thematische bevoegdheidsgebieden, de volgende taken: a) een regelmatige dialoog houden over elk onderwerp dat verband houdt met het gemeenschappelijk landbouwbeleid en de uitvoering ervan, met inbegrip van de internationale aspecten van de landbouw, en in het bijzonder over de maatregelen die de Commissie op dat gebied moet nemen; b) indien specifieke deskundigheid vereist is, de Commissie voorzien van advies met betrekking tot de in artikel 1 genoemde thematische bevoegdheidsgebieden, en de Commissie bijstaan bij de voorbereiding van beleidsinitiatieven op de in punt a) bedoelde gebieden; c) een uitwisseling van ervaring en goede praktijken tot stand brengen, met inbegrip van de verspreiding van informatie, op de in punt a) bedoelde gebieden; d) op verzoek van DG AGRI adviezen over specifieke kwesties opstellen binnen de in dat verzoek gestelde termijn, of op eigen initiatief dergelijke adviezen opstellen; e) toezicht houden op de beleidsontwikkelingen op de in punt a) bedoelde gebieden. Artikel 3 Lidmaatschap 1.   De groepen zijn samengesteld uit organisaties van belanghebbenden, met uitzondering van overheidsentiteiten, die op het niveau van de Unie actief zijn op de in artikel 1 bedoelde gebieden. 2.   De aangesloten organisaties wijzen hun vertegenwoordiger aan om de vergaderingen van de groepen bij te wonen naargelang de agendapunten. Op aangeven van de voorzitter kunnen organisaties door meer dan een vertegenwoordiger worden vertegenwoordigd. Elke organisatie heeft recht op één stem, ongeacht het aantal vertegenwoordigers. 3.   De aangesloten organisaties waarborgen dat hun vertegenwoordiger een hoog niveau van deskundigheid heeft. 4.   Aangesloten organisaties die geen doeltreffende bijdrage aan de beraadslagingen van de deskundigengroep meer kunnen leveren en die naar het oordeel van DG AGRI niet aan de voorwaarden van artikel 339 van het Verdrag betreffende de werking van de Europese Unie voldoen of die ontslag nemen, worden niet langer uitgenodigd om aan vergaderingen van de groep deel te nemen en kunnen voor de rest van hun ambtstermijn worden vervangen. Artikel 4 Selectieprocedure 1.   De aangesloten organisaties worden geselecteerd middels een openbare oproep tot kandidaatstelling die in het register van deskundigengroepen van de Commissie en andere adviesorganen (“het register van deskundigengroepen”) wordt bekendgemaakt. Daarnaast kan de oproep tot kandidaatstelling via andere media, waaronder speciale websites, worden bekendgemaakt. In de oproep tot kandidaatstelling worden de selectiecriteria, waaronder die voor de vereiste deskundigheid, en de te vertegenwoordigen belangen met betrekking tot het uit te voeren werk duidelijk geformuleerd. De termijn voor kandidaatstelling bedraagt ten minste vier weken. 2.   Om tot lid te kunnen worden benoemd, moeten organisaties van belanghebbenden zich inschrijven in het transparantieregister. 3.   Organisaties van belanghebbenden worden benoemd door de directeur-generaal van DG AGRI uit de kandidaten die een kwalificatie en een hoog niveau van deskundigheid hebben op de in de artikel 1 bedoelde gebieden, die in staat zijn advies uit te brengen overeenkomstig artikel 2 en die hebben gereageerd op de openbare oproep tot kandidaatstelling. 4.   De organisaties van belanghebbenden worden benoemd voor een ambtstermijn van vijf jaar. Hun ambtstermijn kan worden verlengd. Artikel 5 Voorzitterschap De groepen worden voorgezeten door een vertegenwoordiger van de Commissie. Artikel 6 Werking 1.   De groepen handelen op verzoek van DG AGRI, met inachtneming van de horizontale regels. 2.   De vergaderingen van de groepen worden in beginsel virtueel of in de gebouwen van de Commissie gehouden, al naargelang de omstandigheden. 3.   Het secretariaat wordt verzorgd door DG AGRI. Ambtenaren van de Commissie van andere diensten die een belang in de werkzaamheden hebben, mogen de vergaderingen van de groepen en hun subgroepen bijwonen. 4.   In overleg met DG AGRI kan elke groep bij gewone meerderheid van haar leden besluiten haar beraadslagingen voor het publiek open te stellen. 5.   De notulen van de besprekingen over elk agendapunt en over de adviezen, aanbevelingen en verslagen van elke groep moeten relevant en volledig zijn. De notulen worden opgesteld door het secretariaat, onder verantwoordelijkheid van de voorzitter. 6.   Voor zover mogelijk nemen de groepen hun adviezen, aanbevelingen of verslagen aan bij consensus. Wanneer er wordt gestemd, wordt de uitslag van de stemming bepaald bij gewone meerderheid van de leden. Leden die hebben tegengestemd of zich van stemming hebben onthouden, hebben het recht een document met de redenen voor hun standpunt aan de adviezen, aanbevelingen of verslagen te laten hechten. Artikel 7 Subgroepen 1.   DG AGRI kan subgroepen oprichten om op basis van een door DG AGRI opgesteld mandaat specifieke kwesties te onderzoeken. De subgroepen handelen overeenkomstig de horizontale regels en brengen verslag uit aan de groep. Ze worden opgeheven zodra hun opdracht is vervuld. 2.   De leden van subgroepen die geen lid zijn van de groep, worden geselecteerd via een openbare oproep tot kandidaatstelling overeenkomstig artikel 4 en de horizontale regels. Artikel 8 Uitgenodigde deskundigen DG AGRI kan deskundigen met een specifieke deskundigheid ten aanzien van een agendapunt verzoeken om op ad-hocbasis aan de werkzaamheden van de groep of de subgroepen deel te nemen. Artikel 9 Waarnemers 1.   Overeenkomstig de horizontale regels kan, op rechtstreekse uitnodiging, de status van waarnemer worden toegekend aan personen, organisaties, met inbegrip van organisaties van belanghebbenden, en andere publieke entiteiten dan de autoriteiten van de lidstaten. 2.   De tot waarnemer benoemde organisaties en overheidsentiteiten wijzen hun vertegenwoordigers aan. 3.   Waarnemers en hun vertegenwoordigers kunnen toestemming van de voorzitter krijgen om aan de besprekingen van de groep en de subgroepen deel te nemen en deskundigheid te bieden. Zij hebben echter geen stemrecht en nemen niet deel aan het formuleren van de aanbevelingen of adviezen van de groepen en hun subgroepen. Artikel 10 Reglement van orde Op voorstel van en in overleg met DG AGRI stelt de groep haar reglement van orde vast bij gewone meerderheid van haar leden, op basis van het standaardreglement van orde voor deskundigengroepen ( 5 ) en met inachtneming van de horizontale regels. De subgroepen handelen overeenkomstig het reglement van orde van de groep. Artikel 11 Beroepsgeheim en behandeling van gerubriceerde informatie De leden van de groep en hun vertegenwoordigers, de uitgenodigde deskundigen en de waarnemers en hun vertegenwoordigers zijn gebonden aan het beroepsgeheim, dat op grond van de Verdragen en de uitvoeringsregels ervan voor alle leden van de instellingen en hun personeelsleden geldt, alsook aan de veiligheidsvoorschriften van de Commissie betreffende de bescherming van gerubriceerde informatie van de Unie, die zijn neergelegd in de Besluiten (EU, Euratom) 2015/443 ( 6 ) en (EU, Euratom) 2015/444 ( 7 ) van de Commissie. Bij niet-nakoming van die verplichtingen kan de Commissie alle passende maatregelen nemen. Artikel 12 Transparantie 1.   De groepen en hun subgroepen worden geregistreerd in het “register van deskundigengroepen”. 2.   Wat de samenstelling van de groepen en de subgroepen betreft, worden de volgende gegevens in het register van deskundigengroepen bekendgemaakt: a) de namen van de organisaties van belanghebbenden; het vertegenwoordigde belang; b) de namen van de waarnemers. 3.   Alle relevante documenten, inclusief de agenda’s, de notulen en de bijdragen van deelnemers, worden ter beschikking gesteld in het register van deskundigengroepen of via een link in het register naar een speciale website, waar deze informatie kan worden opgevraagd. De toegang tot speciale websites wordt niet onderworpen aan gebruikersregistratie of enige andere beperking. Met name de agenda en andere relevante achtergronddocumenten worden bijtijds vóór aanvang van de vergadering bekendgemaakt, gevolgd door de tijdige bekendmaking van de notulen. Op de bekendmakingsplicht kan uitsluitend een uitzondering worden gemaakt wanneer wordt geoordeeld dat de openbaarmaking van een document de bescherming van een openbaar of particulier belang zou ondermijnen als bedoeld in artikel 4 van Verordening (EG) nr. 1049/2001 van het Europees Parlement en de Raad ( 8 ) . Artikel 13 Vergaderkosten 1.   Deelnemers aan de werkzaamheden van de groepen en de subgroepen ontvangen geen bezoldiging voor de diensten die zij aanbieden. 2.   De reis- en verblijfkosten van de deelnemers aan de werkzaamheden van de groepen en de subgroepen worden door de Commissie vergoed, behalve indien zij virtueel hebben deelgenomen. Vergoeding vindt plaats overeenkomstig de binnen de Commissie geldende bepalingen en binnen de grenzen van de beschikbare kredieten die op grond van de jaarlijkse procedure voor de toewijzing van middelen aan de diensten van de Commissie worden toegewezen. Artikel 14 Intrekking Besluit 2013/767/EU wordt ingetrokken met ingang van 1 januari 2023. Artikel 15 Toepasselijkheid Dit besluit is van toepassing tot en met 31 december 2027. Gedaan te Brussel, 3 augustus 2022. Voor de Commissie Janusz WOJCIECHOWSKI Lid van de Commissie ( 1 ) Besluit 2013/767/EU van de Commissie van 16 december 2013 tot invoering van een kader voor de dialoog met het maatschappelijk middenveld betreffende zaken die vallen onder het gemeenschappelijk landbouwbeleid en tot intrekking van Besluit 2004/391/EG ( PB L 338 van 17.12.2013, blz. 115 ). ( 2 ) Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013( PB L 435 van 6.12.2021, blz. 1 ); Verordening (EU) 2021/2116 van het Europees Parlement en de Raad van 2 december 2021 inzake de financiering, het beheer en de monitoring van het gemeenschappelijk landbouwbeleid en tot intrekking van Verordening (EU) nr. 1306/2013 ( PB L 435 van 6.12.2021, blz. 187 ); Verordening (EU) 2021/2117 van het Europees Parlement en de Raad van 2 december 2021 tot wijziging van de Verordeningen (EU) nr. 1308/2013 tot vaststelling van een gemeenschappelijke ordening van de markten voor landbouwproducten, (EU) nr. 1151/2012 inzake kwaliteitsregelingen voor landbouwproducten en levensmiddelen, (EU) nr. 251/2014 inzake de definitie, de aanduiding, de aanbiedingsvorm, de etikettering en de bescherming van geografische aanduidingen van gearomatiseerde wijnbouwproducten en (EU) nr. 228/2013 houdende specifieke maatregelen op landbouwgebied ten behoeve van de ultraperifere gebieden van de Unie ( PB L 435 van 6.12.2021, blz. 262 ). ( 3 ) Commission Decision C(2016) 3301 final of 30 May 2016 establishing horizontal rules on the creation and operation of Commission expert groups. ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 5 ) Bijlage III bij Besluit C(2016) 3301. ( 6 ) Besluit (EU, Euratom) 2015/443 van de Commissie van 13 maart 2015 betreffende veiligheid binnen de Commissie ( PB L 72 van 17.3.2015, blz. 41 ). ( 7 ) Besluit (EU, Euratom) 2015/444 van de Commissie van 13 maart 2015 betreffende de veiligheidsvoorschriften voor de bescherming van gerubriceerde EU-informatie ( PB L 72 van 17.3.2015, blz. 53 ). ( 8 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 4 ). Deze uitzonderingen strekken tot bescherming van de openbare veiligheid, militaire aangelegenheden, internationale betrekkingen, het financieel, monetair of economisch beleid, de persoonlijke levenssfeer en de integriteit van het individu, commerciële belangen, gerechtelijke procedures en juridisch advies, inspecties/onderzoeken/audits en het besluitvormingsproces van de instelling.",
  "source": "EUR LEX"
}