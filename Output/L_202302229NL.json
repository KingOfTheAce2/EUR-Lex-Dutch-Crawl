{
  "url": "http://www.w3.org/1999/xhtml\"><!--",
  "content": "L_202302229NL.000101.fmx.xml Publicatieblad van de Europese Unie NL Serie L 2023/2229 26.10.2023 UITVOERINGSVERORDENING (EU) 2023/2229 VAN DE COMMISSIE van 25 oktober 2023 tot wijziging en rectificatie van Uitvoeringsverordening (EU) 2021/1165 betreffende de toelating van bepaalde producten en stoffen voor gebruik in de biologische productie en de opstelling van de lijsten van die producten en stoffen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/848 van het Europees Parlement en de Raad van 30 mei 2018 inzake de biologische productie en de etikettering van biologische producten en tot intrekking van Verordening (EG) nr. 834/2007 van de Raad ( 1 ) , en met name artikel 24, lid 9, Overwegende hetgeen volgt: (1) Overeenkomstig de procedure van artikel 24, lid 7, van Verordening (EU) 2018/848 hebben de lidstaten aan de andere lidstaten en aan de Commissie dossiers over bepaalde stoffen toegezonden met het oog op de toelating ervan en op de opneming ervan in de bijlagen I, II, III en V bij Uitvoeringsverordening (EU) 2021/1165 van de Commissie ( 2 ) . Die dossiers zijn onderzocht door de deskundigengroep voor technisch advies inzake de biologische productie (Egtop) en door de Commissie. (2) In zijn aanbevelingen met betrekking tot werkzame stoffen in gewasbeschermingsmiddelen ( 3 ) heeft de Egtop aanbevolen dat alle stoffen met een laag risico overeenkomstig Verordening (EG) nr. 1107/2009 van het Europees Parlement en de Raad ( 4 ) van plantaardige of dierlijke oorsprong (niet afkomstig van ggo’s) in de biologische productie mogen worden gebruikt zonder een aanvullende beoordeling door Egtop. (3) Natriumwaterstofcarbonaat is in punt 1 van bijlage I bij Uitvoeringsverordening (EU) 2021/1165 opgenomen als basisstof die voor gewasbescherming in de biologische productie mag worden gebruikt. Natriumwaterstofcarbonaat is ook opgenomen in Verordening (EG) nr. 1107/2009 als gewasbeschermingsmiddel met een laag risico. Daarom moet het ook worden toegelaten als een stof met een laag risico in de biologische productie als gewasbeschermingsmiddel. (4) Op basis van de aanbevelingen van de Egtop met betrekking tot meststoffen, bodemverbeteraars en nutriënten 3 moet de vermelding “Gecomposteerd of vergist mengsel van huishoudelijk afval” worden vervangen door “Gecomposteerd of vergist bioafval” om het mogelijk te maken andere bronnen van bioafval dan huishoudelijk afval te gebruiken voor compostering of vergisting in de biologische productie. (5) In de aanbevelingen met betrekking tot meststoffen, bodemverbeteraars en nutriënten heeft de Egtop ook bevestigd dat het gebruik van seleniumzouten in geval van tekorten in bodems die voor de dierhouderij en/of begrazing worden gebruikt, in overeenstemming is met de doelstellingen en beginselen van de biologische productie. Daarom moet het gebruik van die stoffen worden toegestaan. (6) Op basis van aanbevelingen van de Egtop met betrekking tot diervoeder en voeder voor gezelschapsdieren ( 5 ) moet het gebruik van de volgende stoffen worden toegestaan: i) propyleenglycol, algenolie en calciumchloride, gebruikt als voedermiddel, en ii) ijzerchelaat en ijzerdextraan, koperchelaat, mangaanchelaten, zinkchelaten van eiwitten en geseleniseerde gist als sporenelementen. (7) Op basis van aanbevelingen van de Egtop met betrekking tot levensmiddelen 5 moet het gebruik van de volgende stoffen worden toegestaan: i) ascorbinezuur op vleesbereidingen waaraan andere ingrediënten dan additieven of zout zijn toegevoegd; ii) lecithinen op dierlijke producten, en iii) kaliumnatriumtartraat op producten van plantaardige oorsprong. (8) De Egtop heeft voorts aanbevolen natriumtartraten, kaliumtartraten en kaliumnatriumtartraat met ingang van 1 januari 2027 alleen toe te laten als ze afkomstig zijn uit de biologische productie ( 6 ) , omdat de Egtop de termijn van drie jaar voldoende achtte om ervoor te zorgen dat tartraten van biologische oorsprong beschikbaar zijn voor alle marktdeelnemers. De vermeldingen “natriumtartraten” en “kaliumtartraten” moeten daarom worden gewijzigd om deze specifieke voorwaarden en beperkingen op te nemen, en in de lijst van “Levensmiddelenadditieven, met inbegrip van draagstoffen” van bijlage V, deel A, bij Uitvoeringsverordening (EU) 2021/1165 moet een nieuwe vermelding “kaliumnatriumtartraat” worden ingevoegd. (9) De Egtop is begonnen met de evaluatie van stoffen voor reiniging en ontsmetting die in de biologische productie mogen worden toegelaten. Het lijkt er echter op dat dit meer tijd zal vergen dan in Uitvoeringsverordening (EU) 2021/1165 was voorzien. Aangezien de lijsten van reinigings- en ontsmettingsproducten niet vóór 1 januari 2026 zullen worden opgesteld, moet bijlage VII bij Verordening (EG) nr. 889/2008 van de Commissie ( 7 ) tot en met 31 december 2025 van toepassing blijven. De bepalingen die verwijzen naar de lijsten van reinigings- en ontsmettingsproducten mogen daarom pas met ingang van 1 januari 2026 van toepassing zijn. (10) Het CAS-nummer voor chitosan is foutief aan chitosanhydrochloride toegekend in punt 1 (Basisstoffen) van bijlage I bij Uitvoeringsverordening (EU) 2021/1165; daardoor ontbreekt de vermelding voor chitosan. Die fouten moeten worden verbeterd. (11) Uitvoeringsverordening (EU) 2021/1165 moet daarom dienovereenkomstig worden gewijzigd en verbeterd. (12) De in deze verordening vervatte maatregelen zijn in overeenstemming met het advies van het Comité voor de biologische productie, HEEFT DE VOLGENDE VERORDENING VASTGESTELD: Artikel 1 Wijzigingen van Uitvoeringsverordening (EU) 2021/1165 Uitvoeringsverordening (EU) 2021/1165 wordt als volgt gewijzigd: 1) In artikel 12, lid 1, wordt de datum “31 december 2023” vervangen door “31 december 2025”. 2) Artikel 13 wordt als volgt gewijzigd: a) de derde alinea wordt vervangen door: “Artikel 5, leden 1, 2 en 3, is echter met ingang van 1 januari 2026 van toepassing.”; b) na de derde alinea wordt de volgende vierde alinea ingevoegd: “Artikel 7 is van toepassing met ingang van 1 januari 2024.”. 3) Bijlage I wordt gewijzigd overeenkomstig bijlage I bij deze verordening. 4) Bijlage II wordt gewijzigd overeenkomstig bijlage II bij deze verordening. 5) Bijlage III wordt gewijzigd overeenkomstig bijlage III bij deze verordening. 6) Bijlage V wordt gewijzigd overeenkomstig bijlage IV bij deze verordening. Artikel 2 Rectificatie van Uitvoeringsverordening (EU) 2021/1165 Punt 1 (Basisstoffen) van bijlage I bij Uitvoeringsverordening (EU) 2021/1165 wordt als volgt verbeterd: 1) De vermelding 2C voor “Chitosanhydrochloride” wordt vervangen door: “2C 70694-72-3 Chitosanhydrochloride ( *1 ) verkregen uit Aspergillus of uit biologische aquacultuur of uit duurzame visserij, als omschreven in artikel 2 van Verordening (EU) nr. 1380/2013 van het Europees Parlement en de Raad ( *1 ) 2) De volgende vermelding wordt toegevoegd: “24C 9012-76-4 Chitosan* verkregen uit Aspergillus of uit biologische aquacultuur of uit duurzame visserij als omschreven in artikel 2 van Verordening (EU) nr. 1380/2013” Artikel 3 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 oktober 2023. Voor de Commissie De voorzitter Ursula VON DER LEYEN ( 1 ) PB L 150 van 14.6.2018, blz. 1 . ( 2 ) Uitvoeringsverordening (EU) 2021/1165 van de Commissie van 15 juli 2021 betreffende de toelating van bepaalde producten en stoffen voor gebruik in de biologische productie en de opstelling van de lijsten van die producten en stoffen ( PB L 253 van 16.7.2021, blz. 13 ). ( 3 ) Eindverslag van de Egtop inzake meststoffen IV en gewasbeschermingsmiddelen VI en eindverslag van de Egtop inzake gewasbeschermingsmiddelen VII en meststoffen V: https://agriculture.ec.europa.eu/farming/organic-farming/co-operation-and-expert-advice/egtop-reports_en ( 4 ) Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( PB L 309 van 24.11.2009, blz. 1 ). ( 5 ) Eindverslag van de Egtop over diervoeders VII en voeder voor gezelschapsdieren II: https://agriculture.ec.europa.eu/farming/organic-farming/co-operation-and-expert-advice/egtop-reports_en ( 6 ) Eindverslag van de Egtop over voedsel VIII: https://agriculture.ec.europa.eu/farming/organic-farming/co-operation-and-expert-advice/egtop-reports_en ( 7 ) Verordening (EG) nr. 889/2008 van de Commissie van 5 september 2008 tot vaststelling van bepalingen ter uitvoering van Verordening (EG) nr. 834/2007 van de Raad inzake de biologische productie en de etikettering van biologische producten, wat de biologische productie, de etikettering en de controle betreft ( PB L 250 van 18.9.2008, blz. 1 ). ( *1 ) Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ).”. BIJLAGE I Aan de tabel in punt 2 (Werkzame stoffen met een laag risico) van bijlage I bij Uitvoeringsverordening (EU) 2021/1165 worden de volgende vermeldingen toegevoegd: 1) na de vermelding “20 D IJzerpyrofosfaat”: “24D 144-55-8 Natriumwaterstofcarbonaat” 2) na de vermelding “28 D Waterig extract van de gekiemde zaden van zoete Lupinus albus”: “Andere stoffen met een laag risico van plantaardige of dierlijke oorsprong* Gebruik als herbicide is niet toegestaan” BIJLAGE II De tabel in bijlage II bij Uitvoeringsverordening (EU) 2021/1165 wordt als volgt gewijzigd: 1) De vermelding voor “Gecomposteerd of vergist mengsel van huishoudelijk afval” wordt vervangen door: “Gecomposteerd of vergist bioafval (Richtlijn 2008/98/EG van het Europees Parlement en de Raad ( *1 ) ) Product op basis van aan de bron gescheiden bioafval dat is gecomposteerd of anaeroob is vergist voor de productie van biogas Alleen bioafval van plantaardige en van dierlijke oorsprong Alleen wanneer het is geproduceerd in een door de lidstaat aanvaard gesloten en gecontroleerd verzamelsysteem Maximumconcentratie in mg/kg droge stof: cadmium: 0,7; koper: 70; nikkel: 25; lood: 45; zink: 200; kwik: 0,4; chroom (totaal): 70; chroom (VI): niet detecteerbaar 2) Na de vermelding “Kaliumchloride” wordt de volgende vermelding toegevoegd: “Seleniumzouten Alleen in geval van tekorten in de bodems die worden gebruikt voor de dierhouderij en/of begrazing of voor de productie van voedergewassen” ( *1 ) Richtlijn 2008/98/EG van het Europees Parlement en de Raad van 19 november 2008 betreffende afvalstoffen en tot intrekking van een aantal richtlijnen ( PB L 312 van 22.11.2008, blz. 3 ).”. BIJLAGE III Bijlage III bij Uitvoeringsverordening (EU) 2021/1165 wordt als volgt gewijzigd: 1) Deel A wordt als volgt gewijzigd: a) in punt 1) “VOEDERMIDDELEN VAN MINERALE OORSPRONG” wordt na de vermelding “11.1.5 Lithothamne” de volgende vermelding ingevoegd: “11.1.6 Calciumchloride Beperkt tot gebruik overeenkomstig Verordening (EU) 2020/354 van de Commissie ( *1 ) als diervoeders met bijzonder voedingsdoel: vermindering van het risico op melkziekte en subklinische hypocalciëmie bij melkkoeien Gebruik beperkt tot selectieve toepassing (alleen voor individuele dieren in nood en gedurende een beperkte periode) Calciumchloride bij zuivering uit natuurlijk voorkomende pekel, indien beschikbaar b) punt 2) “ANDERE VOEDERMIDDELEN” wordt als volgt gewijzigd: i) vóór de vermelding “10 Meel, olie en ander voedermateriaal afkomstig van vissen of andere waterdieren” wordt de volgende vermelding toegevoegd: “ex 7.1.4 Algenolie Olie verkregen door extractie uit microalgen door gisting Groeimedium voor het gistingsproces mag niet afkomstig zijn van ggo’s en moet afkomstig zijn van biologische grondstoffen, indien beschikbaar” ii) na de vermelding “ex 12.1.12 Gistproducten” wordt de volgende vermelding ingevoegd: “13.11.1 Propyleenglycol; [1,2-propaandiol]; [propaan-1,2-diol] Beperkt tot gebruik overeenkomstig Verordening (EU) 2020/354 als diervoeders met bijzonder voedingsdoel: vermindering van het risico op ketose bij melkkoeien, ooien en geiten Gebruik beperkt tot selectieve toepassing (alleen voor individuele dieren in nood en gedurende een beperkte periode)” 2) In deel B wordt punt 3), b) “Verbindingen van sporenelementen”, als volgt gewijzigd: i) na de vermelding “3b104 IJzer(II)sulfaat-heptahydraat” worden de volgende vermeldingen ingevoegd: “3b107 IJzer(II)chelaat van eiwithydrolysaten Van biologische sojaproductie, indien beschikbaar 3b110 IJzerdextraan 10 % Beperkt tot gebruik overeenkomstig Verordening (EU) 2020/354 als diervoeders met bijzonder voedingsdoel: compensatie van ijzertekort na de geboorte Alleen voor speenvarkens Groeimedium voor het gistingsproces voor dextraan mag niet van ggo’s afkomstig zijn Gebruik beperkt tot selectieve toepassing (alleen voor biggen in nood en voor een beperkte periode)” ii) na de vermelding “3b405 Koper(II)sulfaat-pentahydraat” wordt de volgende vermelding ingevoegd: “3b407 Koper(II)chelaat van eiwithydrolysaten Van biologische sojaproductie, indien beschikbaar” iii) na de vermelding “3b503 Mangaansulfaat, monohydraat” wordt de volgende vermelding ingevoegd: “3b505 Mangaanchelaat van eiwithydrolysaten Van biologische sojaproductie, indien beschikbaar” iv) na de vermelding “3b609 Zinkchloridehydroxide-monohydraat” wordt de volgende vermelding ingevoegd: “3b612 Zinkchelaat van eiwithydrolysaten Van biologische sojaproductie, indien beschikbaar” v) na de vermelding “3b810 Geïnactiveerde geseleniseerde gist, Saccharomyces cerevisiae CNCM I-3060” wordt de volgende vermelding ingevoegd: “3b810i Geïnactiveerde geseleniseerde gist Saccharomyces cerevisiae CNCM I-3060” ( *1 ) Verordening (EU) 2020/354 van de Commissie van 4 maart 2020 tot vaststelling van een lijst van bestemmingen voor diervoeders met bijzonder voedingsdoel en tot intrekking van Richtlijn 2008/38/EG ( PB L 67 van 5.3.2020, blz. 1 ).”; BIJLAGE IV De tabel in deel A1 (Levensmiddelenadditieven, met inbegrip van draagstoffen) van deel A van bijlage V bij Uitvoeringsverordening (EU) 2021/1165 wordt als volgt gewijzigd: 1) De vermelding voor “E 300 Ascorbinezuur” wordt vervangen door: “E 300 Ascorbinezuur Producten van plantaardige oorsprong Vleesproducten (categorie 08.3 ( *1 ) ) en vleesbereidingen (categorie 08.2 ( *1 ) ) waaraan andere ingrediënten dan additieven of zout zijn toegevoegd 2) De vermelding voor “E 322 Lecithinen” wordt vervangen door: “E 322* Lecithinen Producten van plantaardige oorsprong Producten van dierlijke oorsprong Uitsluitend van biologische productie” 3) De vermeldingen voor “E 335 Natriumtartraten” en “E 336 Kaliumtartraten” worden vervangen door: “E 335 Natriumtartraten Producten van plantaardige oorsprong Vanaf 1 januari 2027, alleen uit biologische productie E 336 Kaliumtartraten Producten van plantaardige oorsprong Vanaf 1 januari 2027, alleen uit biologische productie” 4) Na “E 336 Kaliumtartraten” wordt de volgende vermelding ingevoegd: “E 337 Kaliumnatriumtartraat Producten van plantaardige oorsprong Vanaf 1 januari 2027, alleen uit biologische productie” ( *1 ) Levensmiddelencategorieën in deel D van bijlage II bij Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( PB L 354 van 31.12.2008, blz. 16 ).”. ELI: http://data.europa.eu/eli/reg_impl/2023/2229/oj ISSN 1977-0758 (electronic edition)",
  "source": "EUR LEX"
}