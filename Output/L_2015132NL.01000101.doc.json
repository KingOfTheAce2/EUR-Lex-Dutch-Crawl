{
  "url": "http://www.w3.org/1999/xhtml\">",
  "content": "L_2015132NL.01000101.xml 29.5.2015 NL Publicatieblad van de Europese Unie L 132/1 VERORDENING (EU) 2015/827 VAN DE RAAD van 28 mei 2015 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2013/255/GBVB van de Raad van 31 mei 2013 betreffende beperkende maatregelen tegen Syrië ( 1 ) , Gezien het gezamenlijk voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Verordening (EU) nr. 36/2012 van de Raad ( 2 ) geeft uitvoering aan de bepalingen van Besluit 2013/255/GBVB, met inbegrip van een verbod op de handel in cultuurgoederen en andere voorwerpen die sinds 9 mei 2011 uit Syrië zijn weggehaald. (2) Op 12 februari 2015 hechtte de VN-Veiligheidsraad zijn goedkeuring aan Resolutie UNSCR 2199 (2015), waarbij in punt 17 een verbod wordt ingesteld op de handel in Syrische cultuurgoederen en andere voorwerpen die sinds 15 maart 2011 illegaal uit Syrië zijn weggehaald. Op 28 mei 2015 hechtte de Raad zijn goedkeuring aan Besluit (GBVB) 2015/837 ( 3 ) houdende wijziging van Besluit 2013/255/GBVB teneinde Besluit 2013/255/GBVB af te stemmen op UNSCR 2199 (2015) van de VN-Veiligheidsraad, door dat besluit toe te passen op voorwerpen die sinds 15 maart 2011 illegaal uit Syrië zijn weggehaald. (3) Deze maatregel valt onder het toepassingsgebied van het Verdrag betreffende de werking van de Europese Unie en derhalve is EU-regelgeving noodzakelijk voor de tenuitvoerlegging, in het bijzonder om te garanderen dat de maatregel in alle lidstaten uniform door de marktdeelnemers wordt toegepast. (4) Verordening (EU) nr. 36/2012 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 In artikel 11 quater, lid 2, van Verordening (EU) nr. 36/2012 wordt punt a) vervangen door: „a) de goederen vóór 15 maart 2011 uit Syrië zijn uitgevoerd, of” . Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 mei 2015. Voor de Raad De voorzitter E. RINKĒVIČS ( 1 ) PB L 147 van 1.6.2013, blz. 14 . ( 2 ) Verordening (EU) nr. 36/2012 van de Raad van 18 januari 2012 betreffende beperkende maatregelen in het licht van de situatie in Syrië en tot intrekking van Verordening (EU) nr. 442/2011 ( PB L 16 van 19.1.2012, blz. 1 ). ( 3 ) Besluit (GBVB) 2015/837 van 28 mei 2015 houdende wijziging van Besluit 2013/255/GBVB betreffende beperkende maatregelen tegen Syrië (zie bladzijde 82 van dit Publicatieblad).",
  "source": "EUR LEX"
}