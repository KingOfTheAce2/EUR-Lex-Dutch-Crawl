{
  "url": "http://www.w3.org/1999/xhtml\"><!--",
  "content": "L_2020366NL.01000701.xml 4.11.2020 NL Publicatieblad van de Europese Unie L 366/7 UITVOERINGSVERORDENING (EU) 2020/1627 VAN DE COMMISSIE van 3 november 2020 inzake uitzonderlijke maatregelen voor de derde referentieperiode (2020-2024) van de prestatie- en heffingsregeling voor het gemeenschappelijk Europees luchtruim ten gevolge van de COVID-19-pandemie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 549/2004 van het Europees Parlement en de Raad van 10 maart 2004 tot vaststelling van het kader voor de totstandbrenging van het gemeenschappelijke Europese luchtruim (de kaderverordening) ( 1 ) , en met name artikel 11, lid 6, Gezien Verordening (EG) nr. 550/2004 van het Europees Parlement en de Raad van 10 maart 2004 betreffende de verlening van luchtvaartnavigatiediensten in het gemeenschappelĳk Europees luchtruim (de luchtvaartnavigatiedienstenverordening) ( 2 ) , en met name artikel 15, lid 4, Overwegende hetgeen volgt: (1) Bij Uitvoeringsverordening (EU) 2019/317 ( 3 ) van de Commissie zijn de gedetailleerde regels en procedures vastgesteld voor de toepassing van de prestatie- en heffingsregeling, met inbegrip van de prestaties van luchtvaartnavigatiediensten en netwerkfuncties, en voor het vaststellen, opleggen en handhaven van heffingen voor luchtruimgebruikers. (2) De COVID-19-pandemie heeft geleid tot een sterke terugval van het luchtverkeer door een aanzienlijke daling van de vraag en rechtstreekse maatregelen van de lidstaten en derde landen om de uitbraak van de pandemie in te dammen. De uitzonderlijke omstandigheden die zijn veroorzaakt door de COVID-19-pandemie hebben een aanzienlijk effect op de huidige processen en maatregelen voor de toepassing van de prestatie- en heffingsregeling in de derde referentieperiode 2020-2024 (RP3), met inbegrip van de vaststelling van prestatiedoelstellingen en eenheidstarieven, en op de toepassing van stimuleringsregelingen en mechanismen voor risicodeling. Dat heeft geleid tot een uitzonderlijke situatie waarvoor specifieke tijdelijke maatregelen nodig zijn. (3) De lidstaten hebben hun ontwerpprestatieplannen voor RP3 uiterlijk op 1 oktober 2019 en hun geactualiseerde ontwerpprestatieplannen uiterlijk op 21 november 2019 bij de Commissie ingediend. Overeenkomstig artikel 11, lid 3, van Verordening (EG) nr. 549/2004 heeft de Commissie beoordeeld of die ontwerpprestatieplannen samenhangend zijn met de EU-wijde prestatiedoelstellingen die zijn uiteengezet in Uitvoeringsbesluit (EU) 2019/903 ( 4 ) van de Commissie. Aangezien zowel de ontwerpprestatieplannen als de EU-wijde prestatiedoelstellingen zijn opgesteld vóór de uitbraak van de COVID-19-pandemie, werd daarin geen rekening gehouden met de sterk gewijzigde omstandigheden voor het luchtvervoer ten gevolge van die pandemie. (4) Gezien de sterke en nooit eerder geziene impact van de COVID-19-pandemie op de luchtvaartsector, en met name op het verlenen van luchtvaartnavigatiediensten, moeten bepaalde afwijkingen van Uitvoeringsverordening (EU) 2019/317 gelden voor RP3. Uitvoeringsverordening (EU) 2019/317 moet van toepassing zijn op die referentieperiode, tenzij uitdrukkelijk anders bepaald in de onderhavige verordening. Tegelijk mag deze verordening geen invloed hebben op aanpassingen van de eenheidstarieven voor de tweede referentieperiode die gebaseerd zijn op Uitvoeringsverordening (EU) nr. 391/2013 van de Commissie ( 5 ) . (5) Gezien de onzekerheid over de evolutie van het verkeer ten gevolge van de uitbraak van de COVID-19-pandemie, zijn er tot dusver geen voldoende robuuste verkeersprognoses voor de jaren tot 2024 beschikbaar. Er is dan ook behoefte aan speciale regels voor de vaststelling van herziene EU-wijde prestatiedoelstellingen voor RP3 om ervoor te zorgen die referentieperiode verder wordt geïmplementeerd. Er zijn garanties gegeven dat begin november 2020 een geactualiseerde STATFOR-verkeersprognose zal worden gepubliceerd. Die prognose zal de basis vormen voor de herziening van de EU-wijde prestatiedoelstellingen voor RP3. Gezien de tijdsdruk moeten uitzonderlijk niet alle in artikel 9, leden 1 en 2, van Uitvoeringsverordening (EU) 2019/317 vastgestelde processen en termijnen worden gevolgd voor het vaststellen van die herziene doelstellingen. Om de Commissie in staat te stellen de herziene streefcijfers vast te stellen, moeten de nationale toezichthoudende autoriteiten uiterlijk op 15 december 2020 de oorspronkelijke kostengegevens en informatie over verkeersprognoses voor de relevante kalenderjaren aan de Commissie verstrekken, zodat deze ze als input kan gebruiken voor de vaststelling van de herziene EU-wijde prestatiedoelstellingen voor RP3. De Commissie moet de herziene EU-wijde prestatiedoelstellingen voor RP3 uiterlijk op 1 mei 2021 vaststellen. (6) Nadat de Commissie de herziene EU-wijde prestatiedoelstellingen voor RP3 heeft vastgesteld, moeten de lidstaten prestatieplannen opstellen waarin die herziene prestatiedoelstellingen voor RP3 zijn opgenomen. Het proces voor de vaststelling van prestatiedoelstellingen op nationaal niveau of op het niveau van functionele luchtruimblokken mag pas worden voltooid nadat de herziene EU-wijde prestatiedoelstellingen zijn vastgesteld. Dienovereenkomstig moet een nieuwe termijn voor het indienen van de ontwerpprestatieplannen worden vastgesteld. (7) Aangezien de omstandigheden die zijn veroorzaakt door de COVID-19-pandemie hebben geleid tot een onvermijdelijke vertraging in de procedures voor de opstelling, beoordeling en vaststelling van de prestatieplannen, moeten, gelet op de criteria van artikel 11 van Verordening (EG) nr. 549/2004, de prestatiedoelstellingen in de definitieve versie van de prestatieplannen met terugwerkende kracht van toepassing zijn vanaf het begin van de referentieperiode, overeenkomstig artikel 17, lid 2, van Uitvoeringsverordening (EU) 2019/317. Ze mogen echter alleen effect sorteren door middel van aanpassingen van de eenheidstarieven in de daaropvolgende kalenderjaren. (8) De Netwerkbeheerder heeft in september 2019 bij de Commissie een ontwerp-netwerkprestatieplan voor RP3 ingediend, overeenkomstig artikel 19 van Uitvoeringsverordening (EU) 2019/317. De Commissie heeft het netwerkprestatieplan beoordeeld overeenkomstig artikel 19, lid 2, van die verordening. Aangezien de omstandigheden na de indiening van dat ontwerp-netwerkprestatieplan zijn gewijzigd ten gevolge van de COVID-19-pandemie, moet de Netwerkbeheerder een nieuw ontwerp-netwerkprestatieplan opstellen en ter beoordeling indienen bij de Commissie. De termijn voor het indienen van dit plan moet dienovereenkomstig worden vastgesteld. (9) Verwacht wordt dat de herziene bepaalde kosten voor de gecombineerde kalenderjaren 2020 en 2021 een weerspiegeling zullen zijn van de grotere onzekerheid en terdege rekening houden met de lagere verkeersvolumes vanwege de COVID-19-pandemie. (10) Om de ernstige gevolgen van de COVID-19-pandemie voor luchtruimgebruikers in RP3 te verlichten, moeten voor de kalenderjaren 2020 en 2021 specifieke bepalingen worden toegepast met betrekking tot de herziening van de prestatiedoelstellingen op het prestatiekerngebied kostenefficiëntie op EU- en lokaal niveau, de toepassing van de stimuleringsregelingen en mechanismen voor risicodeling, en de aanpassingen van eenheidstarieven die uit die twee kalenderjaren voortvloeien. (11) Om de goede toepassing van de prestatie- en heffingsregeling in RP3 te waarborgen, en gezien het toekomstgerichte karakter van de vaststelling van prestatiedoelstellingen, moet de herziening van de prestatiedoelstellingen voor kostenefficiëntie op EU- en lokaal niveau betrekking hebben op de bepaalde kosten van de kalenderjaren 2020 en 2021, waarbij deze als één periode worden beschouwd. Bij het vaststellen van deze herziene kostenefficiëntiedoelstellingen op EU- en lokaal niveau moet naar behoren rekening worden gehouden met de reële kosten die de verleners van luchtvaartnavigatiediensten en de lidstaten maken. (12) De regels met betrekking tot de gevolgen van de laattijdige vaststelling van prestatieplannen, zoals uiteengezet in Uitvoeringsverordening (EU) 2019/317, moeten zodanig worden aangepast dat de ernstige negatieve financiële gevolgen die deze mechanismen anders zouden hebben voor luchtruimgebruikers, worden beperkt, en dat buitensporige volatiliteit van de eenheidstarieven tijdens RP3 wordt vermeden. Daartoe moeten de overeenkomstige aanpassingen van de eenheidstarieven uitzonderlijk worden gespreid over een periode van vijf kalenderjaren. De nationale toezichthoudende autoriteiten moeten toestemming krijgen om deze periode te verlengen tot zeven kalenderjaren als dit nodig is om te vermijden dat de overdrachten van de aan luchtruimgebruikers opgelegde eenheidstarieven een onevenredig effect zouden hebben. (13) De lidstaten mogen aanvullende maatregelen nemen om de gevolgen van de COVID-19-pandemie voor het niveau van de luchtvaartnavigatieheffingen tijdens RP3 te compenseren, via de toepassing van artikel 29, lid 6, van Uitvoeringsverordening (EU) 2019/317. (14) Opdat de nationale toezichthoudende autoriteiten en de Commissie zich gemakkelijker van hun monitoringtaken zouden kunnen kwijten, moeten verleners van luchtvaartnavigatiediensten worden verplicht om uiterlijk op 15 december 2020 bij die autoriteiten een rapport in te dienen over de maatregelen die zijn genomen om de financiële en operationele gevolgen van de COVID-19-pandemie voor hun activiteiten op te vangen. (15) De buitengewone maatregelen moeten onmiddellijk worden toegepast om de Commissie en de lidstaten in staat te stellen snel passende maatregelen te nemen met betrekking tot het proces voor de vaststelling van de prestatiedoelstellingen voor RP3 en de verlichting van de financiële gevolgen van de COVID-19-crisis voor luchtruimgebruikers. Deze verordening moet met spoed in werking treden op de dag na die van de bekendmaking ervan in het Publicatieblad van de Europese Unie . (16) Het Single Sky Comité heeft geen advies uitgebracht. Een uitvoeringshandeling werd nodig geacht en de voorzitter heeft de ontwerpuitvoeringshandeling voor verder beraad aan het Comité van beroep voorgelegd. De in deze verordening vervatte maatregelen zijn in overeenstemming met het advies van Comité van beroep, HEEFT DE VOLGENDE VERORDENING VASTGESTELD: Artikel 1 Onderwerp en toepassingsgebied In deze verordening worden uitzonderlijke maatregelen vastgesteld voor de derde referentieperiode (RP3) van de in artikel 7, lid 1, van Uitvoeringsverordening (EU) 2019/317 bedoelde prestatie- en heffingsregeling van het gemeenschappelijk Europees luchtruim. De in Uitvoeringsverordening (EU) 2019/317 uiteengezette regels zijn van toepassing, tenzij in de onderhavige verordening uitdrukkelijk anders is bepaald. Artikel 2 Vaststelling van herziene EU-wijde prestatiedoelstellingen voor RP3 1.   Bij wijze van afwijking van artikel 9, lid 3, van Uitvoeringsverordening (EU) 2019/317 stelt de Commissie uiterlijk op 1 mei 2021 herziene EU-wijde prestatiedoelstellingen voor RP3 vast. 2.   Bij wijze van afwijking van artikel 9, lid 1, van Uitvoeringsverordening (EU) 2019/317 verstrekken de nationale toezichthoudende autoriteiten de Commissie uiterlijk op 15 december 2020 de oorspronkelijke kostengegevens en informatie over verkeersprognoses voor RP3, welke als input zullen worden gebruikt voor de vaststelling van de herziene EU-wijde prestatiedoelstellingen. 3.   De in artikel 9, lid 2, eerste alinea, van Uitvoeringsverordening (EU) 2019/317 vastgestelde eisen gelden niet voor de opstelling van de in lid 1 bedoelde herziene EU-wijde prestatiedoelstellingen voor RP3. Bij wijze van uitzondering op deze bepaling heeft de in artikel 9, lid 2, tweede alinea, van Uitvoeringsverordening (EU) 2019/317 bedoelde raadpleging betrekking op ontwerpen van herziene streefcijfers voor de EU-wijde prestatiedoelstellingen. 4.   Bij wijze van uitzondering op artikel 8, lid 1, en artikel 9, lid 3, van Uitvoeringsverordening (EU) 2019/317 omvatten de in lid 1 bedoelde herziene EU-wijde prestatiedoelstellingen voor RP3, naast prestatiedoelstellingen voor de in afdeling 1 van bijlage I bij Uitvoeringsverordening (EU) 2019/317 gedefinieerde prestatiekernindicatoren, ook prestatiedoelstellingen voor de bij artikel 4, lid 1, van deze verordening gewijzigde prestatiekernindicator. Artikel 3 Indiening en beoordeling van ontwerpprestatieplannen 1.   Bij wijze van uitzondering op artikel 12 van Uitvoeringsverordening (EU) 2019/317 stellen de lidstaten ontwerpprestatieplannen op overeenkomstig artikel 10 van die uitvoeringsverordening, en dienen ze deze uiterlijk op 1 oktober 2021 in bij de Commissie. Deze plannen bevatten herziene prestatiedoelstellingen die de samenhang met de in artikel 2 van deze verordening bedoelde EU-wijde prestatiedoelstellingen garanderen. 2.   Bij wijze van uitzondering op artikel 8, lid 2, en artikel 10, lid 2, onder a), van Uitvoeringsverordening (EU) 2019/317 bevatten de in lid 1 bedoelde ontwerpprestatieplannen, naast de prestatiedoelstellingen voor de in afdeling 2 van bijlage I bij Uitvoeringsverordening (EU) 2019/317 bedoelde prestatiekernindicatoren, ook prestatiedoelstellingen voor de bij artikel 4, lid 2, van deze verordening gewijzigde prestatiekernindicator. 3.   Bij wijze van uitzondering op artikel 11, lid 1, onder b), en artikel 11, lid 3, van Uitvoeringsverordening (EU) 2019/317 gelden, met betrekking tot RP3, de volgende eisen voor de stimuleringsregelingen voor de prestatiedoelstellingen op het prestatiekerngebied capaciteit, zoals bedoeld in artikel 11, lid 3: a) de stimuleringsregelingen hebben uitsluitend betrekking op de kalenderjaren 2022, 2023 en 2024. De lidstaten nemen deze beperkte toepassingstermijn van de stimuleringsregelingen op in hun in lid 1 bedoelde ontwerpprestatieplannen; b) pas vanaf het eerste jaar na de vaststelling van het prestatieplan hebben de stimuleringsregelingen financiële gevolgen in de vorm van overdrachten en daaruit voortvloeiende aanpassingen van de eenheidstarieven. 4.   Met betrekking tot het prestatiekerngebied kostenefficiëntie zijn de prestatiedoelstellingen in de overeenkomstig artikel 16 van Uitvoeringsverordening (EU) 2019/317 door de lidstaten vastgestelde definitieve prestatieplannen voor RP3 met terugwerkende kracht van toepassing vanaf het begin van de referentieperiode, overeenkomstig artikel 17, lid 2, van Uitvoeringsverordening (EU) 2019/317. 5.   Bij wijze van uitzondering op artikel 19, lid 1, van Uitvoeringsverordening (EU) 2019/317 dient de Netwerkbeheerder uiterlijk op 1 oktober 2021 een herzien ontwerp-netwerkprestatieplan voor RP3 ter beoordeling in bij de Commissie. Artikel 4 Afwijkingen met betrekking tot de prestatiekernindicatoren voor RP3 1.   Bij wijze van uitzondering op punt 4.1, onder a) en b), van afdeling 1 van bijlage I bij Uitvoeringsverordening (EU) 2019/317 wordt de prestatiekernindicator voor de jaarlijkse verandering van de gemiddelde EU-wijde bepaalde eenheidskosten voor en-routeluchtvaartnavigatiediensten voor de jaren 2020 en 2021 gedefinieerd als een gecombineerde waarde voor die twee jaren, uitgedrukt als een procentuele verandering ten opzichte van de in artikel 9, lid 4, onder a), van Uitvoeringsverordening (EU) 2019/317 bedoelde EU-wijde basiswaarde. Daartoe wordt één gemiddelde waarde voor de EU-wijde bepaalde eenheidskosten voor de kalenderjaren 2020 en 2021 berekend, als een verhouding tussen de totale bepaalde en-routekosten op het niveau van de Unie voor die twee kalenderjaren en de totale en-route-diensteenheden op het niveau van de Unie voor die twee kalenderjaren. 2.   Bij wijze van uitzondering op punt 4.1, onder a), punten i) en iii), van afdeling 2 van bijlage I bij Uitvoeringsverordening (EU) 2019/317 wordt de prestatiekernindicator voor de bepaalde eenheidskosten voor en-routeluchtvaartnavigatiediensten op lokaal niveau voor de kalenderjaren 2020 en 2021 vastgesteld als een gecombineerde waarde voor die twee jaren. Daartoe wordt één gemiddelde waarde voor de bepaalde eenheidskosten voor de kalenderjaren 2020 en 2021 berekend, als een verhouding tussen de totale bepaalde en-routekosten voor die twee kalenderjaren en de totale en-route-diensteenheden voor die twee kalenderjaren, met betrekking tot de desbetreffende heffingszone. Artikel 5 Afwijkingen met betrekking tot de berekening en vaststelling van eenheidstarieven en bijbehorende aanpassingen 1.   Voor de kalenderjaren 2020 en 2021 worden de aanpassingen van in artikel 27, leden 2 tot en met 5, van Uitvoeringsverordening (EU) 2019/317 bedoelde eenheidstarieven berekend op basis van de relevante totale bepaalde kosten voor die twee jaren en het totale inkomstenverlies of de totale extra inkomsten die voortvloeien uit het verschil tussen de in het prestatieplan geraamde diensteenheden en de werkelijk geregistreerde diensteenheden voor die twee jaren. Die twee jaren worden aangeduid als één enkele periode en vervangen de in die bepalingen als “jaar n” omschreven periode. Onverminderd artikel 29, lid 5, tweede alinea, laatste zin, van Uitvoeringsverordening (EU) 2019/317 zullen de aanpassingen van de eenheidstarieven worden verricht in de kalenderjaren 2023 en 2024. 2.   Voor de kalenderjaren 2020 en 2021 worden de aanpassingen van in artikel 27, lid 8, van Uitvoeringsverordening (EU) 2019/317 bedoelde eenheidstarieven berekend op basis van de relevante totale bepaalde kosten voor die twee jaren en het totale inkomstenverlies of de totale extra inkomsten die voortvloeien uit het verschil tussen de in het prestatieplan geraamde diensteenheden en de werkelijk geregistreerde diensteenheden voor die twee jaren. Die twee jaren worden aangeduid als één enkele periode en vervangen de in die bepalingen als “jaar n” omschreven periode. Onverminderd artikel 29, lid 5, tweede alinea, laatste zin, van Uitvoeringsverordening (EU) 2019/317 vinden de aanpassingen van de eenheidstarieven plaats in de kalenderjaren 2023 en 2024. 3.   Voor de kalenderjaren 2020 en 2021 worden verlagingen of verhogingen van de in artikel 28, leden 4, 5 en 6, van Uitvoeringsverordening (EU) 2019/317 bedoelde eenheidstarieven berekend op basis van de relevante totale bepaalde kosten en de relevante totale werkelijke kosten voor die twee jaren. Die twee jaren worden aangeduid als één enkele periode en vervangen de kalenderjaren waarnaar in die bepalingen wordt verwezen. Onverminderd artikel 29, lid 5, tweede alinea, laatste zin, van Uitvoeringsverordening (EU) 2019/317 vinden de in het jaar n + 2 toe te passen verlagingen of verhogingen van de eenheidstarieven plaats in kalenderjaar 2023. 4.   Met betrekking tot RP3 worden aanpassingen overeenkomstig artikel 29, lid 5, tweede alinea, van Uitvoeringsverordening (EU) 2019/317 berekend op basis van de ontwerpprestatieplannen die overeenkomstig artikel 17, lid 1, van Uitvoeringsverordening (EU) 2019/317 relevant zijn voor de vaststelling van eenheidstarieven. In afwijking van artikel 29, lid 5, van Uitvoeringsverordening (EU) 2019/317 worden die aanpassingen gelijkelijk gespreid over vijf kalenderjaren, te beginnen in het jaar volgend op het jaar waarin het prestatieplan is vastgesteld. 5.   De nationale toezichthoudende autoriteit kan beslissen de in lid 4 bedoelde periode te verlengen tot hoogstens zeven kalenderjaren als dit nodig is om te vermijden dat de overdrachten van de aan luchtruimgebruikers opgelegde eenheidstarieven een onevenredig effect zouden hebben. Artikel 6 Aanvullende rapportage en monitoring 1.   In aanvulling op de verplichtingen op grond van de artikelen 4 en 36 van Uitvoeringsverordening (EU) 2019/317 moeten verleners van luchtvaartnavigatiediensten uiterlijk op 15 december 2020 bij de nationale toezichthoudende autoriteit een verslag indienen waarin toelichting wordt gegeven bij de maatregelen die zijn genomen om de financiële en operationele gevolgen van de COVID-19-pandemie voor hun activiteiten aan te pakken. Zodra de nationale toezichthoudende autoriteit dit verslag ontvangt, stuurt zij het door naar de Commissie. 2.   De nationale toezichthoudende autoriteiten en de Commissie kunnen de informatie in het in lid 1 bedoelde verslag gebruiken met het oog op het in artikel 37 van Uitvoeringsverordening (EU) 2019/317 gespecificeerde toezicht. Artikel 7 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 november 2020. Voor de Commissie De voorzitter Ursula VON DER LEYEN ( 1 ) PB L 96 van 31.3.2004, blz. 1 . ( 2 ) PB L 96 van 31.3.2004, blz. 10 . ( 3 ) Uitvoeringsverordening (EU) 2019/317 van de Commissie van 11 februari 2019 tot vaststelling van een prestatie- en heffingsregeling in het gemeenschappelijk Europees luchtruim en tot intrekking van Uitvoeringsverordeningen (EU) nr. 390/2013 en (EU) nr. 391/2013 ( PB L 56 van 25.2.2019, blz. 1 ). ( 4 ) Uitvoeringsbesluit (EU) 2019/903 van de Commissie van 29 mei 2019 tot vaststelling van de EU-wijde prestatiedoelen voor het netwerk voor luchtverkeersbeheer voor de derde referentieperiode van 1 januari 2020 tot en met 31 december 2024 ( PB L 144 van 3.6.2019, blz. 49 ). ( 5 ) Uitvoeringsverordening (EU) nr. 391/2013 van de Commissie van 3 mei 2013 houdende vaststelling van een gemeenschappelijk heffingenstelsel voor luchtvaartnavigatiediensten ( PB L 128 van 9.5.2013, blz. 31 ).",
  "source": "EUR LEX"
}