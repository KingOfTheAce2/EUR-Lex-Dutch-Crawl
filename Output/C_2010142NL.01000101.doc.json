{
  "url": "http://www.w3.org/1999/xhtml\">",
  "content": "C_2010142NL.01000101.xml 1.6.2010 NL Publicatieblad van de Europese Unie C 142/1 ADVIES VAN DE RAAD over het geactualiseerde convergentieprogramma van Hongarije voor de periode 2009-2012 2010/C 142/01 DE RAAD VAN DE EUROPESE UNIE, Gelet op het Verdrag betreffende de werking van de Europese Unie, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name op artikel 9, lid 3, Gezien de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: (1) Op 26 april 2010 heeft de Raad het geactualiseerde convergentieprogramma van Hongarije voor de periode 2009-2012 behandeld. (2) Hongarije verkeerde al in een kwetsbare economische conditie toen de financiële crisis in het najaar van 2008 uitbrak. Na de ommekeer in het begrotingsbeleid die medio 2006 plaatsvond en tot doel had de bestaande economische onevenwichtigheden te corrigeren en de stijging van de overheidsschuld te beperken, is het begrotingstekort teruggedrongen tot 3,8 % van het bbp in 2008 (tegen 9,3 % van het bbp in 2006), maar de aanpassing was bij het uitbreken van de mondiale financiële crisis nog niet voltooid. Bovendien luidde een vrij groot deel van de schuld in vreemde valuta. Door de ongerustheid van investeerders over de houdbaarheid van de begrotingssituatie, door de hoge externe schuld van het land en door de daling van de potentiële groei werd het moeilijker om de bruto financieringsbehoefte te dekken. Op grond van dit alles werd het noodzakelijk om het economisch beleid aan te scherpen, maatregelen te nemen om de banksector te steunen, en een fors beroep te doen op externe bijstand van internationale instellingen in de orde van grootte van 20 miljard EUR, waaronder 6,5 miljard EUR van de EU (waarvan 5,5 miljard EUR inmiddels is uitgekeerd). Vanaf de tweede helft van maart 2009 is dankzij een krachtige stabilisatie en aanpassing weer financiering via de markten mogelijk. Voorts heeft de lopende rekening, en met name de handelsbalans, door de stevige krimp van de binnenlandse vraag in 2009 een sterke verbetering te zien gegeven. De wisselkoers is sinds juli 2009 min of meer stabiel gebleven en de centrale bank heeft van medio 2009 tot begin 2010 het belangrijkste beleidstarief met in totaal 375 basispunten kunnen verlagen. Vanwege het gebrek aan ruimte op de begroting en vanwege de ongerustheid van investeerders heeft de regering haar budgettaire consolidatiebeleid voortgezet en alleen budgettair neutrale maatregelen getroffen om het economisch herstel te bevorderen. Voor Hongarije blijft het vooral zaak de begroting verder te consolideren om de schuld op een neerwaarts pad te brengen en de houdbaarheid van de overheidsfinanciën op lange termijn verder te verbeteren. (3) Hoewel de in de context van de crisis geconstateerde daling van het feitelijk bbp grotendeels conjunctureel van aard is, is ook het potentiële productieniveau negatief beïnvloed. Daarnaast kan de crisis ook een negatief effect op de potentiële groei op middellange termijn sorteren als gevolg van lagere investeringen, een beperkte beschikbaarheid van kredieten en een stijgende structurele werkloosheid. Bovendien versterkt de impact van de economische crisis de negatieve gevolgen van de vergrijzing voor de potentiële productie en de houdbaarheid van de overheidsfinanciën. Tegen deze achtergrond is het van essentieel belang dat meer vaart wordt gezet achter structurele hervormingen om de potentiële groei te bevorderen. Voor Hongarije is het met name van belang om hervormingen door te voeren die ervoor zorgen dat de arbeidsparticipatie toeneemt en het land weer BDI weet aan te trekken. (4) In het macro-economische scenario van het programma wordt ervan uitgegaan dat het reële bbp in 2009 met 6,7 % krimpt en in 2010 met nog eens 0,3 % terugloopt om in 2011 en 2012 weer te groeien met 3,75 %. Dit is iets optimistischer dan de najaarsprognoses 2009 van de diensten van de Commissie, volgens welke de jaarlijkse bbp-groei in 2010 met 0,5 % daalt en in 2011 met 3,1 % groeit. In het licht van recente informatie, zoals de meevallende voorlopige bbp-raming voor 2009 van – 6,3 %, lijkt de projectie voor 2010 plausibel, terwijl het scenario voor de laatste jaren aan de optimistische kant blijft. Volgens het programma zal het herstel in de eerste plaats berusten op een aantrekkende netto-uitvoer aangezien de particuliere consumptie in 2010 nog met rond de 2,5 % zal krimpen, een percentage dat volgens de meest recente informatie nog iets ongunstiger zou kunnen uitvallen. De projecties voor de binnenlandse vraag ogen min of meer aannemelijk, maar de ramingen voor de invoer en de investeringen lijken aan de optimistische kant. Al met al is het macro-economische scenario voor 2010 plausibel en voor 2011 en 2012 iets te optimistisch. Het referentiescenario wordt nominaal bepaald door de parallelle cyclische situatie op de arbeids- en de productmarkt: de forse negatieve output gap drukt de prijzen en de hoge werkloosheid drukt de lonen. Over het geheel genomen zijn de inflatiecijfers voor 2010 plausibel en voor de jaren daarna aan de lage kant. Het macro-economische scenario strookt met de onderliggende monetaire en wisselkoersaannamen. (5) In het programma wordt het overheidstekort voor 2009 op 3,9 % van het bbp geraamd. In 2008 bedroeg dit 3,8 %. Het nominale tekort heeft zich dus min of meer gestabiliseerd, dit ondanks de sterke economische verslechtering in verband met de mondiale economische neergang en alle zeer ongunstige gevolgen van dien voor de begroting. Deze stabilisatie hing samen met deels structurele bezuinigingen op de uitgaven aan met name overheidssalarissen, pensioenen en sociale uitkeringen. Daardoor is het structurele saldo duidelijk verbeterd, en wel met bijna 3 % van het bbp. Voorts zijn een aantal per saldo tekortneutrale fiscale wijzigingen doorgevoerd om het concurrentievermogen van de economie te bevorderen. Daarbij is de belastingdruk op arbeid verlaagd en zijn de verbruiksbelastingen verhoogd. Gezien de hoge overheidsschuld en de spanning op de financiële markten konden de autoriteiten het economisch herstel alleen stimuleren met maatregelen die geen gevolgen voor de begroting hadden. Overeenkomstig de door de Raad bepleite exitstrategie en met het oog op een correctie van het buitensporige tekort in 2011 zal de restrictieve begrotingskoers van 2009, mede gezien de hoge overheidsschuldquote, in 2010 en 2011 worden voortgezet. (6) Overeenkomstig de aanbeveling van de Raad van 7 juli 2009 overeenkomstig artikel 104, lid 7, VEG en overeenkomstig de begroting 2010 die op 30 november 2009 is aangenomen, wordt in het programma voor 2010 gemikt op een begrotingstekort van 3,8 % van het bbp. In het programma wordt voor 2010 gerekend op een stabilisatie van de ontvangsten in nominale termen, hetgeen betekent dat deze in reële termen verder dalen en ook als percentage van het bbp dalen (van 45,9 % in 2009 naar 45 % in 2010). De daling van de ontvangstenquote is voor een groot deel toe te schrijven aan de verdere toename van de negatieve output gap en aan de gevolgen van de groeisamenstelling, die verband houden met het feit dat de netto-uitvoer in de economie een groter gewicht en de binnenlandse vraag dus een lager gewicht krijgt. Om de daling van de ontvangstenquote op te vangen en tegelijk het begrotingssaldo te verbeteren, mikt het programma op een daling van de uitgavenquote (van 49,8 % in 2009 naar 48,8 % in 2010). Deze berust voornamelijk op structurele hervormingen en concrete bezuinigingen in de orde van grootte van 2 % van het bbp (onder meer op het pensioenstelsel, sociale uitkeringen, overheidssalarissen en overdrachten aan de decentrale overheden en aan het openbaar vervoer over lange afstand), die al in 2009 zijn vastgesteld en in 2010 een budgettair effect zullen sorteren. Hoewel deze maatregelen in totaal goed zijn voor meer dan 2 procentpunten van het bbp in 2010, verbetert het structurele tekort dat de diensten van de Commissie op basis van de in het programma voorkomende gegevens hebben herberekend volgens de algemeen aanvaarde methode, met slechts minder dan 0,25 procentpunt van het bbp. Een flink deel van de bezuinigingsmaatregelen was namelijk alleen al nodig om de onderliggende opwaartse trend bij bepaalde uitgaven te neutraliseren. Voorts wordt gerekend op een sterkere daling van de ontvangstenquote dan bij het gebruik van standaardelasticiteiten het geval zou zijn geweest. Dit komt door de licht tekortverhogende aard van de fiscale wijzigingsmaatregelen in 2010 en door de aankoop van extra tabakszegels vóór de verhoging van de accijnzen met ingang van 2010. (7) Het hoofddoel van de middellangetermijnstrategie van het programma is het overheidstekort van 3,8 % van het bbp in 2010 terug te dringen naar minder dan 3 % in 2011 (2,8 %) om uit te komen op 2,5 % in 2012. De tekortdoelstellingen voor 2011 en 2012 resulteren in een herberekend structureel tekort van respectievelijk 1,5 % en 2,5 % van het bbp. Op een structurele verbetering van circa 3 procentpunten van het bbp in 2009 volgt dus een verbetering van 0,1 % van het bbp in 2010 en 2011 (terwijl de diensten van de Commissie in hun najaarsprognoses 2009 nog rekenen op een verslechtering van bijna 1 % van het bbp). In 2012 zou het structurele saldo zelfs met 1 % van het bbp verslechteren. Wat 2011 betreft, wordt ondanks het economisch herstel een verdere daling van de ontvangstenquote verwacht vanwege: i) het grotere gewicht van de netto-uitvoer waardoor de groei minder belastingontvangsten oplevert, ii) het na-ijleffect van de economische krimp, en iii) het besluit in 2009 om de algehele belastingdruk op inkomsten met ingang van 2011 te verminderen. De snellere absorptie van de EU-middelen legt onvoldoende gewicht in de schaal om deze ontwikkelingen te neutraliseren, zodat de ontvangstenquote al met al met 0,8 % van het bbp terugloopt. Het convergentieprogramma bevat een brede opsomming van de mogelijke maatregelen aan de uitgavenzijde die de daling van de ontvangstenquote meer dan goed zouden maken en het tekort op 2,8 % van het bbp zouden brengen. Ze hebben voornamelijk betrekking op een verdere verlaging van de reële lonen in de publieke sector, op een extra sterke verlaging van de sociale uitkeringen in reële termen en op een strenge discipline bij het beheer van de verschillende begrotingsonderdelen. Het gros van deze maatregelen is echter niet nader gespecificeerd. De middellangetermijndoelstelling (MTD) is een structureel tekort van 1,5 % van het bbp, hetgeen gezien de meest recente projecties en het schuldniveau aansluit bij de doelstellingen van het pact. Het programma wil de MTD in 2011 halen. Gezien het structurele saldo dat de diensten van de Commissie volgens de algemeen aanvaarde methode hebben herberekend en gelet op de voor 2010 en 2011 geraamde forse output gap, zal deze doelstelling wellicht reeds in 2010 worden gehaald en in 2011 worden vastgehouden. Dit neemt niet weg dat er meer consolidatie-inspanningen nodig zijn om de MTD in 2011 vast te houden en een structurele achteruitgang in 2012 te voorkomen. De maatregelen voor de doelstelling van 2012 moeten ook beter worden gespecificeerd. (8) De begrotingsresultaten zouden ongunstiger kunnen uitvallen dan in het programma wordt voorspeld. In 2010 kunnen de ontvangsten met 0,25 % van het bbp tegenvallen, met name omdat in het programma vanwege de sluitingsdatum ervan geen rekening is gehouden met het besluit van het constitutionele hof om de algemene, op waarde gebaseerde onroerendgoedbelasting die al door het parlement was aangenomen, nietig te verklaren. Aan de uitgavenzijde wordt een aantal overschrijdingen verwacht in verband met de kosten van de hernationalisatie van de luchtvaartmaatschappij MALEV en omdat de geplande verlaging van de subsidie voor het openbaar vervoer over lange afstand niet volledig met structurele maatregelen is onderbouwd. Het programma rekent ook op extra besparingen op de verschillende begrotingsonderdelen dankzij het onlangs opgezette stelsel van uitgavencontroles door ambtenaren van het ministerie van Financiën, maar dit is nog niet zeker omdat concrete maatregelen ontbreken. Tot slot moeten de eenmalige opbrengsten van 0,25 % van het bbp in 2010 die de verschuiving van bepaalde werknemers en gepensioneerden van de particuliere naar de publieke pijler van het pensioenstelsel zou moeten opleveren, nog worden goedgekeurd in het kader van de kennisgevingsprocedure. Daar staat tegenover dat de mogelijkheid bestaat om begrotingsreserves van rond de 0,5 % van het bbp te bevriezen en bij ongunstige ontwikkelingen extra uitgavenreducties in de orde van grootte van 0,2 % te verrichten. Voor 2011 en 2012 mogen aan zowel de ontvangsten- als de uitgavenzijde van het programma ontsporingen worden verwacht die bovenop de basiseffecten, waaronder het effect van de annulering van de onroerendgoedbelasting, komen. Het programma verwacht een iets sneller economisch herstel en een iets hoger aandeel van de particuliere consumptie-uitgaven in 2011 en daarna dan de diensten van de Commissie, hetgeen inhoudt dat de belastingontvangsten in het programma waarschijnlijk aan de hoge kant zijn. Wat de uitgaven betreft, is het gros van de in het programma opgenomen besparingsmaatregelen om de gestage daling van de ontvangstenquote op te vangen, nog niet met concrete besluiten onderbouwd. Voorts houdt het programma geen rekening met de verliezen van de centrale bank, die op basis van de huidige ramingen zullen leiden tot een stijging van het tekort met 0,1 à 0,2 % van het bbp in 2011 en met 0,3 à 0,4 % in 2012. Tot slot kunnen de uitgaven ook hoger uitvallen door de verliezen van staatsondernemingen. Tegelijk bedragen de begrotingsreserves die bedoeld zijn om ontsporingen op te vangen, slechts zo'n 0,2 % van het bbp in 2011 en 0,4 % in 2012, tegen 0,8 % in 2010. Hoewel de doelstellingen voor het begrotingstekort in de afgelopen jaren zijn gehaald, zijn de risico's die verbonden zijn aan Hongarijes staat van dienst, gezien de substantiële ontsporingen in eerdere jaren hooguit neutraal te noemen. Al met al bestaat er dus een aanzienlijk risico dat de tekortresultaten ongunstiger uitvallen dan volgens het programma de bedoeling is. (9) Voor 2009 wordt de bruto overheidsschuld op 78 % van het bbp geraamd, tegen ongeveer 73 % een jaar eerder. Deze stijging is toe te schrijven aan het overheidstekort en de negatieve nominale bbp-groei. Volgens het programma blijft de schuldquote in de gehele programmaperiode boven de in het Verdrag vastgelegde referentiewaarde. Voor 2010 wordt op een verdere stijging tot 79 % van het bbp gerekend. Daarna zou de quote weer teruglopen naar 77 % en 73,5 % in respectievelijk 2011 en 2012. De verwachte verbetering van de macro-economische omstandigheden en het feit dat vanaf 2011 een begin wordt gemaakt met de aflossing van de internationale economische bijstand, zijn de voornaamste factoren achter deze positieve ontwikkelingen. Gezien de negatieve risico's waaraan de begrotingsdoelstellingen onderhevig zijn, en de mogelijke stock flow adjustments zou de schuldquote zich vooral vanaf 2011 aanzienlijk minder gunstig kunnen ontwikkelen dan in het programma wordt voorspeld. Vanaf 2010 neemt de schuldquote in voldoende mate af in de richting van de referentiewaarde. (10) Uit schuldprojecties op middellange termijn tot 2020 waarbij wordt aangenomen dat de bbp-groei slechts geleidelijk weer zal aantrekken tot het niveau van voor de crisis en dat de belastingquotes zullen terugkeren naar het niveau van voor de crisis, blijkt dat de in het programma beoogde begrotingsontwikkeling op zich zou volstaan om de schuldquote in 2020 te stabiliseren. (11) Volgens de ramingen zullen de toekomstige leeftijdsgerelateerde uitgaven door de pensioenhervormingen van 2009 in geringere mate stijgen en na deze hervormingen duidelijk onder het EU-gemiddelde liggen. De begrotingssituatie van 2009 op basis van het programma is ten opzichte van de uitgangssituatie op basis van het vorige programma verbeterd. Daardoor zijn de budgettaire gevolgen van de vergrijzing voor het houdbaarheidstekort sterk verzacht. Als gezorgd wordt voor hogere primaire overschotten op middellange termijn en de pensioenhervormingen onverkort worden doorgevoerd, zoals al volgens het programma de bedoeling is, kunnen de in het houdbaarheidsverslag 2009 van de Commissie ( 2 ) als middelgroot aangemerkte risico's voor de houdbaarheid van de overheidsfinanciën op lange termijn worden beperkt. Na de validering van de op de pensioen-hervorming van 2009 gebaseerde prognoses door het EPC, in februari 2010, geven de bijgewerkte houdbaarheidsberekeningen aan dat het houdbaarheidsrisico gering is. (12) Wat de institutionele kenmerken van de overheidsfinanciën betreft, is de invoering van het nieuwe begrotingskader dat op de wet op de budgettaire verantwoording (WBV) en op de gewijzigde organieke wet van november 2008 berust, een van de belangrijkste recente ontwikkelingen. Al met al zal het nieuwe begrotingskader naar verwachting leiden tot een verbetering van de transparantie en houdbaarheid van de overheidsfinanciën. In de WBV is bepaald dat de toekomstige primaire saldi voortaan in een middellangetermijnkader moeten worden vastgesteld overeenkomstig de „reëleschuldregel”. Ook is op basis van de WBV een onafhankelijke begrotingsraad ingesteld, die inmiddels is met zijn werkzaamheden is gestart. De begroting voor 2010 voldoet al in grote lijnen aan het nieuwe begrotingskader en de begroting voor 2011 zal in haar geheel moeten voldoen aan alle elementen van dit kader. Wat het begrotingskader betreft, is een andere belangrijke ontwikkeling de parlementaire goedkeuring in december 2009 van de wet op de juridische status en het financieel beheer van begrotingsinstellingen. De nieuwe wetgeving vult de bestaande regelgeving aan met een reeks nieuwe elementen, zoals nadere operationele en financiële beheersvoorschriften voor de verschillende begrotingsinstellingen, en met een uniform kader voor het gebruik van Hongaarse en EU-middelen. Het is echter nog te vroeg om te beoordelen of het nieuwe kader effectief is in die zin dat het zorgt voor een verbetering van het begrotingsbeheer en voor een solide begrotingsbeleid. (13) Hongarije kent een hoge algehele belastingdruk in combinatie met hoge overheidsuitgaven. De regering heeft diverse maatregelen genomen om het belastingstelsel in brede zin en op budgettair neutrale wijze te hervormen teneinde het economische concurrentievermogen met een verschuiving van de belastingdruk van arbeid naar consumptie te vergroten. Recente arresten van het constitutionele hof en de voor 2011 geplande verlaging van de inkomstenbelasting brengen evenwel een ontvangstenderving mee die nog niet met concrete maatregelen is ondervangen, hoewel evenmin kan worden uitgesloten dat de onroerendgoedbelasting wordt aangepast en opnieuw wordt ingediend. Aan de uitgavenzijde zijn de primaire uitgaven in de periode 2000-2009 sneller gestegen dan het nominale bbp. Wat de reductie van de overheidsuitgaven betreft, zal vooral het hoofd moeten worden geboden aan de verwachte stijging van de overheidsuitgaven in verband met de vergrijzing. De hervormingen in het pensioenstelsel die in het verleden, en met name in mei 2009, zijn doorgevoerd, zouden moeten leiden tot een lagere stijging van de pensioenkosten en ook tot een groter arbeidsaanbod en daarmee tot een hoger groeipotentieel. In de toekomst zou een verhoging van de pensioengerechtigde leeftijd die aansluit bij levensverwachting, de kwaliteit van de overheidsfinanciën ten goede kunnen komen. Een beperking van de omvang van de overheid en een verhoging van de efficiëntie van het openbaar bestuur, bijvoorbeeld op het gebied van onderwijs en gezondheidszorg, kunnen eveneens tot grote welvaartswinst leiden en uiteindelijk voor ruimte zorgen om de belasting op arbeid verder te verlagen. (14) Al met al strookt de in het programma beschreven begrotingsstrategie voor 2010 in grote lijnen met de aanbevelingen van de Raad overeenkomstig artikel 104, lid 7, VEG, aangezien de forse risico's waaraan de resultaten onderhevig zijn, ten minste deels worden geneutraliseerd door de mogelijkheid om begrotingsreserves te bevriezen en bij onvoorziene ontwikkelingen extra uitgavenreducties vast te stellen. Vanaf 2011 strookt de begrotingsstrategie gezien de risico's wellicht niet met de aanbevelingen van de Raad. Ook staat het nog niet vast dat de structurele aanpassing van cumulatief 0,5 % van het bbp in 2010-2011 wordt gerealiseerd. Met name zijn de besparingsmaatregelen om het streefcijfer voor 2011 te halen, slechts ten dele gespecificeerd en nog niet vastgesteld, en ontbreken deze voor 2012 helemaal. Voorts is het niet uitgesloten dat de prognoses van de belastingontvangsten voor beide jaren aan de hoge kant blijken te zijn. Tegelijk zijn de begrotingsreserves in vergelijking met 2010 vrij gering zodat het uiteindelijke tekort substantieel ongunstiger kan uitvallen en het buitensporige tekort mogelijk niet op tijd wordt gecorrigeerd, tenzij verdere consolidatiemaatregelen worden genomen. Gelet op deze risico's voor de begrotingsdoelstellingen is de strategie mogelijk evenmin toereikend om de bruto-overheidsschuldquote op een sterk neerwaarts pad te brengen. Om deze risico's te ondervangen en het expansieve beleid voor 2012, dat niet met het pact strookt, te corrigeren moet de strategie worden onderbouwd met volledig gespecificeerde maatregelen vanaf 2011 en is met name in de laatste jaren een sterkere consolidatie geboden. (15) Wat de in de gedragscode voor stabiliteits- en convergentieprogramma's gespecificeerde gegevensvereisten betreft, vertoont het programma enkele lacunes in de verplichte en facultatieve gegevens ( 3 ) . In de aanbevelingen die de Raad op 7 juli 2009 overeenkomstig artikel 104, lid 7, heeft gedaan om aan de buitensporigtekortsituatie een einde te maken, wordt Hongarije tevens verzocht in een apart hoofdstuk in de geactualiseerde convergentieprogramma's verslag uit te brengen over de vorderingen die bij de uitvoering van de aanbevelingen van de Raad zijn gemaakt. Hongarije heeft daaraan gehoor gegeven. De algehele conclusie luidt dat het begrotingstekort is gestabiliseerd ondanks de grote economische krimp in 2009 als gevolg van de financiële crisis. Na de sterk restrictieve begrotingskoers van 2009 en de twee jaar daarvoor zal Hongarije in 2010 en 2011 een min of meer neutrale en in 2012 een expansieve begrotingskoers volgen. Volgens het programma zou dit in 2011 moeten leiden tot een correctie van het buitensporige tekort en de verwezenlijking van de MTD. De bruto-overheidsschuldquote blijft tot 2010 naar verwachting stijgen en zet in 2011 een daling in, waarmee de schuld weer op een neerwaarts pad komt. Het begrotingstraject beoogt evenwel slechts een geringe structurele verbetering in 2010, geen verbetering in 2011 en een verslechtering in 2012. Dit traject is, met name in de laatste jaren, ook nog aan forse neerwaartse risico's onderhevig. In 2010 kunnen de annulering van de onroerendgoedbelasting en de neerwaartse risico's die met name verbonden zijn aan de behoefte aan extra financiering voor het openbaar vervoer, tot op zekere hoogte worden geneutraliseerd door een bevriezing van begrotingsreserves en door extra uitgavenbeperkingen van 0,2 % van het bbp bij onvoorziene ontwikkelingen. Voor de laatste jaren vloeien risico's voort uit het feit dat het macro-economische scenario van het programma iets te optimistisch is en dat het gros van de maatregelen die aan het begrotingstraject ten grondslag liggen, ongespecificeerd blijft en nog niet is goedgekeurd. Daarom staat niet vast dat het buitensporige tekort overeenkomstig de aanbeveling die de Raad op 7 juli 2009 overeenkomstig artikel 104, lid 7, VEG heeft gedaan, in 2011 wordt gecorrigeerd en dat daarna een verdere consolidatie tot stand komt, en zal het nodig zijn om de bezuinigingsmaatregelen te specificeren en de consolidatie-inspanningen vanaf 2011 te intensiveren. Het programma bevat de kernpunten van het nieuwe begrotingskader; er moet echter voor een betere naleving worden gezorgd. Gezien de bovenstaande beoordeling en ook gezien de aanbeveling van 7 juli 2009 overeenkomstig artikel 104, lid 7, VEG wordt Hongarije verzocht: i) ervoor te zorgen dat de tekortdoelstelling voor 2010 van 3,8 % van het bbp wordt gehaald door de uitgaven strak in de hand te houden en door begrotingsreserves eventueel te bevriezen en bij onvoorziene ontwikkelingen extra uitgavenbeperkingen ten uitvoer te leggen, indien nodig; ii) de maatregelen te specificeren die aan de begrotingsdoelstellingen vanaf 2011 ten grondslag liggen, en klaar te staan om de budgettaire inspanning te intensiveren indien de risico's die voortvloeien uit het feit dat het programmascenario gunstiger is dan het scenario waarop de aanbeveling overeenkomstig artikel 104, lid 7, VEG berust, zich daadwerkelijk voordoen, teneinde ervoor te zorgen dat het tekort in 2011 wordt teruggedrongen tot onder de 3 % van het bbp; en de strategie voor 2012 aanzienlijk te versterken om te zorgen voor een aanpassing richting de MTD, zulks overeenkomstig de vereisten van het stabiliteits- en groeipact; iii) de kwaliteit van de overheidsfinanciën te verbeteren door voor 2011 een begroting op te stellen en goed te keuren die volledig met het begrotingskader verenigbaar is, en door uitgavenmatiging te ondersteunen middels een verdere hervorming van het overheidsapparaat en door de situatie van verlieslijdende ondernemingen te verhelpen middels structurele hervormingen. Vergelijking van de belangrijkste macro-economische en budgettaire prognoses 2008 2009 2010 2011 2012 Reëel BBP (Verandering in %) CP Jan 2010 0,6 –6,7 –0,3 3,7 3,8 COM nov 2009 0,6 –6,5 –0,5 3,1 n.b. CP dec 2008 1,3 –0,9 1,6 2,5 n.b . HICP-inflatie (%) CP jan 2010 6,1 4,2 4,1 2,3 2,6 COM nov 2009 6,0 4,3 4,0 2,5 n.b. CP dec 2008 6,2 4,5 3,2 3,0 n.b . Output gap ( 4 ) (% van het potentiële BBP) CP jan 2010 2,6 –4,8 –5,6 –2,8 –0,1 COM nov 2009 ( 5 ) 2,9 –4,0 –4,7 –2,0 n.b. CP dec 2008 2,3 –0,1 0,4 n.b . n.b . Financieringsoverschot/-tekort t.o.v. het buitenland (% van het bbp) CP jan 2010 –6,2 2,2 1,6 1,5 1,4 COM nov 2009 –5,6 0,5 0,3 0,4 n.b. CP dec 2008 –5,1 –3,7 –2,5 –1,6 n.b . Overheidsontvangsten (% van het bbp) CP jan 2010 45,5 45,9 45,0 44,2 43,3 COM nov 2009 45,5 45,9 45,1 45,1 n.b. CP dec 2008 45,2 45,8 46,0 45,8 n.b . Overheidsuitgaven (% van het bbp) CP jan 2010 49,3 49,8 48,8 47,0 45,8 COM nov 2009 49,3 50,0 49,4 49,0 n.b. CP dec 2008 48,6 48,4 48,5 48,0 n.b . Overheidssaldo (% van het bbp) CP jan 2010 –3,8 –3,9 –3,8 –2,8 –2,5 COM nov 2009 –3,8 –4,1 –4,2 –3,9 n.b. CP dec 2008 –3,4 –2,6 –2,5 –2,2 n.b . Primair saldo (% van het BBP) CP jan 2010 0,4 0,5 0,5 1,0 1,2 COM nov 2009 0,4 0,2 –0,1 –0,2 n.b. CP dec 2008 0,6 1,9 2,0 2,2 n.b . Voor conjunctuurinvloeden gecorrigeerd saldo ( 4 ) (% van het BBP) CP jan 2010 –5,0 –1,7 –1,3 –1,5 –2,5 COM nov 2009 –5,1 –2,2 –2,1 –3,0 n.b. CP dec 2008 –4,3 –2,8 –3,2 n.b . n.b . Structureel saldo ( 6 ) (% van het BBP) CP jan 2010 –4,6 –1,6 –1,5 –1,5 –2,5 COM nov 2009 –4,8 –2,1 –2,1 –3,0 n.b. CP dec 2008 –4,0 –2,8 –3,2 n.b . n.b . Bruto overheidsschuld (% van het BBP) CP jan 2010 72,9 78,0 79,0 76,9 73,6 COM nov 2009 72,9 79,1 79,8 79,1 n.b. CP dec 2008 71,1 72,5 72,2 69,0 n.b . Convergentieprogramma (CP); prognoses van november 2009 van de diensten van de Commissie (COM); berekeningen van de diensten van de Commissie . ( 1 ) PB L 209 van 2.8.1997, blz. 1 . De documenten waarnaar in deze tekst wordt verwezen, zijn te vinden op: http://ec.europa.eu/economy_finance/sgp/index_en.htm ( 2 ) In zijn conclusies van 10 november 2009 over de houdbaarheid van de overheidsfinanciën „roept de Raad de lidstaten op in hun komende stabiliteits- en convergentieprogramma's op houdbaarheid gerichte strategieën centraal te stellen” en verzoekt hij voorts „de Commissie om, tezamen met het Comité voor de economische politiek en het Economisch en Financieel Comité, nog voor het volgende houdbaarheidsverslag de methodes ter beoordeling van de langetermijnhoudbaarheid van de overheidsfinanciën nader uit te werken”. Het volgende houdbaarheidsverslag is voor 2012 gepland. ( 3 ) Met name ontbreken de verplichte informatie over de nominale effectieve wisselkoers en facultatieve gegevens over onder meer de overheidsuitgaven naar functie en de uitsplitsing van de stock-flow adjustments. ( 4 ) In de programma's vermelde output gaps en conjunctuurgezuiverde saldi, zoals herberekend door de diensten van de Commissie op basis van de in de programma's voorkomende informatie. ( 5 ) Op basis van een geraamde potentiële groei van achtereenvolgens 0,8 %, 0,3 %, 0,2 % en 0,3 in de periode 2008-2011. ( 6 ) Voor conjunctuurinvloeden gecorrigeerd saldo ongerekend eenmalige en andere tijdelijke maatregelen. De eenmalige en andere tijdelijke maatregelen zijn volgens het meest recente programma goed voor 0,4 % van het bbp in 2008 en 0,1 % van het bbp in 2009 (voor beide jaren tekortverlagend) en 0,2 % van het bbp in 2010 (tekortverhogend) en zijn volgens de prognoses van november 2009 van de diensten van de Commissie goed voor 0,3 % van het bbp in 2008 en 0,1 % van het bbp in 2009 (voor beide jaren tekortverlagend). Bronnen: Convergentieprogramma (CP); prognoses van november 2009 van de diensten van de Commissie (COM); berekeningen van de diensten van de Commissie .",
  "source": "EUR LEX"
}