{
  "url": "http://www.w3.org/1999/xhtml\">",
  "content": "L_2011227NL.01000901.xml 2.9.2011 NL Publicatieblad van de Europese Unie L 227/9 UITVOERINGSVERORDENING (EU) Nr. 875/2011 VAN DE COMMISSIE van 31 augustus 2011 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 augustus 2011. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling GN-code Motivering (1) (2) (3) Onderwaterbehuizing voor digitale camera's, hoofdzakelijk vervaardigd van kunststof in de zin van aantekening 1 op hoofdstuk 39. Het product bestaat uit twee doorzichtige helften die zijn voorzien van handbediende drukknoppen, besturings- of bedieningsknoppen van metaal en raampjes met krammen van kunststof. Het kan ook worden voorzien van een antireflex-schermbeveiliging, een drager en een extra handgreep. De waterdichte behuizing heeft vooraan een holte waar de lens in past, bestaande uit een glazen raampje en een metalen ring met een inwendige schroefdraad voor hulplenzen. Achteraan is een zacht beklede ruimte voor de zoeker van de camera. Het product is bestemd om een complete digitale camera te bevatten en maakt het mogelijk de camera te gebruiken in een vochtige of stofrijke omgeving. (Zie foto's 1 en 2) ( 1 ) 3926 90 97 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur, aantekening 1 op hoofdstuk 39, en de tekst van de GN-codes 3926, 3926 90 en 3926 90 97. Indeling onder post 4202 als een foedraal voor camera's is uitgesloten. Foedralen voor camera's zijn onder post 4202 begrepen. De onderwaterbehuizing is echter niet alleen maar een houder voor digitale camera's maar een product met een eigen functie. Gelet op de aanwezigheid van drukknoppen en besturings- of bedieningsknoppen mag het product niet worden beschouwd als een houder. Indeling onder post 8529 is uitgesloten omdat het artikel, hoewel het een cameratoebehoren is, niet als een deel van een digitale camera kan worden aangemerkt omdat het niet essentieel is voor de werking van een digitale camera. Indeling onder de posten 9006 of 9007 overeenkomstig aantekening 2 b) op hoofdstuk 90 is eveneens uitgesloten omdat onder deze posten traditionele foto- en filmcamera's zijn begrepen, geen digitale camera's. Het product bestaat uit verschillende materialen en moet daarom worden ingedeeld naar het materiaal waaraan het product zijn wezenlijk karakter ontleent, bij toepassing van algemene regel 3 b). Omdat het product zijn wezenlijk karakter ontleent aan de kunststof moet het worden ingedeeld onder post 3926 als ander artikel van kunststof van GN-code 3926 90 97. Foto 1 Foto 2 ( 1 ) De foto's zijn louter ter informatie.",
  "source": "EUR LEX"
}