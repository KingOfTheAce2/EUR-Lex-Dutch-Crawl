{
  "url": "http://www.w3.org/1999/xhtml\">",
  "content": "L_2009269NL.01002601.xml 14.10.2009 NL Publicatieblad van de Europese Unie L 269/26 BESLUIT VAN DE COMMISSIE van 13 oktober 2009 tot vaststelling van een financieringsbesluit voor een voorbereidende actie inzake controleposten voor 2009 (2009/755/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 1 ) , en met name op artikel 49, lid 6, onder b), en artikel 75, lid 2, Gelet op Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 2 ) (hierna de „uitvoeringsvoorschriften” genoemd), en met name op artikel 90, Overwegende hetgeen volgt: (1) Een van de actiegebieden, vastgesteld in de mededeling van de Commissie aan het Europees Parlement en de Raad betreffende een communautair actieplan inzake de bescherming en het welzijn van dieren 2006-2010 ( 3 ) , is de verhoging van de huidige minimumnormen voor dierenbescherming en -welzijn naar aanleiding van nieuwe wetenschappelijke gegevens en sociaaleconomische beoordelingen alsook het garanderen van een doeltreffende handhaving. (2) Ter verbetering van het welzijn van bepaalde categorieën vervoerde dieren stelt de communautaire wetgeving voorschriften vast betreffende de maximale reistijden waarna de dieren uitgeladen, gevoederd en gedrenkt moeten worden en een rusttijd moeten krijgen. Dergelijke verplichte onderbrekingen bij het langeafstandsvervoer van dieren vinden plaats in controleposten, als omschreven in artikel 1, lid 1, van Verordening (EG) nr. 1255/97 van de Raad van 25 juni 1997 betreffende de communautaire criteria voor controleposten en tot aanpassing van het in Richtlijn 91/628/EEG bedoelde reisschema ( 4 ) . (3) Door het toegenomen langeafstandsvervoer van dieren over de weg is het nodig dat de controleposten worden verbeterd. In overleg met de belanghebbenden en aan de hand van hun technische expertise moeten kwaliteitscriteria voor controleposten worden vastgesteld en moet worden bepaald welke strategieën in de Gemeenschap moeten worden ontwikkeld om het gebruik ervan door de vervoerders te verbeteren. (4) Bovendien zijn er op bepaalde plaatsen geen controleposten en is een aantal bestaande controleposten van slechte kwaliteit. Daarom moet een voorbereidende actie worden uitgevoerd die de bouw of de renovatie van bepaalde controleposten omvat. (5) In 2008 is door de Commissie een oproep tot het indienen van voorstellen voor een soortgelijke voorbereidende actie gepubliceerd, maar geen van de ontvangen voorstellen voldeed aan de minimumcriteria van de oproep wegens het gebrek aan voldoende informatie over de economische levensvatbaarheid van de projecten en de medefinancieringsbron. (6) Het is dienstig dat voor die voorbereidende actie financiële middelen van de Gemeenschap worden verstrekt. In de algemene begroting van de Europese Unie voor 2009 heeft de begrotingsautoriteit 4 000 000 EUR toegewezen voor een voorbereidende actie inzake controleposten. (7) Dit besluit vormt een financieringsbesluit in de zin van artikel 75, lid 2, van Verordening (EG, Euratom) nr. 1605/2002 en artikel 90 van Verordening (EG, Euratom) nr. 2342/2002. (8) Overeenkomstig artikel 83 van Verordening (EG, Euratom) nr. 1605/2002 moet tot betaalbaarstelling, afgifte van betalingsopdrachten en betaling van uitgaven worden overgegaan binnen de in de uitvoeringsvoorschriften vastgestelde termijnen. (9) Voor de uitvoering van dit besluit wordt de term „belangrijke wijziging” omschreven in de zin van artikel 90, lid 4, van Verordening (EG, Euratom) nr. 2342/2002, BESLUIT: Artikel 1 De voorbereidende actie, als vastgesteld in de bijlage, („de voorbereidende actie”) wordt goedgekeurd. Artikel 2 Voor de uitvoering van dit besluit geldt de definitie van „controlepost” in artikel 1, lid 1, van Verordening (EG) nr. 1255/97. Artikel 3 De maximumbijdrage van de Gemeenschap voor de uitvoering van de voorbereidende actie wordt vastgesteld op 4 000 000 EUR, te financieren uit begrotingsonderdeel 17 04 03 03 van de algemene begroting van de Europese Unie voor 2009. Artikel 4 1.   De ordonnateur kan wijzigingen in dit besluit die niet als belangrijk worden beschouwd in de zin van artikel 90, lid 4, van Verordening (EG, Euratom) nr. 2342/2002 goedkeuren overeenkomstig de beginselen van goed financieel beheer en evenredigheid. 2.   Gecumuleerde wijzigingen in de toewijzingen voor de onder de voorbereidende actie vallende acties die niet meer bedragen dan 10 % van de maximale bijdrage, als bedoeld in artikel 3, worden niet als belangrijk beschouwd in de zin van artikel 90, lid 4, van Verordening (EG, Euratom) nr. 2342/2002, mits zij de aard en de doelstelling van de voorbereidende actie niet significant aantasten. Gedaan te Brussel, 13 oktober 2009. Voor de Commissie Androulla VASSILIOU Lid van de Commissie ( 1 ) PB L 248 van 16.9.2002, blz. 1 . ( 2 ) PB L 357 van 31.12.2002, blz. 1 . ( 3 ) COM(2006) 13 definitief. ( 4 ) PB L 174 van 2.7.1997, blz. 1 . BIJLAGE VOORBEREIDENDE ACTIE INZAKE CONTROLEPOSTEN VOOR 2009 1.1. Inleiding Deze voorbereidende actie omvat twee uitvoeringsmaatregelen voor 2009. Op grond van de doelstellingen van de voorbereidende actie zijn de toewijzing van de begrotingsmiddelen en de hoofdacties als volgt: — voor aanbesteding (uitgevoerd in direct gecentraliseerd beheer): 200 000 EUR — voor subsidies (uitgevoerd in direct gecentraliseerd beheer of onder indirect gecentraliseerd beheer, als de delegatie geschiedt aan uitvoerende agentschappen): 3 800 000 EUR 1.2. Aanbesteding: Beoordeling van de haalbaarheid van een certificeringsregeling voor kwalitatief hoogwaardige controleposten De totale in 2009 voor aanbestedingscontracten uitgetrokken begrotingsmiddelen bedragen 200 000 EUR. RECHTSGRONDSLAG Voorbereidende actie in de zin van artikel 49, lid 6, onder b), van Verordening (EG, Euratom) nr. 1605/2002. BEGROTINGSONDERDEEL 17 04 03 03 INDICATIEF AANTAL EN TYPE VOORGENOMEN CONTRACTEN Een studie ter beoordeling van de haalbaarheid van een certificeringsregeling voor controleposten. ONDERWERP VAN DE VOORGENOMEN CONTRACTEN De studie heeft tot doel informatie te verzamelen over de huidige status van de controleposten en het gebruik daarvan in de Gemeenschap om te bepalen op grond van welke kwaliteitscriteria kwalitatief hoogwaardige controleposten kunnen worden gedefinieerd. De studie moet ook de haalbaarheid van een certificeringsregeling voor dergelijke controleposten onderzoeken. IMPLEMENTATIE De implementatie wordt direct door directoraat-generaal Gezondheid en consumenten uitgevoerd. INDICATIEF TIJDSCHEMA VOOR HET LANCEREN VAN DE AANBESTEDINGSPROCEDURE De uitvoering van de studie mag volgens plan niet meer dan zes maanden duren en vindt plaats in de context van een raamcontract. De oproepen voor het verlenen van de aanbestede diensten worden na de vaststelling van dit besluit gelanceerd. SPECIFIEK CONTRACT De studie wordt uitgevoerd in het kader van het evaluatieraamcontract 2009-2013 van directoraat-generaal Gezondheid en consumenten; Ref/Contractevaluatie, effectbeoordeling en bijbehorende diensten: partij 3, voedselketen SANCO/2008/2001/055 partij 3. 1.3. Subsidies voor de bouw of de renovatie van controleposten Er worden subsidies toegekend door middel van een schriftelijke overeenkomst („subsidieovereenkomst”). RECHTSGRONDSLAG Voorbereidende actie in de zin van artikel 49, lid 6, onder b), van Verordening (EG, Euratom) nr. 1605/2002. BEGROTINGSONDERDEEL 17 04 03 03 PRIORITEITEN VAN HET JAAR, TE VERWEZENLIJKEN DOELSTELLINGEN EN VERWACHTE RESULTATEN Door het toegenomen langeafstandsvervoer van dieren over de weg is het nodig dat de controleposten, waar de dieren moeten rusten, worden verbeterd. Ten behoeve van de gezondheid en het welzijn van de dieren zijn specifieke maatregelen ingevoerd om stress bij de dieren en de verspreiding van infectieziekten te vermijden. Het doel van de actie is het gebruik van de controleposten te vergroten en kwalitatief hoogwaardige controleposten te bevorderen. BESCHRIJVING EN DOEL VAN DE UITVOERINGSMAATREGEL De actie bestaat in het bouwen of renoveren van kwalitatief hoogwaardige controleposten met het oog op de validatie van een experimentele certificeringsregeling op grond van de resultaten van de haalbaarheidsstudie. Verwacht wordt dat de actie een economisch levensvatbare certificeringsregeling voor kwalitatief hoogwaardige controleposten zal aanmoedigen met het oog op de verbetering van het welzijn van over lange afstanden vervoerde dieren. IMPLEMENTATIE De implementatie wordt direct door directoraat-generaal Gezondheid en consumenten uitgevoerd. TIJDSCHEMA EN INDICATIEF BEDRAG VAN DE OPROEP TOT HET INDIENEN VAN VOORSTELLEN/RECHTSTREEKSE GUNNING Er wordt een enkele oproep tot het indienen van voorstellen voor een bedrag van 3 800 000 EUR gepubliceerd. De actie moet worden uitgevoerd binnen 24 maanden na de ondertekening van de subsidieovereenkomst. De oproep tot het indienen van voorstellen wordt gelanceerd na de voltooiing van de studie ter beoordeling van de haalbaarheid, als bedoeld in punt 1.2. MAXIMAAL MOGELIJK MEDEFINANCIERINGSPERCENTAGE 70 % ESSENTIËLE SELECTIE- EN GUNNINGSCRITERIA — Selectiecriteria: — Financiële draagkracht van de aanvrager: — De aanvragers moeten aantonen dat zij over de nodige financiële draagkracht beschikken om de te financieren actie uit te voeren. — De aanvragers moeten aantonen dat zij beschikken over de nodige eigen middelen voor de medefinanciering van de actie en het beheer van de nodige cashflow voor het projectmanagement. Het bedrag van de subsidie aan een begunstigde mag niet meer belopen dan het totale bedrag van zijn/haar eigen kapitaal en langetermijnschuld. — Vak- en beroepsbekwaamheid van de aanvrager: — De aanvragers moeten beschikken over de nodige vak- en beroepsbekwaamheid om de te financieren actie uit te voeren. Zij moeten bewijsstukken overleggen betreffende hun kennis en ervaring op het gebied van infrastructuur voor dieren en het vervoer van dieren. Zij moeten verklaringen en beschrijvingen verstrekken betreffende in de laatste drie jaren door hen uitgevoerde projecten en activiteiten, met name projecten in verband met het thema in kwestie. Zij moeten voor elk lid van hun team een gedetailleerd curriculum vitae verstrekken en het bewijs leveren van de managementcapaciteiten van de projectleider en -beheerder, met inbegrip van zijn of haar onderwijsloopbaan, graden en diploma’s, beroepservaring, onderzoekswerk en publicaties. — De aanvragers moeten aantonen dat de organisaties die aan de actie willen deelnemen, de doelstellingen van het project onderschrijven en voorstander zijn van het beginsel om een certificeringssysteem voor controleposten in te voeren, dat door deze actie in praktijk moet worden gebracht. Zij moeten bewijsstukken overleggen betreffende de contactpersonen en internationale belanghebbenden die zij van plan zijn te raadplegen, met name wat de certificering betreft, en op wier middelen zij van plan zijn een beroep te doen tijdens de uitvoering van de voorbereidende actie. — Gunningscriteria: — De volgende algemene gunningscriteria zijn van toepassing: — deugdelijkheid van de aanpak (20 %); — organisatie van de werkzaamheden en mate van betrokkenheid van de bevoegde autoriteiten/organisaties in de lidstaten waarop de actie betrekking heeft (30 %); — relevantie van het project op communautair niveau en multiplicatoreffect (30 %); — kosten-batenverhouding van het project (20 %). VORM VAN DE SUBSIDIE Schriftelijke overeenkomst",
  "source": "EUR LEX"
}