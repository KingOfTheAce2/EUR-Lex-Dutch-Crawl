{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002A0226(04):NL:HTML\">",
  "content": "EUR-Lex - 32002A0226(04) - NL Avis juridique important | 32002A0226(04) Advies van de Raad van 12 februari 2002 over het geactualiseerde stabiliteitsprogramma van Griekenland voor de periode 2001-2004 Publicatieblad Nr. C 051 van 26/02/2002 blz. 0005 - 0005 Advies van de Raad van 12 februari 2002 over het geactualiseerde stabiliteitsprogramma van Griekenland voor de periode 2001-2004 (2002/C 51/04) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), met name op artikel 5, lid 3, Gelet op de aanbeveling van de Commissie, Na raadpleging van het Economisch en Financieel Comité, HEEFT HET VOLGENDE ADVIES UITGEBRACHT: Op 12 februari 2002 heeft de Raad het in 2001 geactualiseerde stabiliteitsprogramma van Griekenland voor de periode 2001-2004 besproken. De reële BBP-groei is in 2001 met 4,1 % krachtig gebleven, al is hij vanwege de verslechtering van de externe omgeving lager uitgevallen dan in het stabiliteitsprogramma van 2000 werd voorspeld. De opflakkering van de inflatie onder invloed van de in 2000 opgelopen energieprijzen is sedert de zomer van 2001 weliswaar aan het afzwakken, maar deze gunstige ontwikkeling kan in de komende maanden vertragen. Volgens het geactualiseerde programma zal het overheidsoverschot in 2001 naar raming 0,1 % van het BBP bedragen (met inbegrip van de niet in de begroting opgenomen UMTS-opbrengsten ten belope van 0,4 % van het BBP) in plaats van 0,5 % van het BBP zoals in het stabiliteitsprogramma van 2000 was voorspeld. In het geactualiseerde stabiliteitsprogramma wordt voor de periode 2002-2004 uitgegaan van een jaarlijkse gemiddelde reële BBP-groei van circa 4 %, tegen 5,4 % in het stabiliteitsprogramma van 2000. De Raad acht de voorspelde reële BBP-groei, die door hoge particuliere en openbare investeringen zal worden geschraagd, haalbaar. De Raad merkt op dat de begroting naar verwachting gedurende de gehele programmaperiode zowel in reëel als in voor conjunctuurinvloeden gecorrigeerd opzicht een overschot te zien zal geven, waarmee zij voldoet aan het in het stabiliteits- en groeipact neergelegde vereiste dat de begroting vrijwel in evenwicht moet zijn of een overschot dient te vertonen. De Raad neemt er nota van dat thans wordt verwacht dat de schuldquote zal afnemen van 99,6 % van het BBP in 2001 tot 90,0 % van het BBP in 2004 in plaats van 84,0 % van het BBP zoals in het stabiliteitsprogramma van 2000 werd voorspeld. De Raad stelt tevens vast dat de verbetering van het overheidssaldo in de periode 2002-2004 hoofdzakelijk toe te schrijven is aan de gestage daling van de rentebetalingen; er zijn daarentegen geen bezuinigingen op de lopende primaire uitgaven gepland. Voorts loopt het weliswaar tot 2004 hoog blijvende primaire overheidsoverschot in verhouding tot het BBP gedurende de gehele periode geleidelijk terug. De Raad moedigt de Griekse overheid sterk aan onmiddellijk een duidelijke bindende norm voor de lopende primaire uitgaven vast te stellen, zoals hij in zijn advies over het stabiliteitsprogramma van 2000 had aanbevolen(2). Gelet op de hoge schuldquote acht de Raad het aangewezen dat grote primaire overschotten van meer dan 6 % van het BBP gehandhaafd worden en dat, zo nodig, meer begrotingsinspanningen worden gedaan. Op korte termijn moeten de prijsontwikkelingen scherp in het oog worden gehouden, zeker in verband met de aanstaande loononderhandelingen. In het licht van de nog steeds zeer hoge schuldquote en de verwachte stijging van de begrotingskosten als gevolg van de vergrijzing van de bevolking dringt de Raad er voorts bij de Griekse regering op aan het huidige gunstige macro-economische klimaat te baat te nemen om de overheidsschuld zo snel mogelijk terug te dringen. De Raad merkt op dat de in het programma geplande schuldreductie zich in een veel trager tempo voltrekt dan op grond van de geschatte BBP-groei en het voorspelde primaire overschot mocht worden verwacht. De Raad verzoekt de Griekse overheid in de komende geactualiseerde programma's meer gedetailleerde informatie te verstrekken over de financiële transacties, zodat een beter inzicht in de schuldontwikkeling mogelijk wordt. De Raad merkt op dat de versterking van de structurele hervormingen een essentiële economische beleidsdoelstelling van het geactualiseerde programma is; de Raad is van oordeel dat hoewel de afgelopen jaren op dit terrein reeds aanzienlijke vorderingen zijn gemaakt, de structurele hervormingen op de product-, diensten- en arbeidsmarkten moeten worden voortgezet om deze markten efficiënter te maken en het concurrentievermogen van de economie te versterken; de Raad moedigt de regering ertoe aan de noodzakelijke hervormingen snel ten uitvoer te leggen. De Raad juicht het regeringsvoornemen toe om de budgettering en het beheer van de uitgaven in de overheidssector te hervormen. De Raad is ingenomen met de in het geactualiseerde programma verstrekte informatie over de houdbaarheid van de overheidsfinanciën op lange termijn. Volgens de Raad is het gevaar groot dat de begroting in de toekomst als gevolg van de vergrijzing uit evenwicht raakt; de Raad is tevens van mening dat het overheidspensioenstelsel moet worden hervormd. De Raad merkt op dat er in 2001 op dit terrein geen vooruitgang is geboekt en dat het geactualiseerde programma geen enkel specifiek plan of tijdschema voor een pensioenhervorming bevat. De Raad beveelt dan ook aan dat de regering onverwijld werk maakt van de hervorming van het pensioenstelsel. (1) PB L 209 van 2.8.1997. (2) PB C 77 van 9.3.2001.",
  "source": "EUR LEX"
}