{
  "url": "http://www.w3.org/1999/xhtml\"><!--",
  "content": "L_202501241NL.000101.fmx.xml Publicatieblad van de Europese Unie NL L-serie 2025/1241 20.6.2025 BESLUIT (EU) 2025/1241 VAN DE EUROPESE CENTRALE BANK van 11 juni 2025 tot wijziging van Besluit (EU) 2020/440 van de Europese Centrale Bank betreffende een tijdelijk pandemie-noodaankoopprogramma (ECB/2020/17) (ECB/2025/21) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, lid 2, eerste streepje, Gezien de statuten van het Europees Stelsel van centrale banken en van de Europese Centrale Bank, en met name artikel 12.1, tweede alinea, in samenhang met artikel 3.1, eerste streepje, en artikel 18.1, Overwegende hetgeen volgt: (1) Gelet op de uitzonderlijke economische en financiële omstandigheden in verband met de verspreiding van de coronavirusziekte 2019 (COVID-19) besloot de Raad van bestuur op 18 maart 2020 een tijdelijk pandemie-noodaankoopprogramma (pandemic emergency purchase programme —PEPP) te lanceren dat alle beleenbare activacategorieën uit hoofde van het programma voor de aankoop van activa van de ECB omvat, bestaande uit het programma aankoop van door de publieke sector uitgegeven schuldbewijzen op secundaire markten, het derde programma voor de aankoop van gedekte obligaties (third covered bond purchase programme — CBPP3), het programma voor de aankoop van effecten op onderpand van activa en het aankoopprogramma bedrijfssector (corporate sector purchase programme — CSPP). (2) Het CBPP3 werd ingesteld bij Besluit ECB/2014/40 van de Europese Centrale Bank ( 1 ) , dat werd herschikt bij Besluit (EU) 2020/187 van de Europese Centrale Bank (ECB/2020/8) ( 2 ) . Het CBPP3 bevat een aantal waarborgen om ervoor te zorgen dat de aankoop en het aanhouden van obligaties in verhouding staan tot de doelstellingen ervan. Deze waarborgen moeten er tevens voor zorgen dat rekening wordt gehouden met gerelateerde financiële risico’s bij de opzet van het CBPP3, en daarmee ook van het PEPP, en met overwegingen op het gebied van risicobeheer. (3) Dienovereenkomstig heeft de Raad van Bestuur op 24 april 2025 besloten de regel die van toepassing is op effectenleningstransacties van gedekte bedrijfsobligaties die door het Eurosysteem uit hoofde van het CBPP3 en het PEPP worden aangehouden, te wijzigen om rekening te houden met overwegingen op het gebied van risicobeheer. (4) Derhalve moet Besluit (EU) 2020/440 van de Europese Centrale Bank (ECB/2020/17) ( 3 ) dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijziging Artikel 7 van Besluit (EU) 2020/440 (ECB/2020/17) wordt vervangen door: “ Artikel 7 Effectenuitleen Met uitzondering van effecten die niet langer voldoen aan de kredietkwaliteitsvereisten voor effecten die zijn aangekocht uit hoofde van het aankoopprogramma bedrijfssector of het derde programma voor de aankoop van gedekte obligaties, stelt het Eurosysteem ter waarborging van de effectiviteit van het PEPP de uit hoofde van het PEPP aangekochte effecten, met inbegrip van repo’s, beschikbaar voor uitleen.”. Artikel 2 Inwerkingtreding Dit besluit treedt in werking op de vijfde dag volgende op die van de bekendmaking ervan in het Publicatieblad van de Europese Unie . Gedaan te Frankfurt am Main, 11 juni 2025. De president van de ECB Christine LAGARDE ( 1 ) Besluit ECB/2014/40 van de Europese Centrale Bank van 15 oktober 2014 houdende de tenuitvoerlegging van het derde programma voor de aankoop van gedekte obligaties ( PB L 335 van 22.11.2014, blz. 22 , ELI: http://data.europa.eu/eli/dec/2014/828/oj ). ( 2 ) Besluit (EU) 2020/187 van de Europese Centrale Bank van 3 februari 2020 houdende de tenuitvoerlegging van het derde programma voor de aankoop van gedekte obligaties (ECB/2020/8) ( PB L 39 van 12.2.2020, blz. 6 , ELI: http://data.europa.eu/eli/dec/2020/187/oj ). ( 3 ) Besluit (EU) 2020/440 van de Europese Centrale Bank van 24 maart 2020 betreffende een tijdelijk pandemie-noodaankoopprogramma (ECB/2020/17) ( PB L 91 van 25.3.2020, blz. 1 , ELI: http://data.europa.eu/eli/dec/2020/440/oj ). ELI: http://data.europa.eu/eli/dec/2025/1241/oj ISSN 1977-0758 (electronic edition)",
  "source": "EUR LEX"
}