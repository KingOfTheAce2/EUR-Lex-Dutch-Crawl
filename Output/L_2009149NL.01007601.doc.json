{
  "url": "http://www.w3.org/1999/xhtml\">",
  "content": "L_2009149NL.01007601.xml 12.6.2009 NL Publicatieblad van de Europese Unie L 149/76 BESLUIT VAN DE COMMISSIE van 11 juni 2009 tot beëindiging van de antidumpingprocedure betreffende de invoer van natriummetaal van oorsprong uit de Verenigde Staten van Amerika (2009/453/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name artikel 9, Na raadpleging van het Raadgevend Comité, Overwegende hetgeen volgt: 1. PROCEDURE 1.1. Inleiding van de procedure (1) Op 23 juli 2008 heeft de Commissie met een bericht in het Publicatieblad van de Europese Unie ( 2 ) („het bericht van inleiding”) de inleiding van een antidumpingprocedure betreffende de invoer in de Gemeenschap van natrium in bulk van oorsprong uit de Verenigde Staten van Amerika („de Verenigde Staten”), doorgaans aangegeven onder de GN-code ex 2805 11 00 („het betrokken product”), aangekondigd. (2) De procedure werd ingeleid naar aanleiding van een klacht die op 10 juni 2008 door de enige communautaire producent, Métaux Spéciaux (MSSA SAS) („de klager”), werd ingediend. (3) Op 23 juli 2008 heeft de Commissie een antisubsidieonderzoek betreffende de invoer van hetzelfde product van oorsprong uit de Verenigde Staten geopend ( 3 ) . Dit onderzoek is beëindigd bij Besluit 2009/452/EG van de Commissie ( 4 ) . 1.2. Betrokken partijen en controlebezoeken (4) De Commissie heeft de klager, de enige haar bekende producent-exporteur in de Verenigde Staten, de importeurs en gebruikers van wie bekend was dat zij bij de kwestie betrokken zijn, en de vertegenwoordigers van de Verenigde Staten officieel van de inleiding van de procedure in kennis gesteld. De belanghebbenden konden binnen de in het bericht van inleiding vermelde termijn hun standpunt schriftelijk bekendmaken en verzoeken te worden gehoord. (5) De Commissie heeft aan alle bekende betrokken partijen vragenlijsten toegezonden en heeft van de vertegenwoordigers van de Verenigde Staten, van de enige producent-exporteur in de Verenigde Staten („de medewerkende producent-exporteur”), van de klager en van drie communautaire gebruikers antwoorden ontvangen. (6) De Commissie heeft alle gegevens die zij voor de vaststelling van dumping, de schade als gevolg hiervan en het belang van de Gemeenschap nodig achtte, ingewonnen en gecontroleerd. Bij de volgende ondernemingen werd ter plaatse een controle verricht: communautaire producent: — Métaux Spéciaux (MSSA SAS), Saint-Marcel, Frankrijk; producent-exporteur in de Verenigde Staten: — E.I. DuPont De Nemours and Company, Wilmington, Delaware; verbonden handelaar in Zwitserland: — DuPont De Nemours International SA, Genève; communautaire gebruikers: — Rohm and Haas Europe Sàrl, Morges, Zwitserland, — Evonik Degussa GmbH, Frankfurt, Duitsland. 1.3. Onderzoektijdvak en beoordelingsperiode (7) Het onderzoek naar dumping en schade had betrekking op de periode van 1 juli 2007 tot en met 30 juni 2008 (het „onderzoektijdvak” of „OT”). Het onderzoek naar de ontwikkelingen die relevant zijn voor de schadebeoordeling, had betrekking op de periode van 1 januari 2005 tot het einde van het onderzoektijdvak („de beoordelingsperiode”). 2. INTREKKING VAN DE KLACHT EN BEËINDIGING VAN DE PROCEDURE (8) Per brief van 1 april 2009 aan de Commissie heeft de klager zijn klacht formeel ingetrokken. Volgens de klager werd de klacht ingetrokken naar aanleiding van gewijzigde omstandigheden. (9) Overeenkomstig artikel 9, lid 1, van de basisverordening kan de procedure worden beëindigd wanneer de klacht wordt ingetrokken, tenzij die beëindiging strijdig met het belang van de Gemeenschap is. (10) De Commissie is van oordeel dat deze procedure moet worden beëindigd omdat het onderzoek niet heeft uitgewezen dat dit strijdig met het belang van de Gemeenschap is. De belanghebbenden werden hiervan in kennis gesteld en in de gelegenheid gesteld opmerkingen te maken. Er zijn echter geen opmerkingen ontvangen waaruit blijkt dat beëindiging van de procedure strijdig met het belang van de Gemeenschap zou zijn. (11) De Commissie is dan ook tot de conclusie gekomen dat de antidumpingprocedure betreffende de invoer in de Gemeenschap van natrium in bulk van oorsprong uit de Verenigde Staten moet worden beëindigd zonder dat antidumpingmaatregelen worden ingesteld, BESLUIT: Enig artikel De antidumpingprocedure betreffende de invoer van natrium in bulk, ingedeeld onder de GN-code ex 2805 11 00, van oorsprong uit de Verenigde Staten van Amerika, wordt beëindigd. Gedaan te Brussel, 11 juni 2009. Voor de Commissie Catherine ASHTON Lid van de Commissie ( 1 ) PB L 56 van 6.3.1996, blz. 1 . ( 2 ) PB C 186 van 23.7.2008, blz. 32 . ( 3 ) PB C 186 van 23.7.2008, blz. 35 . ( 4 ) Zie bladzijde 74 van dit Publicatieblad.",
  "source": "EUR LEX"
}