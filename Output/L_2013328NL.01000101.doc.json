{
  "url": "http://www.w3.org/1999/xhtml\">",
  "content": "L_2013328NL.01000101.xml 7.12.2013 NL Publicatieblad van de Europese Unie L 328/1 BESLUIT VAN DE RAAD van 15 november 2013 betreffende de ondertekening, namens de Europese Unie, van het tussen de Europese Unie en het Koninkrijk Marokko overeengekomen Protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en het Koninkrijk Marokko (2013/720/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43 in samenhang met artikel 218, lid 5, Gezien het voorstel van de Commissie, Overwegende hetgeen volgt: (1) Op 22 mei 2006 heeft de Raad de Partnerschapsovereenkomst inzake visserij tussen de Europese Gemeenschap en het Koninkrijk Marokko ( 1 ) (hierna de „partnerschapsovereenkomst” genoemd) goedgekeurd door het vaststellen van Verordening (EG) nr. 764/2006 ( 2 ) . (2) De geldigheid van het vorige protocol bij deze partnerschapsovereenkomst tot vaststelling van de vangstmogelijkheden en de financiële tegenprestatie waarin is voorzien bij de partnerschapsovereenkomst ( 3 ) , is verstreken op 20 december 2011. (3) De Raad heeft de Commissie gemachtigd om te onderhandelen over een nieuw protocol waarbij aan vaartuigen van de Unie vangstmogelijkheden worden toegewezen in de wateren waarover het Koninkrijk Marokko de soevereiniteit of de jurisdictie voor visserijaangelegenheden bezit. Na afloop van die onderhandelingen is op 24 juli 2013 een nieuw protocol geparafeerd. (4) Dat nieuwe protocol moet, onder voorbehoud van de sluiting ervan, worden ondertekend, HEEFT HET VOLGENDE BESLUIT VASTGESTELD: Artikel 1 De ondertekening, namens de Unie, van het tussen de Europese Unie en het Koninkrijk Marokko overeengekomen Protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en het Koninkrijk Marokko (hierna „het protocol” genoemd) wordt goedgekeurd, onder voorbehoud van de sluiting ervan. De tekst van het protocol is aan dit besluit gehecht. Artikel 2 De voorzitter van de Raad is gemachtigd om de persoon of de personen aan te wijzen die gemachtigd is of zijn om, namens de Unie, het protocol te ondertekenen. Artikel 3 Dit besluit treedt in werking op de dag waarop het wordt vastgesteld. Gedaan te Brussel, 15 november 2013. Voor de Raad De voorzitter R. ŠADŽIUS ( 1 ) PB L 141 van 29.5.2006, blz. 4 . ( 2 ) Verordening (EG) nr. 764/2006 van de Raad van 22 mei 2006 betreffende de sluiting van een Partnerschapsovereenkomst inzake visserij tussen de Europese Gemeenschap en het Koninkrijk Marokko ( PB L 141 van 29.5.2006, blz. 1 ). ( 3 ) Protocol tussen de Europese Unie en het Koninkrijk Marokko tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Gemeenschap en het koninkrijk Marokko ( PB L 202 van 5.8.2011, blz. 3 ).",
  "source": "EUR LEX"
}