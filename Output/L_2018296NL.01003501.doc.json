{
  "url": "http://www.w3.org/1999/xhtml\">",
  "content": "L_2018296NL.01003501.xml 22.11.2018 NL Publicatieblad van de Europese Unie L 296/35 UITVOERINGSBESLUIT (EU) 2018/1803 VAN DE COMMISSIE van 20 november 2018 waarbij Frankrijk wordt gemachtigd een overeenkomst te sluiten met Saint-Barthélemy, Saint-Pierre en Miquelon, Nieuw-Caledonië, Frans-Polynesië en Wallis en Futuna teneinde geldovermakingen tussen Frankrijk en elk van deze gebieden te behandelen als geldovermakingen binnen Frankrijk, overeenkomstig Verordening (EU) 2015/847 van het Europees Parlement en de Raad (Kennisgeving geschied onder nummer C(2018) 7434) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/847 van het Europees Parlement en de Raad van 20 mei 2015 betreffende bij geldovermakingen te voegen informatie en tot intrekking van Verordening (EG) nr. 1781/2006 ( 1 ) , en met name artikel 24, Gezien het verzoek van Frankrijk uit hoofde van artikel 24 van Verordening (EU) 2015/847, Overwegende hetgeen volgt: (1) Op grond van Beschikking 2009/853/EG van de Commissie ( 2 ) werd Frankrijk een afwijking toegestaan ten aanzien van geldovermakingen tussen Frankrijk enerzijds en Saint Pierre en Miquelon, Mayotte, Nieuw-Caledonië, Frans-Polynesië en Wallis en Futuna anderzijds. (2) Frankrijk heeft op 24 maart 2017 verzocht om verlenging van de afwijking uit hoofde van artikel 24 van Verordening (EU) 2015/847 voor geldovermakingen tussen Frankrijk enerzijds en Saint-Barthélemy, Saint-Pierre en Miquelon, Nieuw-Caledonië, Frans-Polynesië en Wallis en Futuna anderzijds. (3) De Franse overzeese gebieden waarop Beschikking 2009/853/EG betrekking heeft, zijn niet dezelfde als die waarvoor de verlenging van de afwijking wordt gevraagd. Het verzoek van Frankrijk valt derhalve binnen de werkingssfeer van artikel 24, lid 1, van Verordening (EU) 2015/847. (4) Overeenkomstig artikel 24, lid 3, van Verordening (EU) 2015/847 zijn geldovermakingen tussen Frankrijk enerzijds en Saint-Barthélemy, Saint-Pierre en Miquelon, Nieuw-Caledonië, Frans-Polynesië en Wallis en Futuna anderzijds sinds 24 maart 2017 voorlopig als geldovermakingen binnen Frankrijk behandeld. (5) De lidstaten is op 25 mei 2018 schriftelijk door het Comité voor de voorkoming van het witwassen van geld en de financiering van terrorisme meegedeeld dat de Commissie van oordeel is dat zij de gegevens had ontvangen die nodig zijn om het verzoek van Frankrijk te beoordelen. (6) De status van Saint-Barthélemy ten opzichte van de Unie is gewijzigd; het behoort ingevolge Besluit nr. 528/2012/EU thans tot de met de Unie geassocieerde landen en gebieden overzee ( 3 ) . Op grond van de monetaire overeenkomst van 12 juli 2011 tussen de Europese Unie en de Franse Republiek ( 4 ) maakt Saint-Barthélemy deel uit van het valutagebied van Frankrijk en heeft de euro in het gebied de status van wettig betaalmiddel. (7) Ook de status van Mayotte ten opzichte van de Unie is gewijzigd; het behoort ingevolge Besluit nr. 2014/162/EU thans tot de overzeese departementen van Frankrijk en de ultraperifere gebieden van de Unie ( 5 ) . Dit besluit dient derhalve niet van toepassing te zijn op Mayotte. (8) Saint-Pierre en Miquelon, Nieuw-Caledonië, Frans-Polynesië en Wallis en Futuna maken geen deel uit van het grondgebied van de Unie zoals vastgesteld overeenkomstig artikel 349 van het Verdrag. Saint-Pierre en Miquelon maakt echter deel uit van het valutagebied van Frankrijk en de euro heeft er de status van wettig betaalmiddel op grond van Beschikking 1999/95/EG ( 6 ) ; Nieuw-Caledonië, Frans-Polynesië en Wallis en Futuna maken deel uit van het valutagebied van Frankrijk en de euro heeft er de status van wettig betaalmiddel op grond van het protocol (nr. 18) betreffende Frankrijk, dat aan het Verdrag betreffende de werking van de Europese Unie is gehecht. (9) Saint-Barthélemy, Saint-Pierre en Miquelon, Nieuw-Caledonië, Frans-Polynesië en Wallis en Futuna voldoen derhalve aan het criterium van artikel 24, lid 1, tweede alinea, onder a), van Verordening (EU) 2015/847. (10) Betalingsdienstaanbieders in Saint-Barthélemy, Saint-Pierre en Miquelon, Nieuw-Caledonië, Frans-Polynesië en Wallis en Futuna nemen direct deel aan de betalings- en afwikkelingssystemen in Frankrijk, namelijk CORE of Target2-Banque de France. Zij voldoen derhalve aan het criterium van artikel 24, lid 1, tweede alinea, onder b), van Verordening (EU) 2015/847. (11) Opdat verordeningen van de Unie van toepassing zijn op Saint-Barthélemy, Saint-Pierre en Miquelon, Nieuw-Caledonië, Frans-Polynesië en Wallis en Futuna moet Frankrijk specifieke wetgeving daartoe vaststellen. Ten gevolge van de vaststelling door Frankrijk van Ordonnance n o 2016-1635 van 1 december 2016, en met name de artikelen 18 en 19, hebben deze gebieden in hun rechtsorde bepalingen opgenomen die overeenstemmen met die van Verordening (EU) 2015/847. (12) Daardoor gelden in Saint-Barthélemy, Saint-Pierre en Miquelon, Nieuw-Caledonië, Frans-Polynesië en Wallis en Futuna dezelfde regels als die welke zijn vastgesteld bij Verordening (EU) 2015/847 en zijn hun betalingsdienstaanbieders verplicht deze toe te passen, waardoor de betrokken gebieden voldoen aan het criterium van artikel 24, lid 1, tweede alinea, onder c), van die verordening. (13) De gevraagde afwijking moet Frankrijk dan ook worden toegestaan. (14) De in dit besluit vervatte maatregelen zijn in overeenstemming met het advies van het Comité voor de voorkoming van het witwassen van geld en de financiering van terrorisme, HEEFT HET VOLGENDE BESLUIT VASTGESTELD: Artikel 1 Frankrijk wordt gemachtigd een overeenkomst te sluiten met Saint-Barthélemy, Saint-Pierre en Miquelon, Nieuw-Caledonië, Frans-Polynesië en Wallis en Futuna teneinde geldovermakingen tussen Frankrijk enerzijds en elk van deze gebieden anderzijds te behandelen als geldovermakingen binnen Frankrijk met het oog op de toepassing van Verordening (EU) 2015/847. Artikel 2 Beschikking 2009/853/EG wordt ingetrokken. Artikel 3 Dit besluit is gericht tot de Franse Republiek. Gedaan te Brussel, 20 november 2018. Voor de Commissie Věra JOUROVÁ Lid van de Commissie ( 1 ) PB L 141 van 5.6.2015, blz. 1 . ( 2 ) Beschikking 2009/853/EG van de Commissie van 26 november 2009 waarbij Frankrijk wordt gemachtigd om een overeenkomst te sluiten met Saint-Pierre en Miquelon, Mayotte, Nieuw-Caledonië, Frans-Polynesië en Wallis en Futuna teneinde geldovermakingen tussen Frankrijk en elk van deze gebieden te behandelen als geldovermakingen binnen Frankrijk, overeenkomstig Verordening (EG) nr. 1781/2006 van het Europees Parlement en de Raad ( PB L 312 van 27.11.2009, blz. 71 ). ( 3 ) Besluit nr. 528/2012/EU van de Raad van 24 september 2012 tot wijziging van Besluit 2001/822/EG betreffende de associatie van de LGO met de Europese Gemeenschap („LGO-besluit”) ( PB L 264 van 29.9.2012, blz. 1 ). ( 4 ) Monetaire overeenkomst tussen de Europese Unie en de Franse Republiek met betrekking tot het behoud van de euro op Saint-Barthélemy, ten gevolge van de wijziging van de status van dit gebied ten aanzien van de Europese Unie ( PB L 189 van 20.7.2011, blz. 3 ). ( 5 ) Besluit 2014/162/EU van de Raad van 11 maart 2014 tot wijziging van Beschikking 2004/162/EG wat betreft de toepassing ervan op Mayotte met ingang van 1 januari 2014 ( PB L 89 van 25.3.2014, blz. 3 ). ( 6 ) Beschikking 1999/95EG van de Raad van 31 december 1998 betreffende de monetaire regelingen in de Franse territoriale gemeenschappen Saint-Pierre-et-Miquelon en Mayotte ( PB L 30 van 4.2.1999, blz. 29 ).",
  "source": "EUR LEX"
}