{
  "url": "http://www.w3.org/1999/xhtml\">",
  "content": "C_202406845NL.000101.fmx.xml Publicatieblad van de Europese Unie NL C-serie C/2024/6845 14.11.2024 ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS BESLUIT NR. H15 van 27 juni 2024 betreffende de werkmethoden en de samenstelling van de Technische Commissie voor de gegevensverwerking van de Administratieve Commissie voor de coördinatie van de socialezekerheidsstelsels (C/2024/6845) DE ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS, Gezien artikel 72 van Verordening (EG) nr. 883/2004 van het Europees Parlement en de Raad van 29 april 2004 betreffende de coördinatie van de socialezekerheidsstelsels ( 1 ) , op grond waarvan de Administratieve Commissie tot taak heeft de samenwerking tussen de lidstaten te bevorderen en verder te ontwikkelen door de procedures voor de gegevensuitwisseling te moderniseren, met name door de informatiestroom tussen de organen geschikt te maken voor elektronische uitwisseling, rekening houdend met de stand van de ontwikkeling van de gegevensverwerking in elke lidstaat; en de gemeenschappelijke structurele voorschriften voor de infrastructuur van de elektronische gegevensverwerking vast te stellen, in het bijzonder de voorschriften in verband met de beveiliging en het gebruik van de standaarden, en de voorschriften vast te stellen voor de werking van het gemeenschappelijke gedeelte van die voorzieningen; Gezien artikel 73 van Verordening (EG) nr. 883/2004, op grond waarvan de Administratieve Commissie de samenstelling en de werkwijzen vaststelt van de Technische Commissie voor de gegevensverwerking, die verslagen opstelt en een met redenen omkleed advies uitbrengt voordat de Administratieve Commissie de in artikel 72, punt d), bedoelde beslissingen neemt, BESLUIT: Toepassingsgebied 1. De in artikel 73, lid 1, van Verordening (EG) nr. 883/2004 bedoelde Technische Commissie voor de gegevensverwerking (“de Technische Commissie”) is samengesteld en werkt overeenkomstig de hierna uiteengezette regels. Daartoe neemt de Technische Commissie alle nationale en EU-initiatieven op het gebied van digitalisering in overweging die van invloed kunnen zijn op de coördinatie van de sociale zekerheid. Samenstelling 2. De Technische Commissie bestaat uit twee leden uit elke lidstaat, waarvan het ene is benoemd als gewoon lid en het andere is aangewezen als plaatsvervanger. 3. De benoemingen worden door iedere regeringsvertegenwoordiger in de Administratieve Commissie voor zijn land aan het secretariaat van de Administratieve Commissie doorgegeven. 4. De leden mogen zich op de vergaderingen van de Technische Commissie door één of meer aanvullende deskundigen laten vergezellen indien de te behandelen zaken dat vereisen. 5. Elke delegatie mag normaal uit niet meer dan vier personen bestaan. 6. De vertegenwoordiger van de Europese Commissie in de Administratieve Commissie of een door deze vertegenwoordiger aangewezen persoon heeft een raadgevende stem in de vergaderingen van de Technische Commissie. 7. De vertegenwoordiger van de Europese Commissie, zijn/haar plaatsvervanger of enige andere door het secretariaat van de Administratieve Commissie aangewezen persoon mag alle vergaderingen van de Technische Commissie en van de werkgroepen daarvan bijwonen. De vergaderingen mogen eveneens worden bijgewoond door een of meer vertegenwoordigers van de relevante diensten van de Europese Commissie, indien dit in het belang is van een te behandelen vraagstuk. 8. Een lid van het secretariaat van de Administratieve Commissie woont alle vergaderingen van de Technische Commissie en de werkgroepen daarvan bij. Voorzitterschap 9. Het voorzitterschap van de Technische Commissie wordt gedurende een half jaar uitgeoefend door het gewone lid of een andere aangewezen ambtenaar die behoort tot de staat waarvan de vertegenwoordiger in de Administratieve Commissie gedurende dezelfde periode het voorzitterschap van die commissie bekleedt. 10. Wanneer de voorzitter een vergadering van de Technische Commissie niet kan bijwonen, wordt de vergadering voorgezeten door zijn/haar plaatsvervanger. 11. De voorzitter van de Technische Commissie kan het secretariaat aanwijzingen geven voor het houden van vergaderingen en de uitvoering van de tot de taken van de Technische Commissie behorende werkzaamheden. Het secretariaat ondersteunt de voorzitter van de Technische Commissie bij zijn/haar taken. 12. De voorzitter van de Technische Commissie stelt, met de steun van het secretariaat, het verslag van de vergadering op dat de conclusies en aanbevelingen van de Technische Commissie bevat. Dit verslag wordt binnen vijf werkdagen na de vergadering ter nalezing aan de delegaties toegezonden. Dit verslag zal de vorm aannemen van een nota van de AC. 13. De voorzitter van de Technische Commissie brengt op de daaropvolgende vergadering van de Administratieve Commissie verslag uit over de werkzaamheden van de Technische Commissie. Bijeenkomst van de Technische Commissie 14. De Technische Commissie wordt in overleg met de voorzitter van de Technische Commissie bijeengeroepen door het secretariaat, dat hiertoe ten minste tien werkdagen vóór de vergadering een uitnodiging toezendt aan de leden en aan de vertegenwoordiger van de Europese Commissie. 15. Het secretariaat stelt in overleg met de voorzitter van de Technische Commissie de voorlopige agenda van elke vergadering van de Technische Commissie vast. Voor de raadplegingsprocedure moet worden voorzien in ten minste twee werkdagen. Zo nodig kan het secretariaat, alvorens een punt op de agenda te plaatsen, de betrokken delegaties verzoeken hun standpunt schriftelijk mee te delen. De voorlopige agenda bevat in principe de punten waarvan de aanvraag tot opneming is ingediend door een lid of door de vertegenwoordiger van de Europese Commissie. 16. De voorlopige agenda wordt ten minste 15 werkdagen vóór de aanvang van de vergadering aan de leden van de Technische Commissie en aan de in punt 7 hierboven vermelde personen toegezonden. Op de agenda moet worden vermeld of een punt ter informatie, discussie of besluit is opgenomen, terwijl in principe alle punten moeten worden besproken. Een herziene versie van de agenda kan vijf werkdagen vóór de vergadering worden verzonden. 17. De documenten met betrekking tot de agendapunten waarover in de respectieve vergadering besluiten moeten worden genomen, moeten in principe uiterlijk tien werkdagen vóór de vergadering ter beschikking worden gesteld. Het gaat hierbij om zowel nota’s of andere documenten als presentaties, tenzij deze vergezeld gaan van een bestaande nota die binnen de voorziene termijn is verzonden. Dit voorschrift is niet van toepassing in uitzonderlijke omstandigheden en in andere gevallen waarover de Technische Commissie met eenparigheid van stemmen overeenstemming kan bereiken. 18. Bij aanvang van elke vergadering keurt de Technische Commissie de agenda goed. 19. De Technische Commissie moet unaniem beslissen over het opnemen van andere punten die niet in de voorlopige agenda staan vermeld. Verslagen en met redenen omklede adviezen 20. De Technische Commissie neemt haar verslagen en met redenen omklede adviezen indien nodig aan op basis van technische documentatie en studies. Bij de nationale overheidsdiensten kan zij alle inlichtingen opvragen die zij nodig acht voor de correcte uitvoering van haar taken. 21. De verslagen, de met redenen omklede adviezen, de agenda, de notulen en alle andere documenten ter ondersteuning van de werkzaamheden van de Technische Commissie worden in het Engels opgesteld. Werkwijzen 22. Verslagen, met redenen omklede adviezen en alle andere kwesties die verband houden met de taken die de Administratieve Commissie aan de Technische Commissie heeft opgedragen, worden aangenomen met gekwalificeerde meerderheid van stemmen van alle leden van de Technische Commissie, overeenkomstig de stemregels van de Raad van de Europese Unie. Elke lidstaat heeft één stem, die wordt uitgebracht door het gewone lid of de plaatsvervanger. 23. In de verslagen, met redenen omklede adviezen en alle andere beslissingen van de Technische Commissie moet worden vermeld of zij unaniem dan wel met gekwalificeerde meerderheid van stemmen zijn aangenomen. De conclusies of voorbehouden van de minderheid worden vermeld. 24. Elk lid dat bij de stemming aanwezig is en zich van stemming onthoudt, wordt door de voorzitter verzocht de redenen voor zijn onthouding mee te delen. 25. Wanneer een gewoon lid van de Technische Commissie het voorzitterschap uitoefent, stemt de plaatsvervanger namens die lidstaat. 26. Wanneer de meerderheid van de aanwezige leden zich van stemming heeft onthouden, wordt het in stemming gebrachte voorstel geacht niet in overweging te zijn genomen. 27. Een aangewezen lid van het secretariaat van de Administratieve Commissie staat in voor de voorbereiding en organisatie van de vergaderingen van de Technische Commissie. 28. Voor zover nodig kan de Technische Commissie met unanimiteit instemmen om de huidige werkwijzen verder te specificeren en uit te werken. Schriftelijke procedure 29. De Technische Commissie kan besluiten verslagen en met redenen omklede adviezen aan te nemen door middel van een schriftelijke procedure, als tijdens een voorafgaande vergadering van de Technische Commissie een dergelijke procedure is overeengekomen. Daartoe zendt de voorzitter de leden van de Technische Commissie de aan te nemen tekst toe. De leden beschikken over een termijn van ten minste tien werkdagen om mee te delen of zij de voorgestelde tekst aannemen of verwerpen of zich van stemming onthouden. Geen reactie binnen de vastgestelde termijn wordt als een positieve stem voor het voorstel beschouwd. De voorzitter kan ook besluiten een schriftelijke procedure te starten als eerder op een vergadering van de Technische Commissie geen overeenstemming is bereikt. In dat geval tellen alleen schriftelijke instemmingen met de voorgestelde tekst als een stem van aanvaarding en krijgen de leden ten minste 15 werkdagen de tijd om te reageren. De voorzitter stelt na afloop van de gestelde termijn de leden op de hoogte van het resultaat van de stemming. Wanneer een besluit het vereiste aantal positieve stemmen heeft verkregen, wordt het geacht te zijn aangenomen op de laatste dag van de periode waarbinnen de leden konden reageren. 30. Indien een lid van de Technische Commissie tijdens de schriftelijke procedure voorstelt de tekst te wijzigen: a) start de voorzitter de schriftelijke procedure opnieuw door de voorgestelde wijziging aan de leden mee te delen overeenkomstig de procedure van lid 4; afhankelijk van de aard van de wijziging kan de in lid 4 bedoelde termijn worden verkort tot vijf werkdagen, of b) annuleert de voorzitter de schriftelijke procedure zodat de kwestie tijdens de volgende vergadering kan worden besproken, al naargelang welke procedure hij/zij het meest geschikt acht voor de betrokken kwestie. Werkgroepen 31. De Technische Commissie kan werkgroepen oprichten, bestaande uit een beperkt aantal personen, die zich over specifieke kwesties buigen en voorstellen doen aan de Technische Commissie. 32. De Technische Commissie beschrijft dan in een schriftelijk mandaat de door de werkgroep uit te voeren taken en het tijdschema voor de uitvoering van die taken. 33. De leiding van de werkgroepen berust bij een door de voorzitter van de Technische Commissie in overleg met de vertegenwoordiger van de Europese Commissie aangewezen persoon, of bij gebreke daarvan, een deskundige die dezelfde staat vertegenwoordigt als de voorzitter van de Administratieve Commissie. 34. De vertegenwoordiger van de werkgroep wordt opgeroepen om de vergadering van de Technische Commissie waarin het verslag van die werkgroep wordt behandeld, bij te wonen. Notulen van de vergaderingen 35. Het secretariaat van de Administratieve Commissie stelt de notulen van de vergaderingen van de Technische Commissie op. In de notulen wordt ook verwezen naar de standpunten van elke delegatie over alle punten in de chat. De Engelse versie van de notulen wordt door de Technische Commissie goedgekeurd. 36. Indien over een agendapunt wordt gestemd, wordt de uitslag van deze stemming, met vermelding van de wijze waarop elke lidstaat, met inbegrip van de lidstaten die in de chat hebben gestemd, in de notulen opgenomen, die beschikbaar zijn op het secretariaat en op het elektronische platform dat wordt gebruikt om de documenten te delen. 37. De Engelse versie van de notulen wordt uiterlijk één maand vóór de volgende vergadering van de Technische Commissie ter nalezing aan de delegaties toegezonden. Uitgaven ten laste van de Europese Commissie 38. Elke door de Technische Commissie voorgestelde actie die uitgaven ten laste van de Europese Commissie meebrengt, moet ter goedkeuring aan de vertegenwoordiger van die instelling worden voorgelegd. Slotbepalingen 39. Het besluit wordt bekendgemaakt in het Publicatieblad van de Europese Unie . Het is van toepassing vanaf de dag van de bekendmaking ervan. 40. Dit besluit vervangt Besluit nr. H10 van 21 oktober 2020 ( 2 ) . De voorzitter van de Administratieve Commissie Marc MORSA ( 1 ) PB L 166 van 30.4.2004, blz. 1 . ( 2 ) PB C 89 van 16.3.2021, blz. 6 . ELI: http://data.europa.eu/eli/C/2024/6845/oj ISSN 1977-0995 (electronic edition)",
  "source": "EUR LEX"
}