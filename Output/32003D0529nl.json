{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0529:NL:HTML\">",
  "content": "EUR-Lex - 32003D0529 - NL Avis juridique important | 32003D0529 2003/529/GBVB: Besluit DRC 2/2003 van het Politiek en Veiligheidscomité van 11 juli 2003 tot instelling van het Comité van contribuanten aan de militaire operatie van de Europese Unie in de Democratische Republiek Congo Publicatieblad Nr. L 184 van 23/07/2003 blz. 0013 - 0014 Besluit DRC 2/2003 van het Politiek en Veiligheidscomité van 11 juli 2003 tot instelling van het Comité van contribuanten aan de militaire operatie van de Europese Unie in de Democratische Republiek Congo (2003/529/GBVB) HET POLITIEK EN VEILIGHEIDSCOMITÉ, Gelet op het Verdrag betreffende de Europese Unie, en met name op artikel 25, laatste alinea, Gelet op Gemeenschappelijk Optreden 2003/423/GBVB van de Raad van 5 juni 2003 inzake de militaire operatie van de Europese Unie in de Democratische Republiek Congo(1), en met name op artikel 10, Overwegende hetgeen volgt: (1) Krachtens artikel 10 van Gemeenschappelijk Optreden 2003/423/GBVB heeft de Raad het Politiek en Veiligheidscomité (PVC) gemachtigd om, indien derde landen aanzienlijke bijdragen op militair vlak zouden leveren, de noodzakelijke besluiten te nemen betreffende de instelling van een Comité van contribuanten. (2) In de conclusies van de Europese Raad van Nice en van Brussel zijn de regelingen vastgelegd voor de deelneming van derde landen aan crisisbeheersingsoperaties en voor de instelling van een Comité van contribuanten. (3) Het Comité van contribuanten zal een essentiële rol vervullen bij de dagelijkse leiding van de operatie. Het Comité zal het voornaamste forum vormen waarin de contribuerende landen gezamenlijk problemen in verband met de inzet van hun troepen bij de operatie bespreken; het PVC, dat de politieke controle en de strategische leiding van de operatie uitoefent, zal met de door het Comité van contribuanten geformuleerde opvattingen rekening houden. (4) Overeenkomstig artikel 6 van het Protocol betreffende de positie van Denemarken, dat is gehecht aan het Verdrag betreffende de Europese Unie en aan het Verdrag tot oprichting van de Europese Gemeenschap, neemt Denemarken niet deel aan de uitwerking en de uitvoering van besluiten en acties van de Europese Unie die gevolgen hebben op defensiegebied. Denemarken neemt niet deel aan de financiering van de operatie, BESLUIT: Artikel 1 Instelling Er wordt een Comité van contribuanten aan de militaire operatie van de Europese Unie in de Democratische Republiek Congo (hierna \"het CvC\" genoemd) ingesteld. Artikel 2 Taken Het mandaat van het CvC is neergelegd in de conclusies van de Europese Raad van Nice (7, 8 en 9 december 2000) en van Brussel (24 en 25 oktober 2002). Artikel 3 Samenstelling 1. De leden van het CvC bestaan uit: - vertegenwoordigers van alle lidstaten van de Europese Unie, - vertegenwoordigers van de in de bijlage vermelde derde landen die aan de operatie deelnemen en die een aanzienlijke militaire bijdrage leveren. 2. Ook de directeur-generaal van de Militaire Staf van de Europese Unie en de operationeel commandant zijn gerechtigd om bij vergaderingen van het CvC aanwezig te zijn of zich daar te laten vertegenwoordigen. Artikel 4 Voorzitterschap In overeenstemming met de conclusies van Nice en onverminderd de prerogatieven van het voorzitterschap wordt het CvC voor deze operatie voorgezeten door de secretaris-generaal/hoge vertegenwoordiger of diens vertegenwoordiger in nauw overleg met het voorzitterschap, bijgestaan door de voorzitter van het Militair Comité van de Europese Unie of diens vertegenwoordiger. Artikel 5 Vergaderingen 1. Het CvC wordt door het voorzitterschap regelmatig bijeengeroepen. Wanneer de omstandigheden dit vereisen, kunnen op initiatief van het voorzitterschap of op verzoek van een lid spoedvergaderingen worden bijeengeroepen. 2. Het voorzitterschap verspreidt voorafgaand aan de vergadering een voorlopige agenda en alle daarop betrekking hebbende documenten. De notulen worden na elke vergadering verspreid. 3. In voorkomend geval kunnen vertegenwoordigers van de Commissie of anderen worden uitgenodigd voor de relevante gedeelten van de besprekingen. Artikel 6 Procedure 1. Behalve in het in lid 3 genoemde geval en onverminderd de bevoegdheden van het Politiek en Veiligheidscomité en de verantwoordelijkheden van de operationeel commandant, - is eenparigheid van stemmen van de vertegenwoordigers van de landen die aan de operatie bijdragen vereist wanneer het CvC besluiten neemt over de dagelijkse leiding van de operatie; - is eenparigheid van stemmen van de leden van het CvC vereist wanneer het CvC aanbevelingen formuleert over eventuele bijstellingen van de operationele planning, alsook van de doelstellingen. Onthouding van een lid vormt geen beletsel voor eenparigheid van stemmen. 2. Het voorzitterschap gaat na of de meerderheid van de vertegenwoordigers van de landen die gerechtigd zijn om aan de beraadslagingen deel te nemen, aanwezig is. 3. Alle procedurele kwesties worden geregeld met een gewone meerderheid van stemmen van de ter vergadering aanwezige leden. 4. Denemarken neemt niet deel aan de besluitvorming van het CvC. Artikel 7 Geheimhouding 1. De beveiligingsvoorschriften van de Raad zijn van toepassing op de vergaderingen en notulen van het CvC. Vertegenwoordigers in het CvC dienen met name over passende veiligheidsmachtigingen te beschikken. 2. De beraadslagingen van het CvC vallen onder het beroepsgeheim, tenzij het CvC met eenparigheid van stemmen anderszins besluit. Artikel 8 Inwerkingtreding Dit besluit treedt in werking op de dag waarop het wordt aangenomen. Gedaan te Brussel, 11 juli 2003. Voor het Politiek en Veiligheidscomité De voorzitter M. Melani (1) PB L 143 van 11.6.2003, blz. 50. BIJLAGE LIJST VAN DERDE LANDEN BEDOELD IN ARTIKEL 3 - Brazilië - Canada - Zuid-Afrika",
  "source": "EUR LEX"
}