{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992Y0625(01):NL:HTML\">",
  "content": "EUR-Lex - 31992Y0625(01) - NL Avis juridique important | 31992Y0625(01) Resolutie van de Raad van 5 juni 1992 over de ontwikkeling van het digitale netwerk voor geïntegreerde diensten (ISDN) in de Gemeenschap als een paneuropese telecommunicatie-infrastructuur voor 1993 en daarna Publicatieblad Nr. C 158 van 25/06/1992 blz. 0001 - 0002 RESOLUTIE VAN DE RAAD van 5 juni 1992 over de ontwikkeling van het digitale netwerk voor geïntegreerde diensten (ISDN) in de Gemeenschap als een paneuropese telecommunicatie-infrastructuur voor 1993 en daarna (92/C 158/01) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Overwegende dat in Aanbeveling 86/659/EEG (1) wordt gepleit voor de gecooerdineerde invoering van het digitale netwerk voor geïntegreerde diensten (ISDN) in de Europese Gemeenschap; Overwegende dat in de resolutie van de Raad van 18 juli 1989 (2) wordt gepleit voor de beschikbaarheid van een reeks paneuropese compatibele ISDN-diensten die moeten worden geïmplementeerd in de context van een memorandum van overeenstemming (MoU)  tussen de openbare telecommunicatienetwerkexploitanten; Overwegende dat in Richtlijn 90/387/EEG van de Raad van 28 juni 1990 betreffende de totstandbrenging van de interne markt voor telecommunicatiediensten door middel van de tenuitvoerlegging van Open Network Provision (ONP) (3) is vermeld dat de Raad een  aparte aanbeveling betreffende het ISDN zal aannemen; dat de Lid-Staten in Aanbeveling 92/. . ./EEG (4) worden verzocht op hun grondgebied geharmoniseerde toegangsregelingen en een minimumpakket van voorzieningen te implementeren, wat een belangrijke  invloed op de ontwikkeling van het ISDN zal hebben; Overwegende dat de Europese Raad het te Maastricht eens was over het belang van transeuropese netwerken, ook op het gebied van de telecommunicatie, waar het ISDN als geavanceerd netwerk een belangrijke rol kan spelen; Overwegende dat de stand van de invoering van het ISDN in de Lid-Staten in het derde jaarverslag van de Commissie betreffende de gecooerdineerde invoering van het ISDN in de Europese Gemeenschap is weergegeven; Overwegende dat in hetzelfde verslag wordt voorgesteld het werk voor de gecooerdineerde invoering van het ISDN in de Gemeenschap te concentreren op de invoering van het Euro-ISDN (5), ERKENT: 1.  de rol die de beschikbaarheid van een coherent pakket van geharmoniseerde ISDN-normen speelt als een belangrijk vereiste voor de invoering van het Euro-ISDN en de aanmerkelijke vorderingen die het Europese Instituut voor Telecommunicatienormen  (ETSI) op dit gebied heeft gemaakt; 2. het reeds door de exploitanten van openbare telecommunicatienetwerken verrichte werk in het kader van het memorandum van overeenstemming over het ISDN; 3. het belang van het ontwikkelen van het ISDN in de context van transeuropese netwerken; ACHT DE VOLGENDE MAATREGELEN NOODZAKELIJK: 4. het uitwerken en aannemen van Euro-ISDN-normen als hoogste prioriteit voor het ETSI, rekening houdend met de daarop volgende aanneming van passende gemeenschappelijke technische verordeningen op dit gebied door de Gemeenschap; 5. het voortzetten van de cooerdinatie van de invoering van het ISDN binnen de Gemeenschap en het concentreren van dat werk op de snelle invoering van het Euro-ISDN; 6. het bevorderen van het Euro-ISDN op wereldschaal; VERZOEKT DE EXPLOITANTEN VAN OPENBARE TELECOMMUNICATIENETWERKEN: 7. plannen te ontwikkelen voor de overgang van het momenteel bestaande ISDN-aanbod op het Euro-ISDN, deze zoveel mogelijk te harmoniseren en ze te publiceren, rekening houdend met technische en commerciële aspecten; 8. verdere harmonisatie bij de invoering en integratie van pakketgeschakelde diensten in de context van het ISDN te bestuderen; 9. de uitvoerbaarheid van een onderlinge aanpassing van de nationale ISDN-signaliseringssystemen te bestuderen; 10. in samenwerking met de andere belanghebbende partijen ertoe bij te dragen dat wordt nagegaan welke eisen op het gebied van de grensoverschrijdende communicatie voortvloeien uit de voltooiing van de interne markt en welke specifieke rol het ISDN op  dat gebied kan spelen; 11. met netwerkexploitanten in derde landen samen te werken bij interconnectie-experimenten; VERZOEKT DE COMMISSIE EN DE EXPLOITANTEN VAN OPENBARE TELECOMMUNICATIENETWERKEN: 12. voort te gaan met passend overleg met gebruikers en fabrikanten om de vorderingen bij de invoering van het Euro-ISDN te beoordelen; VERZOEKT DE LID-STATEN: 13. een snelle invoering van het Euro-ISDN aan te moedigen, rekening houdend met de toepassing van de beginselen van Open Netwerk Provision op dit gebied; VERZOEKT DE COMMISSIE: 14. het overleg te intensiveren en passende initiatieven voor de invoering van het ISDN te nemen, rekening houdend met het algemene kader van transeuropese netwerken; 15. in de context van het Europese ISDN-gebruikersforum (EIUF) te blijven bevorderen dat nagegaan wordt welke eisen de gebruikers stellen; 16. na te gaan op welke wijze ISDN-communicatiemiddelen voor het midden- en kleinbedrijf kunnen worden toegepast en zulks te bevorderen, in het bijzonder wat transnationale toepassingen betreft, in de context van de interne markt; 17. een paneuropese ISDN-eindapparatuurmarkt te bevorderen, in het bijzonder door de ontwikkeling van passende normen die interoperabiliteit en uitwisselbaarheid waarborgen; 18. te analyseren welke mogelijkheden er bestaan voor een aparte ondersteuning van de invoering van het Euro-ISDN in de probleemgebieden. (1) PB nr. L 382 van 31. 12. 1986, blz. 36. (2) PB nr. C 196 van 1. 8. 1989, blz. 4. (3) PB nr. L 192 van 24. 7. 1990, blz. 1. (4) Nog niet verschenen in het Publikatieblad.(5) De term Euro-ISDN wordt gebruikt als betiteling voor een ISDN-implementatie die geheel is gebaseerd op geharmoniseerde Europese normen en die in overeenstemming is met het memorandum van overeenstemming  over het ISDN.",
  "source": "EUR LEX"
}