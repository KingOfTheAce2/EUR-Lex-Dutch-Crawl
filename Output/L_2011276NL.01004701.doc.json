{
  "url": "http://www.w3.org/1999/xhtml\">",
  "content": "L_2011276NL.01004701.xml 21.10.2011 NL Publicatieblad van de Europese Unie L 276/47 UITVOERINGSBESLUIT 2011/698/GBVB VAN DE RAAD van 20 oktober 2011 tot uitvoering van Besluit 2011/486/GBVB betreffende beperkende maatregelen tegen bepaalde personen, groepen, ondernemingen en entiteiten in verband met de situatie in Afghanistan DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2011/486/GBVB van de Raad van 1 augustus 2011 betreffende beperkende maatregelen tegen bepaalde personen, groepen, ondernemingen en entiteiten in verband met de situatie in Afghanistan ( 1 ) , en met name artikel 5, Overwegende hetgeen volgt: (1) De Raad heeft op 1 augustus 2011 Besluit 2011/486/GBVB vastgesteld. (2) Het Comité van de Veiligheidsraad van de Verenigde Naties dat is opgericht overeenkomstig punt 30 van Resolutie 1988 (2011) van de Veiligheidsraad van de Verenigde Naties heeft op 4 oktober 2011 zijn goedkeuring gehecht aan de toevoeging van drie personen aan de lijst van personen, groepen, ondernemingen en entiteiten die onderworpen zijn aan beperkende maatregelen. (3) De bijlage bij Besluit 2011/486/GBVB moet dienovereenkomstig worden aangepast, HEEFT HET VOLGENDE BESLUIT VASTGESTELD: Artikel 1 De in de bijlage bij dit besluit genoemde personen worden toegevoegd aan de lijst in de bijlage bij Besluit 2011/486/GBVB. Artikel 2 Dit besluit treedt in werking op de dag waarop het wordt vastgesteld. Gedaan te Luxemburg, 20 oktober 2011. Voor de Raad De voorzitter M. SAWICKI ( 1 ) PB L 199 van 2.8.2011, blz. 57 . BIJLAGE LIJST VAN DE IN ARTIKEL 1 BEDOELDE PERSONEN (1) Faizullah Noorzai Akhtar Mohammed Mira Khan. (ook bekend als: a) Hajji Faizullah Khan Noorzai; b) Haji Faizuulah Khan Norezai; c) Haji Faizullah Khan; d) Haji Fiazullah Khan; e) Haji Faizullah Khan Noori; f) Haji Faizullah Noor; g) Haji Pazullah Noorzai; h) Haji Mullah Faizullah). Titel: Hadji. Adres: Boghra Road, Miralzei Village, Chaman, provincie Baluchistan, Pakistan. Geboortedatum: a) 1962; b) 1961; c) tussen 1968 en 1970. Geboorteplaats: a) Lowy Kariz, district Spin Boldak, provincie Kandahar, Afghanistan; b) Kadanay, district Spin Boldak, provincie Kandahar, Afghanistan. Nationaliteit: Afghaans. Overige informatie: a) prominent financier van de Taliban; b) leverde vanaf medio 2009 wapens, munitie, explosieven en medische uitrusting aan Talibanstrijders; deed aan fondsenwerving voor de Taliban en verstrekte opleiding aan Talibanstrijders in het grensgebied tussen Afghanistan en Pakistan; c) organiseerde en financierde voorheen Talibanoperaties in de provincie Kandahar, Afghanistan; d) reisde in 2010 naar Dubai, de Verenigde Arabische Emiraten en Japan en was eigenaar van ondernemingen aldaar; e) behoort tot de Nurzai-stam (substam Miralzai); f) broer van Malik Noorzai; g) naam van vader is Akhtar Mohammed (ook bekend als: Haji Mira Khan). Datum van aanwijzing door de VN: 4.10.2011. Aanvullende informatie uit de beschrijving van de redenen die is verstrekt door het Sanctiecomité: Faizullah Noorzai Akhtar Mohammed Mira Khan is een prominent Talibanfinancier die hooggeplaatste Talibanleiders heeft geholpen om fondsen te investeren. Hij heeft meer dan 100 000 USD voor de Taliban ingezameld bij donoren in de Golfregio en droeg in 2009 een gedeelte van zijn eigen geld bij. Hij heeft tevens financiële steun verleend aan een Talibancommandant in de provincie Kandahar en heeft voor financiering gezorgd ter ondersteuning van de opleiding van strijders van de Taliban en van Al Qaida die aanvallen tegen de Coalitie en de Afghaanse strijdkrachten zouden uitvoeren. Vanaf medio 2005 organiseerde en financierde Faizullah Talibanoperaties in de provincie Kandahar, Afghanistan. Naast de financiële steun heeft Faizullah op andere manieren de opleiding en de operaties van de Taliban gefaciliteerd. Faizullah leverde vanaf medio 2009 wapens, munitie, explosieven en medische uitrusting aan Talibanstrijders van zuidelijk Afghanistan. Medio 2008 was Faizullah verantwoordelijk voor het verschaffen van onderdak aan Talibanstrijders die zelfmoordbomaanslagen wilden plegen, en bracht hij hen van Pakistan over de grens in Afghanistan. Faizullah leverde de Taliban tevens luchtdoelraketten, hielp Talibanstrijders bij verplaatsingen in de provincie Helmand, Afghanistan, faciliteerde zelfmoordbomaanslagen van de Taliban en verstrekte radio's en voertuigen aan Talibanleden in Pakistan. Vanaf medio 2009 leidde Faizullah een madrassa (religieuze school) in het grensgebied tussen Afghanistan en Pakistan, waar tienduizenden dollars werden ingezameld voor de Taliban. De terreinen van de madrassa van Faizullah werden gebruikt om Talibanstrijders op te leiden in het bouwen en gebruiken van geïmproviseerde explosieven (improvised explosive devices (IED's)). Vanaf eind 2007 werd de madrassa van Faizullah gebruikt voor de opleiding van Al Qaidastrijders die later naar de provincie Kandahar, Afghanistan, werden gezonden. In 2010 had Faizullah kantoren en mogelijkerwijs eigendommen, waaronder hotels, in Dubai en de Verenigde Arabische Emiraten. Faizullah reisde regelmatig naar Dubai en Japan met zijn broer, Malik Noorzai (TI.N.154.11) met het oog op de invoer van auto's, auto-onderdelen en kleding. Vanaf begin 2006 was Faizullah eigenaar van ondernemingen in Dubai en Japan. (2) Malik Noorzai (ook bekend als: a) Hajji Malik Noorzai; b) Hajji Malak Noorzai; c) Haji Malek Noorzai; d) Haji Maluk; e) Haji Aminullah. Titel: Hadji. Geboortedatum: a) 1957; b) 1960. Nationaliteit: Afghaans. Overige informatie: a) financier van de Taliban; b) is eigenaar van ondernemingen in Japan en reist regelmatig naar Dubai, de Verenigde Arabische Emiraten en Japan; c) faciliteerde vanaf 2009 Talibanactiviteiten, onder meer door werving van leden en het verstrekken van logistieke steun; d) houdt zich vermoedelijk op in het grensgebied tussen Afghanistan en Pakistan; e) behoort tot de Nurzai-stam; f) broer van Faizullah Noorzai Akhtar Mohammed Mira Khan. Datum van aanwijzing door de VN: 4.10.2011. Aanvullende informatie uit de beschrijving van de redenen die is verstrekt door het Sanctiecomité: Malik Noorzai is een in Pakistan gevestigde zakenman die financiële steun aan de Taliban heeft verstrekt. Malik en zijn broer Faizullah Noorzai Akhtar Mohammed Mira Khan (TI.M.153.11) hebben voor de Taliban miljoenen dollars geïnvesteerd in verscheidene ondernemingen. Eind 2008 hebben vertegenwoordigers van de Taliban contact gezocht met Malik met de bedoeling dat hij als zakenman investeringen met Talibanfondsen zou verrichten. Malik heeft zeker sedert 2005 persoonlijk tienduizenden dollars bijgedragen en honderdduizenden dollars uitgedeeld aan de Taliban; dat geld was gedeeltelijk ingezameld bij donoren in de Golfregio en Pakistan en gedeeltelijk Maliks eigen geld. Malik beheerde tevens een hawala-rekening in Pakistan waarop tienduizenden dollars werden gestort die om de zoveel maanden vanuit de Golfregio werden overgedragen om de Talibanactiviteiten te steunen. Malik heeft tevens Talibanactiviteiten gefaciliteerd. In 2009 was Malik reeds 16 jaar hoofdverantwoordelijke van een madrassa (religieuze school) in het grensgebied tussen Afghanistan en Pakistan die door de Taliban werd gebruikt om rekruten te indoctrineren en op te leiden. Malik bracht onder andere de fondsen aan ter ondersteuning van de madrassa. Malik heeft samen met zijn broer ook een rol gespeeld in de opslag van voertuigen die zouden worden gebruikt bij zelfmoordbomaanslagen van de Taliban, en heeft geholpen bij de verplaatsingen van Talibanstrijders in de provincie Helmand, Afghanistan. Malik is eigenaar van ondernemingen in Japan, en bezoekt regelmatig Dubai en Japan voor zakelijke aangelegenheden. Reeds in 2005 was Malik in Afghanistan eigenaar van een bedrijf voor de import van voertuigen vanuit Dubai en Japan. Hij importeerde auto's, auto-onderdelen en kleding uit Dubai en Japan voor zijn bedrijven, waarin twee Talibancommandanten hebben geïnvesteerd. Medio 2010 zorgden Malik en zijn broer voor het vrijgeven van honderden goederencontainers die naar verluidt miljoenen dollars waard waren en die door de Pakistaanse autoriteiten eerder dat jaar in beslag waren genomen omdat zij vermoedden dat de ontvangers banden hadden met het terrorisme. (3) Abdul Aziz Abbasin (ook bekend als: Abdul Aziz Mahsud) Geboortedatum: 1969. Geboorteplaats: Sheykhan Village, gebied Pirkowti, district Orgun, provincie Paktika, Afghanistan. Overige informatie: Een van de belangrijkste commandanten in het Haqqani-netwerk onder het gezag van Sirajuddin Jallaloudine Haqqani (TI.H.144.07.). Sinds begin 2010 schaduwgouverneur voor de Taliban in het district Orgun, provincie Paktika, Afghanistan. Leidde een opleidingskamp voor niet-Afghaanse strijders in de provincie Paktika. Was betrokken bij het vervoer van wapens naar Afghanistan. Datum van aanwijzing door de VN: 4.10.2011. Aanvullende informatie uit de beschrijving van de redenen die is verstrekt door het Sanctiecomité: Abdul Aziz Abbasin is een van de belangrijkste commandanten binnen het Haqqani-netwerk, een aan de Taliban gelieerde groep militanten die opereert vanuit Oost-Afghanistan en Noord-Waziristan in de federaal bestuurde stamgebieden van Pakistan. Vanaf begin 2010 kreeg Abbasin zijn bevelen van Sirajuddin Haqqani (TI.H.144.07) en werd hij door laatstgenoemde aangewezen als schaduwgouverneur voor de Taliban in het district Orgun, provincie Paktika, Afghanistan. Abbasin leidt een groep Talibanstrijders en heeft geholpen bij het leiden van een opleidingskamp voor buitenlandse strijders in de provincie Paktika. Abbasin was tevens betrokken bij het opzetten van hinderlagen voor voertuigen die de Afghaanse regeringsstrijdkrachten bevoorraden, alsmede bij het vervoer van wapens naar Afghanistan.",
  "source": "EUR LEX"
}