{
  "url": "http://www.w3.org/1999/xhtml\"><!--",
  "content": "L_202302287NL.000101.fmx.xml Publicatieblad van de Europese Unie NL Serie L 2023/2287 24.10.2023 BESLUIT (GBVB) 2023/2287 VAN DE RAAD van 23 oktober 2023 betreffende beperkende maatregelen in het licht van de situatie in Niger DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 28 juli 2023 heeft de Veiligheidsraad van de Verenigde Naties (de “VN-Veiligheidsraad”) een verklaring afgelegd waarin hij de poging van 26 juli 2023 om op ongrondwettelijke wijze de legitieme regering van de Republiek Niger (“Niger”) te wijzigen, krachtig veroordeelde. De leden van de VN-Veiligheidsraad riepen op tot de onmiddellijke en onvoorwaardelijke vrijlating van de democratisch verkozen president van de Republiek, Mohamed Bazoum, en benadrukten dat de constitutionele orde in Niger dringend moet worden hersteld. De leden van de VN-Veiligheidsraad spraken ook hun steun uit voor regionale en continentale bemiddelingsinspanningen. (2) Op 28 juli 2023 legde de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) namens de Unie een verklaring over de situatie in Niger af, waarin de staatsgreep, die een ernstige aanval op de stabiliteit en de democratie in Niger vormt, werd veroordeeld. De hoge vertegenwoordiger verklaarde dat elke verstoring van de constitutionele orde gevolgen zal hebben voor de samenwerking tussen de Unie en Niger, en sprak zijn steun uit voor de inspanningen van de Economische Gemeenschap van West-Afrikaanse Staten (Ecowas) om een onmiddellijk herstel van de constitutionele orde in Niger mogelijk te maken. (3) Op 29 juli 2023 kondigde de hoge vertegenwoordiger de opschorting van de begrotingssteun van de Unie aan Niger aan en van alle samenwerking tussen de Unie en Niger op het gebied van defensie en veiligheid. (4) Op 30 juli 2023 legde de Autoriteit van staatshoofden en regeringsleiders van Ecowas een verklaring af waarin de poging tot staatsgreep werd veroordeeld en werd gesteld dat president Bazoum de legitieme verkozen president van Niger blijft. Voorts hebben de staatshoofden van Ecowas een aantal maatregelen besloten, waaronder het sluiten van de land- en luchtgrenzen tussen Ecowas-lidstaten en Niger, het opleggen van een vliegverbod voor alle commerciële vluchten van en naar Niger, het opschorten van alle commerciële en financiële transacties tussen Ecowas-lidstaten en Niger, het bevriezen van de tegoeden van de Republiek Niger bij centrale banken van Ecowas-lidstaten, alsmede staatsactiva van Niger die worden aangehouden bij commerciële banken van Ecowas-lidstaten, het opschorten van financiële bijstand aan Niger en de financiële transacties van regionale financiële instellingen met Niger, en het opleggen van een reisverbod en bevriezing van tegoeden aan de militaire functionarissen die betrokken zijn bij de poging tot staatsgreep. (5) Op 10 augustus 2023 legde de autoriteit van staatshoofden en regeringsleiders van Ecowas een nieuwe verklaring af, waarin de poging tot staatsgreep en de aanhoudende detentie van president Bazoum met klem werden veroordeeld en opdracht werd gegeven tot de inzet van de stand-bytroepenmacht van Ecowas om de constitutionele orde in Niger te herstellen. (6) Op 12 augustus 2023 legde de hoge vertegenwoordiger namens de Unie een verklaring over de situatie in Niger af, waarin hij opnieuw aandrong op een terugkeer naar de constitutionele orde, hij zijn steun uitsprak voor de inspanningen van Ecowas, onder meer door de invoering van een nieuwe regeling voor individuele beperkende maatregelen, en opriep tot de vrijlating van president Bazoum en zijn familie. (7) Op 14 augustus 2023 legde de Raad voor Vrede en Veiligheid van de Afrikaanse Unie (AU) een verklaring af waarin hij zijn diepe bezorgdheid uitsprak over de alarmerende heropleving van militaire staatsgrepen, die de democratie, vrede, veiligheid en stabiliteit op het Afrikaanse continent ondermijnen, waarin hij de nultolerantie van de AU ten aanzien van ongrondwettelijke regeringswijzigingen herhaalde, de militaire staatsgreep in Niger in de krachtigste bewoordingen veroordeelde, de onmiddellijke en onvoorwaardelijke vrijlating van president Bazoum eiste en de inspanningen van Ecowas loofde. (8) Gezien de ernst van de situatie, die een bedreiging vormt voor de internationale vrede en veiligheid in de regio, is het passend een specifiek kader vast te stellen van beperkende maatregelen ten aanzien van natuurlijke personen of rechtspersonen, entiteiten of lichamen die verantwoordelijk zijn voor acties die de vrede, de stabiliteit en de veiligheid van Niger bedreigen, de grondwettelijke orde, de democratie en de rechtsstaat ondermijnen, met name degenen die verantwoordelijk zijn voor de willekeurige detentie van democratisch verkozen autoriteiten, of die ernstige schendingen van de mensenrechten of misbruiken of schendingen van het toepasselijke internationale humanitaire recht in Niger vormen, en ten aanzien van met hen geassocieerde natuurlijke personen en rechtspersonen, entiteiten of lichamen. (9) Om uitvoering te geven aan bepaalde maatregelen, is verder optreden van de Unie vereist, HEEFT HET VOLGENDE BESLUIT VASTGESTELD: Artikel 1 1.   De lidstaten nemen de nodige maatregelen om de inreis in of de doorreis door hun grondgebied te beletten van in de lijst in de bijlage opgenomen natuurlijke personen die: a) verantwoordelijk zijn voor acties of beleidsmaatregelen die de vrede, de stabiliteit of de veiligheid van Niger bedreigen, of die direct of indirect betrokken zijn geweest bij, steun hebben verleend aan of baat hebben gehad bij dergelijke acties of beleidsmaatregelen; b) de constitutionele orde in Niger ondermijnen; c) met hun acties, beleidsmaatregelen of activiteiten de democratie of de rechtsstaat in Niger ondermijnen, met inbegrip van degenen die verantwoordelijk zijn voor de willekeurige opsluiting van democratisch verkozen autoriteiten van Niger; d) betrokken zijn bij het beramen, aansturen of plegen van handelingen in Niger die ernstige schendingen van de mensenrechten of van het internationaal humanitair recht vormen, naargelang het geval; e) banden hebben met de krachtens de punten a) tot en met d) aangewezen natuurlijke personen of met de krachtens artikel 2, lid 1, aangewezen natuurlijke personen of rechtspersonen. 2.   Lid 1 verplicht een lidstaat niet om eigen onderdanen de toegang tot zijn grondgebied te weigeren. 3.   Lid 1 laat de gevallen onverlet waarin lidstaten krachtens het internationale recht gebonden zijn, namelijk: a) als gastland van een internationale intergouvernementele organisatie; b) als gastland van een internationale conferentie die is bijeengeroepen door, of plaatsvindt onder auspiciën van de Verenigde Naties; c) krachtens een multilaterale overeenkomst die voorrechten en immuniteiten verleent, of d) krachtens het Concordaat (Verdrag van Lateranen) van 1929 dat werd gesloten tussen de Heilige Stoel (Vaticaanstad) en Italië. 4.   Lid 3 is ook van toepassing op gevallen waarin een lidstaat optreedt als gastland van de Organisatie voor Veiligheid en Samenwerking in Europa (OVSE). 5.   De Raad wordt naar behoren geïnformeerd in elk van de gevallen waarin een lidstaat krachtens leden 3 of 4 een vrijstelling verleent. 6.   De lidstaten kunnen vrijstellingen van de krachtens lid 1 opgelegde maatregelen verlenen voor reizen die gerechtvaardigd zijn om dringende humanitaire redenen, of voor het bijwonen van intergouvernementele bijeenkomsten of vergaderingen of bijeenkomsten of vergaderingen die door de Unie worden gepromoot of georganiseerd, of waarvoor een lidstaat als fungerend voorzitter van de OVSE als gastland optreedt, wanneer er een politieke dialoog wordt gevoerd waarbij de beleidsdoelstellingen van de beperkende maatregelen, waaronder de steun voor stabiliteit en het herstel van de constitutionele orde in Niger rechtstreeks worden bevorderd. 7.   De lidstaten kunnen ook vrijstellingen van de krachtens lid 1 opgelegde maatregelen verlenen indien binnenkomst of doorreis van een persoon noodzakelijk is in verband met een gerechtelijke procedure. 8.   Een lidstaat die op grond van de leden 6 of 7 een vrijstelling wil verlenen, brengt zulks schriftelijk ter kennis van de Raad. Een vrijstelling wordt geacht te zijn verleend, tenzij een of meer lidstaten binnen twee werkdagen na ontvangst van de kennisgeving van de voorgestelde vrijstelling schriftelijk bezwaar maken. Indien een of meer lidstaten bezwaar maken, kan de Raad, met een gekwalificeerde meerderheid van stemmen, besluiten de voorgestelde vrijstelling te verlenen. 9.   Indien een lidstaat krachtens de leden 3, 4, 6, 7 of 8, machtiging verleent tot binnenkomst op of doorreis via zijn grondgebied van een in de bijlage vermelde natuurlijke persoon, geldt die machtiging alleen voor het doel waarvoor ze is verleend en alleen voor de betrokken persoon. Artikel 2 1.   Alle tegoeden en economische middelen die toebehoren aan, eigendom zijn, in het bezit zijn of onder zeggenschap staan van in de lijst in de bijlage opgenomen natuurlijke personen of rechtspersonen, entiteiten of lichamen die: a) verantwoordelijk zijn voor acties of beleidsmaatregelen die de vrede, de stabiliteit of de veiligheid van Niger bedreigen, of die direct of indirect betrokken zijn geweest bij, steun hebben verleend aan of baat hebben gehad bij dergelijke acties of beleidsmaatregelen; b) de constitutionele orde in Niger ondermijnen; c) met hun acties, beleidsmaatregelen of activiteiten de democratie of de rechtsstaat in Niger ondermijnen, met inbegrip van degenen die verantwoordelijk zijn voor de willekeurige opsluiting van democratisch verkozen autoriteiten van Niger; d) betrokken zijn bij het beramen, aansturen of plegen van handelingen in Niger die ernstige schendingen van de mensenrechten of van het internationaal humanitair recht vormen, naargelang het geval; e) banden hebben met de krachtens de punten a) tot en met d) hierboven aangewezen natuurlijke personen of rechtspersonen, entiteiten of lichamen, worden bevroren. 2.   Er worden geen tegoeden of economische middelen, direct of indirect, ter beschikking gesteld aan of ten behoeve van in de lijst in de bijlage opgenomen natuurlijke personen of rechtspersonen, entiteiten of lichamen. 3.   In afwijking van de leden 1 of 2 kunnen de bevoegde autoriteiten van de lidstaten, onder de voorwaarden die zij passend achten, toestemming geven voor de vrijgave van bepaalde bevroren tegoeden of economische middelen of voor de beschikbaarstelling van bepaalde tegoeden of economische middelen, nadat zij hebben vastgesteld dat de betrokken tegoeden of economische middelen: a) noodzakelijk zijn voor het dekken van uitgaven voor de basisbehoeften van de in de bijlage genoemde personen en de gezinsleden die van hen afhankelijk zijn, zoals betalingen voor levensmiddelen, huur of hypotheeklasten, geneesmiddelen of medische behandelingen, belastingen, verzekeringspremies en nutsvoorzieningen; b) uitsluitend bestemd zijn voor de betaling van redelijke honoraria of de vergoeding van kosten in verband met de verlening van juridische diensten; c) uitsluitend bestemd zijn voor de betaling van honoraria of kosten voor het routinematige aanhouden of beheren van bevroren tegoeden of economische middelen; d) noodzakelijk zijn voor de betaling van buitengewone lasten, mits de betrokken bevoegde autoriteit de bevoegde autoriteiten van de andere lidstaten en de Commissie ten minste twee weken vóór zij de toestemming verleent, in kennis stelt van de redenen waarom zij meent dat een specifieke toestemming moet worden verleend, of e) gestort worden op of betaald worden van een rekening van een diplomatieke missie of consulaire post of een internationale organisatie die bescherming geniet op grond van het internationaal recht, voor zover die betalingen bestemd zijn voor de officiële doelen van de diplomatieke missie of consulaire post of de internationale organisatie. De betrokken lidstaat stelt de andere lidstaten en de Commissie in kennis van elke op grond van dit lid verleende toestemming, en wel binnen twee weken na de verlening van dergelijke toestemming. 4.   In afwijking van lid 1 kunnen bevoegde autoriteiten van de lidstaten toestemming geven voor de vrijgave van bepaalde bevroren tegoeden of economische middelen, mits aan de volgende voorwaarden wordt voldaan: a) de tegoeden of economische middelen zijn het voorwerp van een arbitrale beslissing die is gegeven vóór de datum waarop de natuurlijke persoon of rechtspersoon, de entiteit of het lichaam bedoeld in lid 1 is opgenomen in de lijst in de bijlage, of onderworpen zijn aan een in de Unie gegeven rechterlijke of administratieve beslissing, of aan een in de betrokken lidstaat uitvoerbare rechterlijke beslissing, en die van voor of na die datum dateert; b) de tegoeden of economische middelen worden uitsluitend gebruikt om te voldoen aan vorderingen die door een dergelijke beslissing zijn gewaarborgd of geldig zijn verklaard, binnen de grenzen gesteld door de toepasselijke wet- en regelgeving betreffende de rechten van titularissen van dergelijke vorderingen; c) de beslissing komt niet ten goede aan een in de lijst in de bijlage opgenomen natuurlijke persoon of rechtspersoon, entiteit of lichaam, en d) de erkenning van de beslissing is niet in strijd met de openbare orde van de betrokken lidstaat. De betrokken lidstaat stelt de andere lidstaten en de Commissie in kennis van elke op grond van dit lid verleende toestemming, en wel binnen twee weken na de verlening van dergelijke toestemming. 5.   Lid 1 belet niet dat een op de lijst in de bijlage geplaatste natuurlijke persoon of rechtspersoon, entiteit of lichaam betalingen verricht die verschuldigd zijn uit hoofde van een contract of overeenkomst dat is gesloten, of een verplichting die is ontstaan, vóór de datum waarop de natuurlijke persoon of rechtspersoon, de entiteit of het lichaam op de lijst werd geplaatst, mits de betrokken lidstaat heeft vastgesteld dat de betalingen niet direct of indirect worden ontvangen door een natuurlijke persoon of rechtspersoon, entiteit of lichaam bedoeld in lid 1. 6.   Lid 2 is niet van toepassing op het overmaken op bevroren rekeningen van: a) rente of andere inkomsten op die rekeningen, mits dergelijke rente of andere inkomsten onderworpen blijven aan de in lid 1 bedoelde maatregelen; b) betalingen die verschuldigd zijn uit hoofde van contracten, overeenkomsten of verplichtingen die zijn gesloten of ontstaan vóór de datum waarop de in de leden 1 en 2 bedoelde maatregelen op deze rekeningen van toepassing werden, mits dergelijke betalingen onderworpen blijven aan de in lid 1 bedoelde maatregelen, of c) betalingen die verschuldigd zijn uit hoofde van rechterlijke, administratieve of arbitrale beslissingen die in de Unie zijn gegeven of in de betrokken lidstaat uitvoerbaar zijn, mits dergelijke betalingen onderworpen blijven aan de in lid 1 bedoelde maatregelen. 7.   De leden 1 en 2 zijn niet van toepassing op de verstrekking, verwerking of betaling van tegoeden, andere financiële activa of economische middelen of op de verstrekking van goederen of diensten die noodzakelijk zijn voor de tijdige verstrekking van humanitaire bijstand of ter ondersteuning van andere activiteiten die beantwoorden aan elementaire menselijke behoeften wanneer dergelijke bijstand en andere activiteiten worden uitgevoerd door: a) de Verenigde Naties, met inbegrip van hun programma’s, fondsen en andere entiteiten en organen, alsmede hun gespecialiseerde agentschappen en aanverwante organisaties; b) internationale organisaties; c) humanitaire organisaties met de status van waarnemer bij de Algemene Vergadering van de Verenigde Naties en leden van die humanitaire organisaties; d) bilateraal of multilateraal gefinancierde niet-gouvernementele organisaties die deelnemen aan de humanitaire responsplannen van de Verenigde Naties, de responsplannen voor vluchtelingen, andere oproepen van de Verenigde Naties of humanitaire clusters die worden gecoördineerd door het Bureau voor de coördinatie van humanitaire aangelegenheden van de Verenigde Naties (OCHA); e) organisaties en agentschappen waaraan de Unie het certificaat van humanitair partnerschap heeft afgegeven of die door een lidstaat zijn gecertificeerd of erkend overeenkomstig nationale procedures; f) gespecialiseerde agentschappen van de lidstaten, of g) de werknemers, begunstigden, ondergeschikte organen of uitvoerende partners van de in de punten a) tot en met f) bedoelde entiteiten terwijl en voor zover zij in die hoedanigheid handelen. 8.   In niet onder lid 7 vallende gevallen en in afwijking van lid 1 of lid 2 van dit artikel, kunnen de bevoegde autoriteiten van een lidstaat, onder voorwaarden die zij passend achten, toestemming verlenen voor de vrijgave van bepaalde bevroren tegoeden of economische middelen of voor de beschikbaarstelling van bepaalde tegoeden of economische middelen, nadat zij hebben vastgesteld dat de betrokken tegoeden of economische middelen noodzakelijk zijn voor de tijdige verstrekking van humanitaire bijstand of voor de ondersteuning van andere activiteiten die beantwoorden aan elementaire menselijke behoeften. 9.   Indien de betrokken bevoegde autoriteit binnen vijf werkdagen na ontvangst van een verzoek om toestemming uit hoofde van lid 8, geen negatief besluit heeft genomen, geen verzoek om informatie heeft ingediend of niet heeft laten weten dat ze meer tijd nodig heeft, wordt die vergunning geacht te zijn verleend. De betrokken lidstaat stelt de andere lidstaten en de Commissie in kennis van elke op grond van dit artikel verleende toestemming, binnen vier weken na de verlening van dergelijke toestemming. Artikel 3 1.   De Raad stelt met eenparigheid van stemmen op voorstel van een lidstaat of van de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) de lijst in de bijlage vast en wijzigt deze. 2.   De Raad stelt de betrokken natuurlijke persoon of rechtspersoon, de betrokken entiteit of het betrokken lichaam in kennis van het in lid 1 bedoelde besluit, met inbegrip van de redenen voor plaatsing op de lijst, hetzij rechtstreeks, indien het adres bekend is, hetzij middels de bekendmaking van een kennisgeving, zodat die natuurlijke persoon of rechtspersoon, die entiteit of dat lichaam opmerkingen kan indienen. 3.   Indien er opmerkingen worden ingediend of substantieel nieuw bewijsmateriaal wordt overgelegd, toetst de Raad het in lid 1 bedoelde besluit en brengt hij de betrokken natuurlijke persoon of rechtspersoon, de betrokken entiteit of het betrokken lichaam daarvan op de hoogte. Artikel 4 1.   In de bijlage worden de redenen voor opneming van de in de artikelen 1 en 2 bedoelde natuurlijke personen en rechtspersonen, entiteiten en lichamen in de lijst vermeld. 2.   De bijlage bevat de informatie, indien deze beschikbaar is, die nodig is om de betrokken natuurlijke personen of rechtspersonen, entiteiten of lichamen te identificeren. Met betrekking tot natuurlijke personen kan die informatie bestaan uit: namen en aliassen; geboortedatum en -plaats; nationaliteit; paspoort- en identiteitskaartnummers; geslacht; adres, indien bekend; en functie of beroep. Met betrekking tot rechtspersonen, entiteiten of lichamen kan dergelijke informatie bestaan uit: namen; plaats en datum van registratie; registratienummer; en plaats van vestiging. Artikel 5 1.   De Raad en de hoge vertegenwoordiger verwerken voor de uitoefening van hun taken uit hoofde van dit besluit persoonsgegevens, met name: a) wat betreft de Raad, bij het opstellen en wijzigen van de bijlage; b) wat betreft de hoge vertegenwoordiger, bij het opstellen van wijzigingen van de bijlage. 2.   De Raad en de hoge vertegenwoordiger mogen in voorkomend geval relevante gegevens verwerken die betrekking hebben op strafbare feiten die zijn gepleegd door natuurlijke personen op de lijst en op strafrechtelijke veroordelingen of veiligheidsmaatregelen betreffende dergelijke personen, doch uitsluitend voor zover dergelijke verwerking noodzakelijk is voor het opstellen van de bijlage. 3.   Voor de toepassing van dit besluit worden de Raad en de hoge vertegenwoordiger aangewezen als “verwerkingsverantwoordelijke” in de zin van artikel 3, punt 8, van Verordening (EU) 2018/1725 van het Europees Parlement en de Raad ( 1 ) , opdat de betrokken natuurlijke personen hun rechten uit hoofde van die verordening kunnen uitoefenen. Artikel 6 Vorderingen in verband met contracten of andere transacties aan de uitvoering waarvan, direct of indirect, geheel of gedeeltelijk, afbreuk is gedaan door de maatregelen die uit hoofde van dit besluit zijn ingesteld, met inbegrip van vorderingen tot schadeloosstelling of soortgelijke vorderingen, zoals een vordering tot schuldvergelijking of een garantievordering, met name een vordering tot verlenging of uitbetaling van een obligatie, garantie of contragarantie, met name een financiële garantie of contragarantie, ongeacht de vorm hiervan, worden niet toegewezen indien deze vorderingen worden ingesteld door: a) in de bijlage genoemde natuurlijke personen of rechtspersonen, entiteiten of lichamen; b) elke natuurlijke persoon of rechtspersoon, elke entiteit of elk lichaam, handelend voor rekening of ten behoeve van een van de in punt a) bedoelde natuurlijke personen of rechtspersonen, entiteiten of lichamen. Artikel 7 Het is verboden bewust of opzettelijk deel te nemen aan activiteiten die tot doel of tot gevolg hebben dat de verbodsbepalingen van dit besluit worden omzeild. Artikel 8 Opdat de in dit besluit opgenomen maatregelen een maximaal effect hebben, moedigt de Unie derde landen aan beperkende maatregelen te treffen, die vergelijkbaar zijn met die waarin dit besluit voorziet. Artikel 9 Dit besluit is van toepassing tot 24 oktober 2024. Dit besluit wordt voortdurend geëvalueerd. Het wordt verlengd of gewijzigd, naargelang het geval, indien de Raad van oordeel is dat de doelstellingen ervan niet zijn bereikt. De in artikel 2, leden 7, 8 en 9, vermelde uitzonderingen met betrekking tot artikel 2, leden 1 en 2, worden op gezette tijden en ten minste om de twaalf maanden of na een ingrijpende verandering in de omstandigheden, op dringend verzoek van een lidstaat, de hoge vertegenwoordiger of de Commissie, geëvalueerd. Artikel 10 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 23 oktober 2023. Voor de Raad De voorzitter J. BORRELL FONTELLES ( 1 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). BIJLAGE Lijst van de in de artikelen 1 en 2 bedoelde natuurlijke personen en rechtspersonen, entiteiten en lichamen […] ELI: http://data.europa.eu/eli/dec/2023/2287/oj ISSN 1977-0758 (electronic edition)",
  "source": "EUR LEX"
}