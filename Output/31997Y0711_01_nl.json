{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997Y0711(01):NL:HTML\">",
  "content": "EUR-Lex - 31997Y0711(01) - NL Avis juridique important | 31997Y0711(01) Resolutie van de Raad van 27 juni 1997 betreffende hernieuwbare energiebronnen Publicatieblad Nr. C 210 van 11/07/1997 blz. 0001 - 0002 RESOLUTIE VAN DE RAAD van 27 juni 1997 betreffende hernieuwbare energiebronnen (97/C 210/01) DE RAAD VAN DE EUROPESE UNIE, Gezien de resolutie van de Raad van 8 juli 1996 betreffende het Witboek \"Een energiebeleid voor de Europese Unie\" (1), waarin wordt gesteld dat door de bevordering van nieuwe en hernieuwbare energiebronnen een waardevolle bijdrage kan worden geleverd aan een veiliger en gezonder milieu en dat daarmee, samen met de ontwikkeling van de eigen bronnen, de afhankelijkheid van de Gemeenschap van externe energiebronnen kan worden verminderd en een bijdrage kan worden geleverd aan economische groei en werkgelegenheid; Gezien de conclusies van de Raad van 3 december 1996 over \"Klimaatverandering - de energiedimensie\", waarin erop wordt gewezen dat het energiebeleid op Europees niveau een actieve bijdrage moet leveren aan de werkzaamheden betreffende klimaatverandering en dat de energiesector in de nabije toekomst actief zou moeten deelnemen aan de ontwikkeling van beleidsvormen terzake, met inbegrip van initiativen voor hernieuwbare energie; Gezien het witboek inzake groei, concurrentievermogen en werkgelegenheid, waarin wordt aangetoond dat schone technologie een sleutel is voor economische welvaart in de toekomst en het belangrijk is dat economische maatregelen en stimulansen en/of, zo nodig, fiscale instrumenten worden aangewend om rekening te houden met externe effecten, met name op milieugebied, en aldus de concurrentiepositie van hernieuwbare energiebronnen ten opzichte van andere energiebronnen te verbeteren; Gezien het vierde kaderprogramma van de Europese Gemeenschap (2) van communautaire werkzaamheden op het gebied van onderzoek, technische ontwikkeling en demonstratie, en de programma's Joule (3), Thermie (4) en Altener (5); Gezien de resolutie van het Europees Parlement van 4 juli 1996 (6), waarin het belang van de ontwikkeling van een communautaire strategie op het gebied van hiernieuwbare energiebronnen wordt onderstreept; Gezien het groenboek voor een communautaire strategie \"Energie voor de toekomst: hernieuwbare energiebronnen\", waarin wordt opgemerkt dat er ruime mogelijkheden voor hernieuwbare energiebronnen voorhanden zijn, een reeks te overwinnen belemmeringen voor het concurrentievermogen op korte termijn wordt geïdentificeerd en als doel wordt voorgesteld om het totale aandeel van hernieuwbare energiebronnen in de energiebalans van de Gemeenschap vóór het jaar 2010 te verdubbelen; 1. HERHAALT dat de ontwikkeling van hernieuwbare energiebronnen een belangrijk onderdeel is van de bijdrage van de energiesector aan: - de verwezenlijking van een duurzame economische groei, aangezien hernieuwbare energiebronnen een bijdrage leveren tot de vermindering van broeikasgassen en aan de strijd tegen klimaatverandering; - de zekerheid van de energievoorziening; - het leggen van een sterke Europese industriële basis voor hernieuwbare energie die mondiaal met succes kan concurreren; - het scheppen van werkgelegenheid en de ontwikkeling van de regio's, rekening houdend met het concurrentievermogen van hernieuwbare energiebronnen op de energiemarkt; - de versterking van de economische structuur van ultraperifere en geïsoleerde regio's, om bij te dragen tot economische en sociale samenhang; 2. BEVESTIGT dat gestreefd moet worden naar een strategie die erop gericht is het concurrentievermogen te verbeteren en het aandeel van de hernieuwbare energiebronnen op de lange termijn substantieel te maken, omdat deze van zeer groot belang zijn voor de totstandbrenging van een duurzame economische groei. De lidstaten en de Gemeenschap dienen bij wijze van richtsnoer streefcijfers voor het aandeel op middellange (2010) tot lange termijn (2020) te formuleren als doel en toetssteen voor de vooruitgang op dit gebied. Het in het groenboek vermelde doel van een verdubbeling van het totale aandeel van de hernieuwbare energiebronnen in de Gemeenschap vóór het jaar 2010 is ambitieus en zou een nuttig richtpunt zijn voor grotere inspanningen op het niveau van de Gemeenschap en van de lidstaten; 3. TEKENT AAN dat in het kader van de liberalisering van de energiemarkten een actief regeringsbeleid op het niveau van de lidstaten en - met inachtneming van het subsidiariteitsbeginsel - van de Gemeenschap noodzakelijk is om het concurrentievermogen van de hernieuwbare energiebronnen te verbeteren; 4. IS VAN OORDEEL dat er op de volgende gebieden essentiële aspecten met een belangrijke communautaire dimensie zijn waarmee op pragmatische wijze, in overeenstemming met het niveau van de technologische vooruitgang, tewerk moet worden gegaan: - onderzoek, technische ontwikkeling en demonstratie (5), - marktvoorwaarden (6 tot en met 8), - acties om consumentenvoorlichting te bevorderen en het vertrouwen van de consument te versterken (6 en 9), - cooerdinatie en observatie (10); 5. MEENT dat er op het gebied van onderzoek, technische ontwikkeling en demonstratie behoefte is aan een krachtige inzet, dat het vierde kaderprogramma moet worden voortgezet en dat er een toereikend steunbedrag voor hernieuwbare energiebronnen moet worden uitgetrokken in het vijfde kaderprogramma; ONDERSTREEPT het belang van inspanningen op nationaal niveau op het gebied van onderzoek, ontwikkeling en demonstratie voor de toepassing van hernieuwbare energiebronnen in de lidstaten; 6. BEVESTIGT dat de harmonisatie van de normen voor hernieuwbare energiebronnen in de Gemeenschap een tweeledig doel zou dienen, namelijk het vergemakkelijken van de invoering van nieuwe technologieën op de interne markt en het vergroten van het vertrouwen in deze technologieën; VERZOEKT de betrokken normaliseringsinstanties in de Gemeenschap hun werk op dit gebied voort te zetten; 7. MEENT dat er, teneinde de markt voor hiernieuwbare energiebronnen te stimuleren, regelgeving kan worden ingevoerd, waarbij de marktdeelnemers worden gestimuleerd energie te kopen die via hernieuwbare bronnen is geproduceerd; 8. HERINNERT ERAAN dat er, volgens de communautaire kaderregeling inzake staatssteun ten behoeve van het milieu (7) en gelet op de \"bijzonder hoge prioriteit in de Gemeenschap\" voor de ontwikkeling van hernieuwbare energiebronnen, waar nodig investeringssteun voor hernieuwbare energiebronnen verleend kan worden, ook wanneer de steun de in de kaderregeling genoemde algemene niveaus overschrijdt, en dat de positieve effecten van dergelijke matregelen voor het milieu zwaarder moeten wegen dan de verstoring van de mededinging; 9. MEENT dat informatie het vertrouwen en de kennis van de markt inzake hernieuwbare energiebronnen zal vergroten en het de klanten mogelijk zal maken een bewuste keuze te maken. Acties om de klant ertoe te bewegen in sterkere mate voor hernieuwbare energiebronnen te kiezen, kunnen van belang zijn voor de ontwikkeling van duurzame energie. Energieleveranciers zouden, bijvoorbeeld, door middel van speciale tarieven de klant de mogelijkheid kunnen bieden om uit hernieuwbare energiebronnen geproduceerde elektriciteit te kopen; 10. IS VAN OORDEEL dat een optimale benutting van de beschikbare bronnen vraagt om een goede cooerdinatie en observatie van de vorderingen en dat de cooerdinatie binnen de Commissiediensten en tussen de lidstaten moet worden versterkt. Om tot een strategie te komen die al deze terreinen bestrijkt en kruisverbanden legt, moeten de beleidsmaatregelen en de programma's op verschillende gebieden in aanmerking worden genomen; 11. VERHEUGT zich over de presentatie door de Commissie van het groenboek en VERZOEKT de Commissie op basis van de hierboven geschetste beginselen een algemene strategie voor de bevordering van hernieuwbare energiebronnen te ontwikkelen. (1) PB nr. C 224 van 1. 8. 1996, blz. 1. (2) PB nr. L 126 van 18. 5. 1994, blz. 1. Besluit gewijzigd bij Besluit nr. 616/96/EG (PB nr. L 86 van 4. 4. 1996, blz. 69). (3) PB nr. L 98 van 11. 4. 1989, blz. 13. (4) PB nr. L 185 van 17. 7. 1990, blz. 1. (5) PB nr. L 235 van 18. 9. 1993, blz. 41. (6) PB nr. C 211 van 22. 7. 1996, blz. 27. (7) PB nr. C 72 van 10. 3. 1994, blz. 3.",
  "source": "EUR LEX"
}