{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994R0258:NL:HTML\">",
  "content": "EUR-Lex - 31994R0258 - NL Avis juridique important | 31994R0258 Verordening (EG) nr. 258/94 van de Commissie van 3 februari 1994 tot vaststelling van de uitvoeringsbepalingen voor de toekenning van een bijzondere restitutie bij de uitvoer van varkensvlees naar bepaalde derde landen Publicatieblad Nr. L 031 van 04/02/1994 blz. 0024 - 0025 Bijzondere uitgave in het Fins: Hoofdstuk 3 Deel 56 blz. 0023 Bijzondere uitgave in het Zweeds: Hoofdstuk 3 Deel 56 blz. 0023 VERORDENING (EG) Nr. 258/94 VAN DE COMMISSIE van 3 februari 1994 tot vaststelling van de uitvoeringsbepalingen voor de toekenning van een bijzondere restitutie bij de uitvoer van varkensvlees naar bepaalde derde landen DE COMMISSIE VAN DE  EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2759/75 van de Raad van 29 oktober 1975 houdende een gemeenschappelijke ordening der markten in de sector varkensvlees (1), laatstelijk gewijzigd bij Verordening (EEG) nr. 1249/89 (2), en met name op artikel 15, lid 6, en  artikel 22, Gelet op Verordening (EEG) nr. 2768/75 van de Raad van 29 oktober 1975 houdende algemene voorschriften betreffende de toekenning van restituties bij de uitvoer en criteria voor het bepalen van het restitutiebedrag in de sector varkensvlees (3), en met  name op artikel 7, lid 3, Overwegende dat de aankoop van bepaalde hoeveelheden van produkten van de sector varkensvlees door de Russische Federatie, de Oekraïne en Wit-Rusland moet worden bevorderd; dat daartoe een bijzondere restitutie voor deze bestemmingen moet worden  verleend, voor zover aan bepaalde voorwaarden wordt voldaan; Overwegende dat, in afwijking van de artikelen 1 en 2 van Verordening (EEG) nr. 1700/84 van de Commissie van 18 juni 1984 houdende bijzondere uitvoeringsbepalingen met betrekking tot het stelsel van de certificaten voor de vaststelling vooraf van de  restitutie in de sector varkensvlees (4), laatstelijk gewijzigd bij Verordening (EEG) nr. 2440/89 (5), de vaststelling vooraf van de restitutie, met het oog op controledoeleinden, dwingend moet worden voorgeschreven en een hogere zekerheid moet worden  gesteld; dat het wenselijk is een uiterste datum vast te stellen voor het indienen van vaststelling vooraf van restituties, ten einde de afhandeling van de transacties te versnellen; Overwegende dat, om te voorkomen dat op grond van twee verschillende maatregelen steun voor hetzelfde produkt wordt toegekend, de bijzondere restitutie niet mag worden verleend voor produkten waarvoor steun verleend is voor de particuliere opslag op  grond van Verordening (EEG) nr. 650/93 van de Commissie van 19 maart 1993 betreffende de bijzondere voorwaarden voor de toekenning van steun aan de particuliere opslag in de sector varkensvlees (6); Overwegende dat het dienstig is op budgettaire gronden de nodige maatregelen vast te stellen om ervoor te zorgen dat de totale hoeveelheid van 40 000 ton niet wordt overschreden en de nadere bepalingen vast te stellen betreffende de indiening van  aanvragen om vaststelling vooraf van de restitutie; Overwegende dat het, in het belang van de marktdeelnemers, dienstig is te bepalen dat de certificaataanvragen na de vaststelling van de verlagingscoëfficiënt mogen worden ingetrokken; Overwegende dat de in deze verordening vervatte maatregelen in overeenstemming zijn met het advies van het Comité van beheer voor varkensvlees, HEEFT DE VOLGENDE VERORDENING VASTGESTELD: Artikel 1 1. Voor produkten van de GN-codes 0203 11 10 en 0203 21 10 wordt een bijzondere restitutie verleend, wanneer aan de volgende voorwaarden wordt voldaan: a) de produkten moeten naar de Russische Federatie, Oekraïne of Wit-Rusland worden uitgevoerd en daar in het vrije verkeer worden gebracht; b) in afwijking van artikel 1, lid 1, en artikel 2 van Verordening (EEG) nr. 1700/84 moet de exporteur om vaststelling vooraf van de restitutie verzoeken en wordt de zekerheid in verband met de certificaten tot vaststelling vooraf van de restitutie op  30 ecu per 100 kg vastgesteld; c) voor de produkten mag geen steun verleend zijn voor particuliere opslag op grond van Verordening (EEG) nr. 650/93; d) in vak 20 van de certificaataanvragen van het voorfixatiecertificaat moet een van de volgende vermeldingen worden aangebracht: -  \"Rusland, Oekraïne, Wit-Rusland\", - (overige talen); e) het certificaat verplicht tot uitvoer naar een van de onder d) genoemde landen; f) in vak 22 van het voorfixatiecertificaat wordt een van de onderstaande vermeldingen aangebracht: -  \"Bijzondere restitutie Rusland, Oekraïne, Wit-Rusland - Verordening (EG) nr. 258/94\", - (overige talen). 2. De voorwaarden onder a), b), c) en e) zijn primaire eisen in de zin van artikel 20 van Verordening (EEG) nr. 2220/85 van de Commissie (7). Artikel 2 Bij de indiening van de in artikel 1, lid 1, onder b), bedoelde aanvragen moet de exporteur schriftelijk verklaren dat de produkten aan de in artikel 1, lid 1, onder c), genoemde voorwaarde voldoen. Artikel 3 1. De aanvragen om voorfixatiecertificaten als bedoeld in artikel 1, lid 1, onder b), worden elke maandag en dinsdag bij de bevoegde autoriteiten ingediend. 2. In afwijking van artikel 5, eerste streepje, van Verordening (EEG) nr. 1700/84 delen de Lid-Staten de Commissie elke woensdag de lijst mee van de voorfixatiecertificaten die op de twee in lid 1 bedoelde dagen zijn aangevraagd, met opgave van het  nummer van deze verordening. Artikel 4 Ingeval de totale hoeveelheid waarvoor voorfixatiecertificaten zijn aangevraagd, 40 000 ton bereikt, kan de Commissie de nodige maatregelen nemen om ervoor te zorgen dat deze hoeveelheid niet wordt overschreden, en met name: - besluiten de afgifte van certificaten stop te zetten, - de vanaf een bepaalde datum ingediende aanvragen onontvankelijk verklaren, - een percentage vaststellen waarmee alle hoeveelheden waarvoor vanaf een bepaalde datum certificaataanvragen zijn ingediend, worden verlaagd. Artikel 5 Ingeval de Commissie gebruik maakt van de mogelijkheid waarin bij artikel 4, derde streepje, is voorzien, mag de exporteur zijn certificaataanvraag binnen tien werkdagen na de publikatie van het algemeen verlagingspercentage in het  Publikatieblad van de Europese Gemeenschappen intrekken, indien toepassing van dit percentage tot gevolg heeft dat een hoeveelheid van minder dan 20 ton wordt toegewezen. De desbetreffende zekerheid wordt onmiddellijk vrijgegeven. Artikel 6 Deze verordening treedt in werking op 14 februari 1994. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 3 februari 1994. Voor de Commissie René STEICHEN Lid van de Commissie (1) PB nr. L 282 van 1. 11. 1975, blz. 1. (2) PB nr. L 129 van 11. 5. 1989, blz. 12. (3) PB nr. L 282 van 1. 11. 1975, blz. 39. (4) PB nr. L 161 van 19. 6. 1984, blz. 7. (5) PB nr. L 231 van 9. 8. 1989, blz. 6. (6) PB nr. L 69 van 20. 3. 1993, blz. 32. (7) PB nr. L 205 van 3. 8. 1985, blz. 5.",
  "source": "EUR LEX"
}