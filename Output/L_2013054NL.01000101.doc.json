{
  "url": "http://www.w3.org/1999/xhtml\"><!--",
  "content": "L_2013054NL.01000101.xml 26.2.2013 NL Publicatieblad van de Europese Unie L 54/1 BESLUIT VAN DE RAAD van 14 april 2011 betreffende de ondertekening, namens de Europese Unie, van de regionale conventie betreffende de pan-Euro-mediterrane preferentiële oorsprongsregels (2013/93/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, met name artikel 207, lid 4, eerste alinea, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) De regionale conventie betreffende de pan-Euro-mediterrane oorsprongsregels, hierna de „conventie” genoemd, is opgesteld ter vervanging van de protocollen inzake de oorsprongsregels die momentaal van kracht zijn tussen de landen van het pan-Euro-mediterrane gebied. (2) De deelnemers aan het stabilisatie- en associatieproces zijn bij de conventie opgenomen in het pan-Euro-mediterrane systeem van cumulatie van de oorsprong. (3) Op 26 november 2009 heeft de Raad de Commissie gemachtigd onderhandelingen over de conventie aan te gaan met de EVA-landen, de deelnemers aan het Barcelonaproces, de deelnemers aan het stabilisatie- en associatieproces en de Faeröer. (4) De tekst van de conventie werd door de Euromed-ministers van handel goedgekeurd op de vergadering die zij op 9 december 2009 in Brussel hebben gehouden. (5) De conventie moet worden ondertekend en het aangehechte besluit moet worden goedgekeurd, HEEFT HET VOLGENDE BESLUIT VASTGESTELD: Artikel 1 De ondertekening van de regionale conventie betreffende de pan-Euro-mediterrane preferentiële oorsprongsregels wordt namens de Europese Unie goedgekeurd, onder voorbehoud van sluiting van de conventie ( 1 ) . Artikel 2 De in de bijlage bij dit besluit genoemde verklaring wordt namens de Europese Unie goedgekeurd. Artikel 3 De voorzitter van de Raad wordt gemachtigd de persoon/personen aan te wijzen die bevoegd is/zijn namens de Europese Unie de conventie te ondertekenen, onder voorbehoud van sluiting van de conventie, en de in de bijlage bij dit besluit genoemde verklaring af te leggen. Artikel 4 Dit besluit treedt in werking op de dag waarop het wordt vastgesteld. Gedaan te Luxemburg, 14 april 2011. Voor de Raad De voorzitter FAZEKAS S. ( 1 ) De tekst van de conventie wordt samen met het besluit betreffende de sluiting ervan bekendgemaakt. BIJLAGE VERKLARING De Europese Unie verklaart dat de verwijzing naar Kosovo geen afbreuk doet aan het standpunt van de lidstaten van de Europese Unie noch aan enig standpunt van de Europese Unie inzake het statuut van Kosovo, noch aan het recht van de lidstaten van de Europese Unie om hun relaties met Kosovo te bepalen.",
  "source": "EUR LEX"
}