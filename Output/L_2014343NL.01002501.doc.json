{
  "url": "http://www.w3.org/1999/xhtml\"><!--",
  "content": "L_2014343NL.01002501.xml 28.11.2014 NL Publicatieblad van de Europese Unie L 343/25 UITVOERINGSBESLUIT VAN DE COMMISSIE van 26 november 2014 tot wijziging van Beschikking 90/177/Euratom, EEG waarbij België wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de btw (Kennisgeving geschied onder nummer C(2014) 8921) (Slechts de teksten in de Nederlandse en de Franse taal zijn authentiek) (2014/840/EU, Euratom) DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EEG, Euratom) nr. 1553/89 van de Raad van 29 mei 1989 betreffende de definitieve uniforme regeling voor de inning van de eigen middelen uit de belasting over de toegevoegde waarde ( 1 ) , en met name artikel 6, lid 3, tweede streepje, Na raadpleging van het Raadgevend Comité voor de eigen middelen, Overwegende hetgeen volgt: (1) Op grond van artikel 371 van Richtlijn 2006/112/EG van de Raad ( 2 ) mag België de in bijlage X, deel B, van die richtlijn vermelde handelingen blijven vrijstellen onder de voorwaarde dat deze op 1 januari 1978 waren vrijgesteld. Die handelingen moeten in aanmerking worden genomen voor de bepaling van de btw-grondslag van de eigen middelen. (2) In zijn antwoord van 29 april 2014 op de brief van de Commissie van 14 februari 2014 betreffende de vereenvoudiging van de controles inzake de eigen middelen uit de btw ( 3 ) vroeg België aan de Commissie toestemming om voor de berekening van de btw-grondslag van de eigen middelen een vast percentage van de intermediaire grondslag te gebruiken voor wat betreft de handelingen vermeld in punt 9 van bijlage X, deel B, van Richtlijn 2006/112/EG voor de boekjaren 2014-2020. België heeft aangetoond dat het historische percentage in de loop der jaren stabiel is gebleven. Bijgevolg dient België te worden gemachtigd de btw-grondslag van de eigen middelen te berekenen aan de hand van een vast percentage, overeenkomstig de brief van de Commissie. (3) Uit overwegingen van doorzichtigheid en rechtszekerheid is het aangewezen de geldigheidsduur van de machtiging in de tijd te beperken. (4) Beschikking 90/177/Euratom, EEG van de Commissie ( 4 ) dient dienovereenkomstig te worden gewijzigd, HEEFT HET VOLGENDE BESLUIT VASTGESTELD: Artikel 1 In Beschikking 90/177/Euratom, EEG wordt het volgende artikel 2 bis ingevoegd: „Artikel 2 bis In afwijking van artikel 2, lid 4, van dit Besluit wordt België gemachtigd om de grondslag van de btw-middelen van 1 januari 2014 tot en met 31 december 2020 te berekenen aan de hand van 0,21 % van de intermediaire grondslag voor de in punt 9 van bijlage X, deel B, van Richtlijn 2006/112/EG ( *1 ) vermelde handelingen (levering van gebouwen en bouwterreinen). ( *1 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ).”\n                        \" . Artikel 2 Dit besluit is gericht tot het Koninkrijk België. Gedaan te Brussel, 26 november 2014. Voor de Commissie Kristalina GEORGIEVA Vicevoorzitter ( 1 ) PB L 155 van 7.6.1989, blz. 9 . ( 2 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ). ( 3 ) Ares(2014)370476. ( 4 ) Beschikking 90/177/Euratom, EEG van de Commissie van 23 maart 1990 waarbij België wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde ( PB L 99 van 19.4.1990, blz. 24 ).",
  "source": "EUR LEX"
}