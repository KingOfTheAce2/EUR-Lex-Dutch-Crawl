{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000Y1012(01):NL:HTML\">",
  "content": "EUR-Lex - 32000Y1012(01) - NL Avis juridique important | 32000Y1012(01) Aanbeveling van de Raad van 28 september 2000 aan de lidstaten betreffende verzoeken van Europol om in specifieke gevallen een strafrechtelijk onderzoek in te stellen Publicatieblad Nr. C 289 van 12/10/2000 blz. 0008 - 0008 Aanbeveling van de Raad van 28 september 2000 aan de lidstaten betreffende verzoeken van Europol om in specifieke gevallen een strafrechtelijk onderzoek in te stellen (2000/C 289/13) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel 20, lid 2, onder b), Overwegende hetgeen volgt: (1) In punt 45 van de Conclusies van de bijeenkomst van de Europese Raad van 15/16 oktober 1999 in Tampere wordt de Raad opgeroepen Europol te machtigen om de lidstaten te verzoeken in specifieke gevallen een onderzoek in te stellen, uit te voeren of te coördineren, met inachtneming van de stelsels van toetsing door de rechter in de lidstaten. (2) De autoriteiten van de betrokken lidstaat besluiten onafhankelijk en in overeenstemming met de nationale wetgeving hoe het verzoek van Europol wordt afgehandeld. (3) Het verzoek van Europol wordt gedaan overeenkomstig artikel 4 van de Europol-Overeenkomst, HEEFT DE VOLGENDE AANBEVELING AANGENOMEN: De lidstaten behandelen de verzoeken van Europol om in specifieke gevallen een onderzoek in te stellen, uit te voeren of te coördineren en bestuderen deze verzoeken zorgvuldig. Europol wordt er in beginsel van op de hoogte gesteld of het gevraagde onderzoek zal worden ingesteld alsook van de resultaten van een dergelijk onderzoek. Indien een lidstaat besluit geen onderzoek uit te voeren, wordt Europol op de hoogte gesteld van dit besluit en in beginsel van de redenen daarvoor. Antwoorden op verzoeken van Europol om een onderzoek uit te voeren alsmede informatie voor Europol over onderzoeksresultaten worden via de bevoegde instanties in de lidstaten toegezonden overeenkomstig de voorschriften van de Europol-Overeenkomst en de relevante nationale wetgeving. Gedaan te Brussel, 28 september 2000. Voor de Raad De Voorzitter D. Vaillant",
  "source": "EUR LEX"
}