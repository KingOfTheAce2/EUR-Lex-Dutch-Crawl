{
  "url": "http://www.w3.org/1999/xhtml\"><!--",
  "content": "L_2012203NL.01003001.xml 31.7.2012 NL Publicatieblad van de Europese Unie L 203/30 UITVOERINGSVERORDENING (EU) Nr. 696/2012 VAN DE COMMISSIE van 25 juli 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juli 2012. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Binnenzolen bestaande uit een flexibel vorkvormig verend gedeelte vervaardigd uit staal en een verwisselbaar dempend kussentje vervaardigd uit diverse materialen. De binnenzolen worden op basis van de voetafdruk en het lichaamsgewicht van de klant samengesteld. De binnenzolen zijn ontworpen om de druk op de voeten en het volledige lichaam te verminderen. Het driepuntsondersteuningssysteem van de binnenzool is ontworpen om de ligamenten, de pezen en de spieren te ondersteunen, te doen bewegen en te versterken. Het absorbeert schokken, verdeelt het lichaamsgewicht gelijkelijk over de volledige voet en kan de negatieve gevolgen van bestaande platvoeten compenseren. Het dempend kussentje zorgt voor een massage van de voet. ( *1 ) Zie afbeelding. 6406 90 50 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 6406 , 6406 90  en 6406 90 50 . De binnenzolen zijn niet ontworpen om orthopedische aandoeningen te verhelpen omdat zij niet specifiek zijn aangepast aan een handicap die zij zouden moeten verhelpen, maar zij zijn ontworpen om het voet- en lichaamscomfort te verhogen en de negatieve gevolgen van bestaande problemen te compenseren (zie aantekening 6 bij hoofdstuk 90). Indeling onder post 9021  als orthopedische artikelen en toestellen is daarom uitgesloten. De binnenzolen moeten daarom worden ingedeeld onder GN-code 6406 90 50  als verwijderbare binnenzolen. ( *1 ) De afbeelding is louter ter informatie.",
  "source": "EUR LEX"
}