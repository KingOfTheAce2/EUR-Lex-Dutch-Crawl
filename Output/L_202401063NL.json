{
  "url": "http://www.w3.org/1999/xhtml\"><!--",
  "content": "L_202401063NL.000101.fmx.xml Publicatieblad van de Europese Unie NL L-serie 2024/1063 5.4.2024 BESLUIT (GBVB) 2024/1063 VAN DE RAAD van 4 april 2024 betreffende een steunmaatregel in het kader van de Europese Vredesfaciliteit ter ondersteuning van de Ghanese strijdkrachten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 ( 1 ) van de Raad is de Europese Vredesfaciliteit (de “faciliteit”) opgericht voor de financiering door de lidstaten van acties van de Unie in het kader van het gemeenschappelijk buitenlands en veiligheidsbeleid (GBVB) die tot doel hebben de vrede te handhaven, conflicten te voorkomen en de internationale veiligheid te versterken, op grond van artikel 21, lid 2, punt c), van het Verdrag. De faciliteit kan in het bijzonder op grond van artikel 1, lid 2, van Besluit (GBVB) 2021/509 worden gebruikt voor de financiering van steunmaatregelen, zoals acties ter versterking van de capaciteiten op militair en defensiegebied van derde staten en van regionale en internationale organisaties. (2) De noordelijke regio’s van de kuststaten van de Golf van Guinea (Ghana, Ivoorkust, Benin en Togo) worden geconfronteerd met een verslechterende veiligheidssituatie in verband met de crisis in de centrale Sahel. (3) In het licht van de verslechterende veiligheidssituatie is versterking van de defensie- en veiligheidstroepen noodzakelijk om de stabilisatie-inspanningen in Ghana mogelijk te maken en te ondersteunen. In dit verband en ten volle rekening houdend met het feit dat de situatie een geïntegreerde respons vereist, is het waarborgen van vrede en veiligheid op lange termijn in Ghana een belangrijke prioriteit voor de Unie. (4) Op 10 juli 2023 heeft de Raad Besluit (GBVB) 2023/1440 ( 2 ) betreffende een steunmaatregel in het kader van de Europese Vredesfaciliteit ter ondersteuning van de Ghanese strijdkrachten vastgesteld, teneinde de vermogens van de Ghanese strijdkrachten te versterken om de territoriale integriteit en de soevereiniteit van Ghana en zijn burgerbevolking te beschermen tegen interne en externe agressie en bij te dragen aan vrede en stabiliteit in de regio. (5) Op 3 augustus 2023 heeft de Raad Besluit (GBVB) 2023/1599 ( 3 ) vastgesteld tot instelling van een veiligheids- en defensie-initiatief van de Europese Unie (het “initiatief”) in het kader van het gemeenschappelijk veiligheids- en defensiebeleid, ter ondersteuning van de West-Afrikaanse landen in de Golf van Guinee, meer bepaald Ghana en Benin. De strategische doelstelling van het initiatief is de West-Afrikaanse landen van de Golf van Guinee, waar die missie is gevestigd, bij te staan bij de ontwikkeling van passende vermogens binnen hun veiligheids- en defensietroepen om de druk van terroristische gewapende groeperingen in te dammen en erop te reageren. (6) Op 12 december 2023 heeft de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) een verzoek van Ghana ontvangen om de Ghanese strijdkrachten verder bij te staan bij de aanschaf van essentiële uitrusting ter versterking van de operationele vermogens van de militaire eenheden die in het noordelijke deel van het land worden ingezet om gewapende groepen te bestrijden, hen onschadelijk te maken en de mogelijkheden van deze groepen om terroristische aanslagen te plegen te beperken. (7) Bij de uitvoering van steunmaatregelen moet rekening worden gehouden met de beginselen en vereisten van Besluit (GBVB) 2021/509, met name met inachtneming van Gemeenschappelijk Standpunt 2008/944/GBVB van de Raad ( 4 ) , en in overeenstemming met de voorschriften voor de uitvoering van ontvangsten en uitgaven die in het kader van de faciliteit worden gefinancierd. (8) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, en de rechtsstaat en goed bestuur te versterken in overeenstemming met het Handvest van de Verenigde Naties, de Universele Verklaring van de Rechten van de Mens en het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en duur 1.   Bij dit besluit wordt een in het kader van de Europese Vredesfaciliteit te financieren steunmaatregel ten gunste van Ghana (de “begunstigde”) ingesteld (de “steunmaatregel”). 2.   Het doel van de steunmaatregel is de vermogens van de Ghanese strijdkrachten versterken om de territoriale integriteit en soevereiniteit van Ghana en zijn burgerbevolking te beschermen tegen interne en externe agressie en bij te dragen aan vrede en stabiliteit in de regio. 3.   Om het in lid 2 genoemde doel te bereiken worden met de steunmaatregel de volgende soorten niet-dodelijke uitrusting, en de volgende diensten gefinancierd: a) medisch materiaal; b) militaire technische uitrusting; c) gerichte opleidingsactiviteiten om kennis op het gebied van militaire logistiek op te bouwen; d) inlichtingenapparatuur voor defensiedoeleinden; e) elektronische systemen voor oorlogsvoering; f) materiaal voor het verwijderen van explosieven. 4.   De steunmaatregel heeft een looptijd van 36 maanden vanaf de datum van de vaststelling van dit besluit. Artikel 2 Financiële regelingen 1.   Het financiële referentiebedrag ter dekking van de uitgaven in verband met de steunmaatregel bedraagt 25 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de voorschriften voor de uitvoering van de in het kader van de faciliteit gefinancierde ontvangsten en uitgaven. Artikel 3 Regelingen met de begunstigde 1.   De hoge vertegenwoordiger treft de nodige regelingen met de begunstigde om ervoor te zorgen dat die de bij dit besluit vastgestelde voorschriften en voorwaarden naleeft, als voorwaarde voor het verlenen van steun in het kader van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de in het kader van de steunmaatregel gesteunde eenheden van de Ghanese strijdkrachten het toepasselijk internationaal recht naleven, met name het internationaal recht inzake de mensenrechten en het internationaal humanitair recht; b) de in het kader van de steunmaatregel verstrekte activa naar behoren en efficiënt worden ingezet voor de doeleinden waarvoor zij zijn verstrekt; c) de in het kader van de steunmaatregel verstrekte activa voldoende worden onderhouden zodat zij gedurende hun gehele levensduur bruikbaar en operationeel beschikbaar blijven; d) de in het kader van de steunmaatregel verstrekte activa aan het einde van hun levensduur niet verloren gaan of zonder toestemming van het bij Besluit (GBVB) 2021/509 ingestelde comité van de faciliteit worden overgedragen aan andere personen of entiteiten dan die welke in die regelingen worden vermeld. 3.   De in lid 1 bedoelde regelingen bevatten bepalingen inzake opschorting en beëindiging van de steun in het kader van de steunmaatregel indien blijkt dat de begunstigde de in lid 2 vastgestelde verplichtingen niet nakomt. Artikel 4 Uitvoering 1.   De hoge vertegenwoordiger is ervoor verantwoordelijk dat dit besluit wordt uitgevoerd overeenkomstig Besluit (GBVB) 2021/509 en de voorschriften voor de uitvoering van de ontvangsten en uitgaven die in het kader van de faciliteit worden gefinancierd, op een wijze die strookt met het geïntegreerd methodologisch kader voor de beoordeling en vaststelling van de vereiste maatregelen en controles voor steunmaatregelen in het kader van de faciliteit. 2.   De in artikel 1, lid 3, bedoelde activiteiten worden uitgevoerd door de beheerder voor steunmaatregelen, door middel van een administratieve regeling met het Economat des Armées overeenkomstig artikel 37 van Besluit (GBVB) 2021/509. Artikel 5 Toezicht, controle en evaluatie 1.   De hoge vertegenwoordiger ziet toe op de naleving door de begunstigde van de in artikel 3 vastgestelde verplichtingen. Dat toezicht verschaft kennis over de context van en het risico op niet-nakoming van de overeenkomstig artikel 3 vastgestelde verplichtingen, en draagt bij aan voorkoming van zulke gevallen van niet-nakoming, met inbegrip van schendingen van het internationaal recht inzake de mensenrechten en het internationaal humanitair recht door de eenheden van de Ghanese strijdkrachten die ondersteuning krijgen in het kader van de steunmaatregel. 2.   Na verzending worden de uitrusting en leveringen als volgt georganiseerd: a) leveringsverificatie, waarbij leveringscertificaten van de faciliteit door de eindgebruiker-strijdkrachten moeten worden ondertekend op het moment van eigendomsoverdracht; b) verslaglegging, waarbij de begunstigde jaarlijks verslag uitbrengt over de activiteiten die zijn uitgevoerd met de door de steunmaatregel verstrekte apparatuur en over de inventaris van de aangewezen goederen totdat dergelijke verslaglegging niet langer noodzakelijk wordt geacht door het Politiek en Veiligheidscomité (PVC); c) bezoeken ter plaatse, waarbij de begunstigde de hoge vertegenwoordiger en de controleurs van de faciliteit op verzoek toegang verleent voor het verrichten van controles ter plaatse en EPF-audits. 3.   De hoge vertegenwoordiger voert een eindevaluatie uit om te beoordelen of de steunmaatregel heeft bijgedragen aan het halen van de in artikel 1, lid 2, genoemde doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de maatregel. De beheerder voor steunmaatregelen brengt het bij Besluit (GBVB) 2021/509 ingestelde comité van de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad ook aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 4 april 2024. Voor de Raad De voorzitter H. LAHBIB ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Besluit (GBVB) 2023/1440 van de Raad van 10 juli 2023 betreffende een steunmaatregel in het kader van de Europese Vredesfaciliteit ter ondersteuning van de Ghanese strijdkrachten ( PB L 176 van 11.7.2023, blz. 28 ). ( 3 ) Besluit (GBVB) 2023/1599 van de Raad van 3 augustus 2023 betreffende een veiligheids- en defensie-initiatief van de Europese Unie ter ondersteuning van de West-Afrikaanse landen in de Golf van Guinee ( PB L 196 van 4.8.2023, blz. 25 ). ( 4 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ). ELI: http://data.europa.eu/eli/dec/2024/1063/oj ISSN 1977-0758 (electronic edition)",
  "source": "EUR LEX"
}