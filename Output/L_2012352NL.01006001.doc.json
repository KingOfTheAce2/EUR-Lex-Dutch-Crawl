{
  "url": "http://www.w3.org/1999/xhtml\"><!--",
  "content": "L_2012352NL.01006001.xml 21.12.2012 NL Publicatieblad van de Europese Unie L 352/60 UITVOERINGSBESLUIT VAN DE COMMISSIE van 19 december 2012 tot wijziging van Beschikking 90/185/Euratom, EEG waarbij Griekenland werd gemachtigd om gebruik te maken van ramingen voor de berekening van de grondslag van de eigen middelen uit de belasting over de toegevoegde waarde (Kennisgeving geschied onder nummer C(2012) 9549) (Slechts de tekst in de Griekse taal is authentiek) (2012/817/EU, Euratom) DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EEG, Euratom) nr. 1553/89 van de Raad van 29 mei 1989 betreffende de definitieve uniforme regeling voor de inning van de eigen middelen uit de belasting over de toegevoegde waarde ( 1 ) , en met name artikel 13, Overwegende hetgeen volgt: (1) Op grond van artikel 375 van Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 2 ) mag Griekenland de in bijlage X, deel B, punten 2, 8, 11 en 12, vermelde handelingen blijven vrijstellen; die handelingen moeten in aanmerking worden genomen voor de bepaling van de btw-middelengrondslag. (2) In het geval van Griekenland gaf de Commissie op grond van Verordening (EEG, Euratom) nr. 1553/89 Beschikking 90/185/Euratom, EEG ( 3 ) , waarbij Griekenland werd gemachtigd om met ingang van 1 januari 1989 gebruik te maken van bepaalde ramingen voor de berekening van de grondslag van de eigen middelen uit de btw. (3) Sedert 1 juli 2010 belast Griekenland de in bijlage X, deel B, punt 2, van Richtlijn 2006/112/EG vermelde handelingen; de in verband hiermee verleende machtiging moet met ingang van die datum worden stopgezet. (4) Sedert 22 augustus 2011 belast Griekenland de in bijlage X, deel B, punt 8, van Richtlijn 2006/112/EG vermelde handelingen; de in verband hiermee verleende machtiging moet met ingang van die datum worden stopgezet. (5) De Commissie vroeg Griekenland om na te gaan welke machtigingen die Griekenland zonder uitdrukkelijke beperking in de tijd werden verleend, nog steeds nodig waren en om de Commissie hieromtrent uitsluitsel te geven. Griekenland heeft bevestigd dat twee machtigingen om gebruik te maken van ramingen voor de in bijlage X, deel B, punten 2 en 8, van Richtlijn 2006/112/EG vermelde handelingen niet langer gelden. (6) Griekenland erkende dat, ten aanzien van bijlage X, deel B, punten 11 en 12, van de noodzaak om van ramingen gebruik te maken niet langer sprake is omdat het ministerie van Defensie gegevens verstrekt die gedetailleerder zijn. (7) Omwille van de duidelijkheid en de transparantie van de voorschriften van de Unie moeten bepalingen die achterhaald zijn of niet langer effect sorteren, worden ingetrokken. (8) De maatregelen waarin dit besluit voorziet, zijn in overeenstemming met het advies van het Raadgevend Comité eigen middelen, HEEFT HET VOLGENDE BESLUIT VASTGESTELD: Artikel 1 1.   Artikel 1, punt 1, van Beschikking 90/185/Euratom, EEG wordt geschrapt. 2.   Artikel 1, punt 3, van Beschikking 90/185/Euratom, EEG wordt geschrapt. 3.   Artikel 1, punt 5, van Beschikking 90/185/Euratom, EEG wordt geschrapt. 4.   Artikel 1, punt 6, van Beschikking 90/185/Euratom, EEG wordt geschrapt. Artikel 2 Dit besluit is gericht tot de Helleense Republiek. Gedaan te Brussel, 19 december 2012. Voor de Commissie Janusz LEWANDOWSKI Lid van de Commissie ( 1 ) PB L 155 van 7.6.1989, blz. 9 . ( 2 ) PB L 347 van 11.12.2006, blz. 1 . ( 3 ) PB L 99 van 19.4.1990, blz. 39 .",
  "source": "EUR LEX"
}