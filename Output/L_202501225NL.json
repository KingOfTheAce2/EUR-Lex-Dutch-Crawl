{
  "url": "http://www.w3.org/1999/xhtml\"><!--",
  "content": "L_202501225NL.000101.fmx.xml Publicatieblad van de Europese Unie NL L-serie 2025/1225 26.6.2025 UITVOERINGSBESLUIT (EU) 2025/1225 VAN DE COMMISSIE van 24 juni 2025 tot wijziging van Uitvoeringsbesluit (EU) 2021/1773 overeenkomstig Richtlijn (EU) 2016/680 van het Europees Parlement en de Raad betreffende de passende bescherming van persoonsgegevens door het Verenigd Koninkrijk (Kennisgeving geschied onder nummer C(2025) 3898) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2016/680 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens door bevoegde autoriteiten met het oog op de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, en betreffende het vrije verkeer van die gegevens en tot intrekking van Kaderbesluit 2008/977/JBZ van de Raad ( 1 ) , en met name artikel 36, lid 3, Overwegende hetgeen volgt: (1) In haar Uitvoeringsbesluit (EU) 2021/1773 ( 2 ) concludeerde de Commissie dat voor de toepassing van artikel 36 van Richtlijn (EU) 2016/680 het Verenigd Koninkrijk een adequaat beschermingsniveau waarborgt voor persoonsgegevens die vanuit de Europese Unie worden doorgegeven aan overheidsinstanties in het Verenigd Koninkrijk die verantwoordelijk zijn voor de preventie, het onderzoek, de opsporing of de vervolging van strafbare feiten of de tenuitvoerlegging van straffen. (2) Bij de vaststelling van Uitvoeringsbesluit (EU) 2021/1773 heeft de Commissie er rekening mee gehouden dat het Verenigd Koninkrijk met het einde van de overgangsperiode waarin het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( 3 ) voorziet, en zodra de overgangsbepaling uit hoofde van artikel 782 van de Handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds ( 4 ) , niet langer van toepassing zou zijn, een nieuwe gegevensbeschermingsregeling zou vaststellen, toepassen en handhaven ten opzichte van de regeling die van kracht was toen het land gebonden was door het Unierecht. Aangezien dit met name kan hebben geleid tot wijzigingen of aanpassingen van het in Uitvoeringsbesluit (EU) 2021/1773 beoordeelde gegevensbeschermingskader of andere relevante ontwikkelingen, werd het passend geacht te bepalen dat dat besluit van toepassing zou zijn voor een periode van vier jaar vanaf de inwerkingtreding ervan. Uitvoeringsbesluit (EU) 2021/1773 verstrijkt op 27 juni 2025, tenzij het wordt verlengd volgens de in artikel 58, lid 2, van Richtlijn (EU) 2016/680 bedoelde procedure. (3) Om een besluit te nemen over een mogelijke verlenging van Uitvoeringsbesluit (EU) 2021/1773 moet de Commissie beoordelen of de conclusie dat het Verenigd Koninkrijk een passend beschermingsniveau waarborgt, feitelijk en juridisch gerechtvaardigd blijft. Deze beoordeling kan alleen worden uitgevoerd op basis van een stabiel rechtskader in het Verenigd Koninkrijk. (4) Het gegevensbeschermingskader van het Verenigd Koninkrijk dat is beoordeeld in Uitvoeringsbesluit (EU) 2021/1773, dat gebaseerd is op het recht van de Unie, blijft van toepassing in het Verenigd Koninkrijk. Op 23 oktober 2024 heeft de regering van het Verenigd Koninkrijk echter de Data (Use and Access) Bill ( 5 ) in het parlement van het Verenigd Koninkrijk gepresenteerd en wijzigingen voorgesteld van de General Data Protection Regulation en de Data Protection Act van 2018 van het Verenigd Koninkrijk. (5) De geldigheidsduur van Uitvoeringsbesluit (EU) 2021/1773 moet daarom met zes maanden worden verlengd om de Commissie in staat te stellen een beoordeling uit te voeren van het passende beschermingsniveau voor persoonsgegevens die door het Verenigd Koninkrijk worden verstrekt op basis van een stabiel rechtskader, naar aanleiding van de afronding van het lopende wetgevingsproces in het parlement van het Verenigd Koninkrijk. (6) Het Europees Comité voor gegevensbescherming heeft zijn advies bekendgemaakt ( 6 ) , waarmee bij het opstellen van dit besluit rekening is gehouden. (7) De in dit besluit vervatte maatregel is in overeenstemming met het advies van het bij artikel 58 van Richtlijn (EU) 2016/680 ingestelde comité. (8) Overeenkomstig artikel 6 bis van Protocol nr. 21 betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, dat gehecht is aan het Verdrag betreffende de Europese Unie (VEU) en het Verdrag betreffende de werking van de Europese Unie (VWEU), is Ierland niet gebonden door de in Richtlijn (EU) 2016/680 vastgestelde regels, en bijgevolg dit uitvoeringsbesluit, in verband met de verwerking van persoonsgegevens door de lidstaten bij de uitvoering van activiteiten onder het toepassingsgebied van de hoofdstukken 4 en 5 van titel V van het derde deel VWEU, wanneer Ierland niet gebonden is door de regels betreffende de vormen van justitiële samenwerking in strafzaken of van politiële samenwerking in het kader waarvan de op grond van artikel 16 VWEU vastgestelde bepalingen moeten worden nageleefd. Uit hoofde van Uitvoeringsbesluit (EU) 2020/1745 van de Raad ( 7 ) moet Richtlijn (EU) 2016/680 niettemin vanaf 1 januari 2021 voorlopig in werking worden gesteld en toegepast in Ierland. Ierland is derhalve gebonden door dit besluit, onder dezelfde voorwaarden die gelden voor de toepassing van Richtlijn (EU) 2016/680 in Ierland zoals uiteengezet in Uitvoeringsbesluit (EU) 2020/1745, met betrekking tot de bepalingen van het Schengenacquis waaraan het deelneemt. (9) Overeenkomstig de artikelen 2 en 2 bis van Protocol nr. 22 betreffende de positie van Denemarken, dat gehecht is aan het VEU en het VWEU, is Denemarken niet gebonden door de in Richtlijn (EU) 2016/680 vastgestelde regels, en derhalve dit uitvoeringsbesluit, noch aan de toepassing ervan in verband met de verwerking van persoonsgegevens door de lidstaten bij de uitvoering van activiteiten onder het toepassingsgebied van de hoofdstukken 4 en 5 van titel V van het derde deel VWEU. Aangezien Richtlijn (EU) 2016/680 echter voortbouwt op het Schengenacquis, heeft Denemarken, overeenkomstig artikel 4 van bedoeld protocol, op 26 oktober 2016 kennisgegeven van zijn besluit om Richtlijn (EU) 2016/680 uit te voeren. Denemarken is daarom krachtens internationaal recht verplicht dit besluit uit te voeren. (10) Wat IJsland en Noorwegen betreft, vormt dit besluit een ontwikkeling van de bepalingen van het Schengenacquis in de zin van de Overeenkomst tussen de Raad van de Europese Unie en de Republiek IJsland en het Koninkrijk Noorwegen inzake de wijze waarop IJsland en Noorwegen worden betrokken bij de uitvoering, de toepassing en de ontwikkeling van het Schengenacquis ( 8 ) . (11) Wat Zwitserland betreft, vormt dit besluit een ontwikkeling van de bepalingen van het Schengenacquis in de zin van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 9 ) . (12) Wat Liechtenstein betreft, vormt dit besluit een ontwikkeling van de bepalingen van het Schengenacquis in de zin van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 10 ) . (13) Uitvoeringsbesluit (EU) 2021/1773 moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Artikel 4 van Uitvoeringsbesluit (EU) 2021/1773 wordt vervangen door: “ Artikel 4 Dit besluit verstrijkt op 27 december 2025, tenzij het wordt verlengd volgens de in artikel 58, lid 2, van Richtlijn (EU) 2016/680 bedoelde procedure.”. Artikel 2 Dit besluit is gericht tot de lidstaten. Gedaan te Brussel, 24 juni 2025. Voor de Commissie Michael MCGRATH Lid van de Commissie ( 1 ) PB L 119 van 4.5.2016, blz. 89 , ELI: http://data.europa.eu/eli/dir/2016/680/oj . ( 2 ) Uitvoeringsbesluit (EU) 2021/1773 van de Commissie van 28 juni 2021 overeenkomstig Richtlijn (EU) 2016/680 van het Europees Parlement en de Raad betreffende adequate bescherming van persoonsgegevens door het Verenigd Koninkrijk ( PB L 360 van 11.10.2021, blz. 69 , ELI: http://data.europa.eu/eli/dec_impl/2021/1773/oj . ( 3 ) PB C 384I van 12.11.2019, blz. 1 . ( 4 ) PB L 149 van 30.4.2021, blz. 10 , ELI: http://data.europa.eu/eli/agree_internation/2021/689(1)/oj . ( 5 ) Ze zijn via de volgende link te raadplegen: https://bills.parliament.uk/bills/3825/news . ( 6 ) Advies 6/2025 over de verlenging van de uitvoeringsbesluiten van de Europese Commissie in het kader van de AVG en de richtlijn gegevensbescherming bij rechtshandhaving over de passende bescherming van persoonsgegevens in het Verenigd Koninkrijk, beschikbaar via de volgende link https://www.edpb.europa.eu/system/files/2025-05/edpb-opinion-202506-uk-adequacyextension-gdpr-led_en.pdf . ( 7 ) Uitvoeringsbesluit (EU) 2020/1745 van de Raad van 18 november 2020 betreffende de inwerkingstelling van de bepalingen van het Schengenacquis inzake gegevensbescherming en de voorlopige inwerkingstelling van sommige bepalingen van het Schengenacquis in Ierland ( PB L 393 van 23.11.2020, blz. 3 , ELI: http://data.europa.eu/eli/dec_impl/2020/1745/oj ). ( 8 ) PB L 176 van 10.7.1999, blz. 36 , ELI: http://data.europa.eu/eli/agree_internation/1999/439(1)/oj . ( 9 ) PB L 53 van 27.2.2008, blz. 52 . ( 10 ) PB L 160 van 18.6.2011, blz. 21 . ELI: http://data.europa.eu/eli/dec_impl/2025/1225/oj ISSN 1977-0758 (electronic edition)",
  "source": "EUR LEX"
}