{
  "url": "http://www.w3.org/1999/xhtml\">",
  "content": "L_2018205NL.01001201.xml 14.8.2018 NL Publicatieblad van de Europese Unie L 205/12 UITVOERINGSVERORDENING (EU) 2018/1131 VAN DE COMMISSIE van 13 augustus 2018 tot goedkeuring van penflufen als werkzame stof voor gebruik in biociden van productsoort 8 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 9, lid 1, onder a), Overwegende hetgeen volgt: (1) De beoordelende bevoegde autoriteit van het Verenigd Koninkrijk heeft op 7 juli 2015 een aanvraag ontvangen voor de goedkeuring van de werkzame stof penflufen voor gebruik in biociden van productsoort 8 (houtconserveringsmiddelen), zoals omschreven in bijlage V bij Verordening (EU) nr. 528/2012. (2) De beoordelende bevoegde autoriteit van het Verenigd Koninkrijk heeft op 28 februari 2017 overeenkomstig artikel 8, lid 1, van Verordening (EU) nr. 528/2012 het beoordelingsrapport en haar aanbevelingen ingediend. (3) Op 14 december 2017 heeft het Comité voor biociden het advies van het Europees Agentschap voor chemische stoffen geformuleerd, rekening houdend met de conclusies van de beoordelende bevoegde autoriteit ( 2 ) . (4) Volgens dat advies kan van biociden van productsoort 8 die penflufen bevatten, worden verwacht dat zij aan de criteria van artikel 19, lid 1, onder b), van Verordening (EU) nr. 528/2012 voldoen, mits bepaalde specificaties en voorwaarden voor het gebruik ervan in acht worden genomen. (5) Bijgevolg moet penflufen worden goedgekeurd voor gebruik in biociden van productsoort 8, mits bepaalde specificaties en voorwaarden in acht worden genomen. (6) Aangezien in het advies van het Europees Agentschap voor chemische stoffen wordt geconcludeerd dat penflufen aan de voorwaarden voldoet om als zeer persistente (zP) stof te worden ingedeeld overeenkomstig bijlage XIII bij Verordening (EG) nr. 1907/2006 van het Europees Parlement en de Raad ( 3 ) , moeten behandelde voorwerpen die zijn behandeld met penflufen of die penflufen bevatten, bij het in de handel brengen op passende wijze worden geëtiketteerd. (7) Er moet in een redelijke termijn worden voorzien voordat een werkzame stof wordt goedgekeurd, zodat de betrokken partijen de nodige voorbereidende maatregelen kunnen nemen om aan de nieuwe eisen te voldoen. (8) De in deze verordening vervatte maatregelen zijn in overeenstemming met het advies van het Permanent Comité voor biociden, HEEFT DE VOLGENDE VERORDENING VASTGESTELD: Artikel 1 Penflufen wordt goedgekeurd als werkzame stof voor gebruik in biociden van productsoort 8, mits de in de bijlage vastgestelde specificaties en voorwaarden in acht worden genomen. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 augustus 2018. Voor de Commissie De voorzitter Jean-Claude JUNCKER ( 1 ) PB L 167 van 27.6.2012, blz. 1 . ( 2 ) Comité voor biociden (BPC): Advies over de aanvraag voor de goedkeuring van de werkzame stof penflufen, productsoort: 8, ECHA/BPC/184/2017, aangenomen op 14 december 2017. ( 3 ) Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (Reach), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( PB L 396 van 30.12.2006, blz. 1 ). BIJLAGE Triviale naam IUPAC-benaming Identificatienummers Minimale zuiverheidsgraad van de werkzame stof ( 1 ) Datum van de goedkeuring Datum van het verstrijken van de goedkeuring Productsoort Specifieke voorwaarden Penflufen IUPAC-benaming: 5-fluor-1,3-dimethyl- N -{2-[(2 RS )-4-methylpentaan-2-yl]fenyl}-1 H -pyrazool-4-carboxamide EG-nr.: niet beschikbaar. CAS-nr.: 494793-67-8 980 g/kg (1/1-verhouding van R - en S -enantiomeren) 1 februari 2019 31 januari 2029 8 Aan toelatingen voor biociden worden de volgende voorwaarden verbonden: 1. bij de beoordeling van het product moet bijzondere aandacht worden besteed aan de blootstelling, de risico's en de doeltreffendheid voor elk gebruik waarvoor toelating werd aangevraagd, maar dat geen voorwerp was van de risicobeoordeling van de werkzame stof op het niveau van de Unie; 2. gezien de risico's bij de beoordeelde gebruikswijzen moet bij de beoordeling van het product bijzondere aandacht worden geschonken aan: a) industriële en professionele gebruikers; b) bodem en grondwater voor hout dat bij gebruik aan verwering zal worden blootgesteld; 3. met het oog op de voor de bodem geïdentificeerde risico's moet op de etiketten en zo nodig op de veiligheidsinformatiebladen van het toegelaten product worden aangegeven dat industrieel aanbrengen van het product moet worden uitgevoerd binnen een afgesloten gebied of op een ondoordringbare harde ondergrond met afdamming, dat pas behandeld hout na de behandeling onder een afdak en/of op een ondoordringbare harde ondergrond moet worden opgeslagen om rechtstreekse verliezen naar de bodem of naar water te voorkomen en dat verliezen bij het aanbrengen van het product met het oog op hergebruik of verwijdering moeten worden opgevangen. Aan het in de handel brengen van behandelde voorwerpen wordt de volgende voorwaarde verbonden: de persoon die verantwoordelijk is voor het in de handel brengen van een voorwerp dat met penflufen is behandeld of deze stof bevat, zorgt ervoor dat op het etiket van dat behandelde voorwerp de in artikel 58, lid 3, tweede alinea, van Verordening (EU) nr. 528/2012 opgesomde informatie wordt vermeld. ( 1 ) De in deze kolom vermelde zuiverheid is de minimale zuiverheidsgraad van de beoordeelde werkzame stof. De werkzame stof in het in de handel gebrachte product kan dezelfde of een andere zuiverheid hebben, mits bewezen is dat de werkzame stof technisch gelijkwaardig is aan de beoordeelde werkzame stof.",
  "source": "EUR LEX"
}