{
  "url": "http://www.w3.org/1999/xhtml\"><!--",
  "content": "L_2020100NL.01002501.xml 1.4.2020 NL Publicatieblad van de Europese Unie L 100/25 UITVOERINGSVERORDENING (EU) 2020/477 VAN DE COMMISSIE van 31 maart 2020 tot wijziging van Uitvoeringsverordening (EU) 2020/39 van de Commissie tot instelling van een definitief antidumpingrecht op peroxosulfaten (persulfaten) van oorsprong uit de Volksrepubliek China naar aanleiding van een nieuw onderzoek in verband met het vervallen van maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 13, lid 3, en artikel 14, lid 5, Overwegende hetgeen volgt: 1. PROCEDURE 1.1. Bestaande maatregelen (1) Op 11 oktober 2007 heeft de Raad bij Verordening (EG) nr. 1184/2007 van de Raad ( 2 ) een definitief antidumpingrecht ingesteld op peroxosulfaten van oorsprong uit onder meer de Volksrepubliek China (“de oorspronkelijke maatregelen”). Aan twee ondernemingen werd een behandeling als marktgerichte onderneming (“BMO”) toegekend. Eén kreeg een individueel antidumpingrecht van 24,5 %. Voor de andere onderneming, ABC Chemicals (Shanghai) Co., Ltd (“ABC Shanghai”), werd geen dumping vastgesteld, hetgeen tot de toepassing van een individueel antidumpingrecht van 0 % heeft geleid. Voor alle andere ondernemingen geldt een antidumpingrecht van 71,8 %. Het onderzoek dat tot de oorspronkelijke maatregelen heeft geleid, wordt hierna aangeduid als het “oorspronkelijke onderzoek”. (2) Naar aanleiding van een nieuw onderzoek bij het vervallen van de maatregelen heeft de Raad op 17 december 2013 de antidumpingmaatregelen tegen de invoer uit de Volksrepubliek China (“de VRC”) bij Verordening (EU) nr. 1343/2013 van de Raad uitgebreid (“de uitgebreide maatregelen”) ( 3 ) . (3) Na de bekendmaking van een bericht dat de geldende maatregel op korte termijn zou vervallen ( 4 ) , heeft de Commissie door middel van een bericht in het Publicatieblad van de Europese Unie ( 5 ) (“het bericht van opening”) op 17 december 2018 de opening van een tweede nieuw onderzoek bij het vervallen van de maatregelen op grond van artikel 11, lid 2, van de basisverordening aangekondigd. (4) Op 17 januari 2020 heeft de Commissie, na het tweede onderzoek in verband met het vervallen van de maatregelen, de oorspronkelijke maatregelen gehandhaafd bij Uitvoeringsverordening (EU) 2020/39 van de Commissie ( 6 ) . Deze maatregelen worden hierna “de thans geldende maatregelen” genoemd. 1.2. Ambtshalve opening van een onderzoek (5) In de eerste helft van 2019 heeft de Commissie de beschikbare informatie over de sinds de instelling van de oorspronkelijke maatregelen bestaande verkoopkanalen en afzetmethoden van peroxosulfaten onderzocht. Uit de invoerstatistieken is gebleken dat de structuur van het handelsverkeer na de instelling van het definitieve antidumpingrecht op het betrokken product is gewijzigd. Uit deze statistieken is ook gebleken dat de invoer uit de VRC thans hoofdzakelijk de Unie binnenkomt onder de aanvullende Taric-code voor door ABC Shanghai vervaardigde producten, en dat daarop geen antidumpingrechten van toepassing zijn. Uit bewijsmateriaal waarover de Commissie beschikt, blijkt echter dat ABC Shanghai niet langer peroxosulfaten produceert, dus de verandering in het handelspatroon leek het gevolg te zijn van het omleiden van de uitvoer. Er lijkt, afgezien van het bestaande antidumpingrecht van 0 % voor ABC Shanghai, geen gegronde reden of economische rechtvaardiging te zijn voor deze omleiding van de uitvoer. (6) Verder beschikte de Commissie over voldoende bewijsmateriaal dat de corrigerende werking van de thans voor peroxosulfaten geldende antidumpingmaatregelen wordt ondermijnd, zowel wat de hoeveelheden als wat de prijzen betreft. (7) Tot slot beschikte de Commissie over voldoende bewijsmateriaal dat de prijzen van de door ABC Shanghai uitgevoerde peroxosulfaten dumpingprijzen waren ten aanzien van de eerder vastgestelde normale waarde. (8) De Commissie heeft daarom, na de lidstaten te hebben ingelicht, besloten op eigen initiatief een onderzoek overeenkomstig artikel 13 van de basisverordening in te stellen naar de mogelijke ontwijking van de thans geldende antidumpingmaatregelen door de onderneming ABC Shanghai, en om de invoer van peroxosulfaten afkomstig van ABC Shanghai aan registratie te onderwerpen. De opening van het onderzoek werd aangekondigd door bekendmaking van een verordening in het Publicatieblad van de Europese Unie van 26 september 2019 (“de openingsverordening”) ( 7 ) . 1.3. Onderzoek (9) De Commissie heeft de autoriteiten van de VRC, de onderneming ABC Shanghai en de bedrijfstak van de Unie in kennis gesteld van de opening van het onderzoek. De belanghebbenden zijn in de gelegenheid gesteld hun standpunt schriftelijk kenbaar te maken en een hoorzitting aan te vragen. (10) Daarnaast heeft de Commissie de onderneming ABC Shanghai specifiek verzocht te laten weten of zij bereid was aan de procedure mee te werken en een vragenlijst in te vullen. Op 8 oktober 2019 bevestigde ABC Shanghai te zullen samenwerken met de Commissie om aan te tonen dat haar praktijken en verkooppatroon economisch en juridisch gerechtvaardigd zijn. Bijgevolg werd haar op 9 oktober 2019 een vragenlijst toegezonden. (11) Op 19 november 2019 heeft de Commissie de antwoorden op de vragenlijst ontvangen van ABC Shanghai en haar twee verbonden ondernemingen, namelijk Siancity Xiamen Co., Ltd (“Siancity”) en Fujian Hongguan Chemical Corp (“Hongguan”). (12) Op 28 januari 2020 heeft de Commissie alle belanghebbenden in kennis gesteld van de belangrijkste feiten en overwegingen op grond waarvan zij voornemens was ABC Shanghai te onderwerpen aan het residuele recht van 71,8 %. Alle partijen konden binnen een bepaalde termijn opmerkingen indienen ten aanzien van de mededeling van feiten en overwegingen. (13) Op 12 februari 2020 heeft ABC Shanghai opmerkingen gemaakt over de mededeling van de Commissie. Deze opmerkingen zijn onderzocht en eventueel in aanmerking genomen. Geen enkele andere belanghebbende heeft opmerkingen over de mededeling van de Commissie ingediend. 1.4. Verslagperiode en onderzoektijdvak (14) Het onderzoektijdvak (“het OT”) liep van 1 januari 2016 tot en met 30 juni 2019. Voor het OT werden gegevens verzameld om onder meer na te gaan of zich inderdaad een verandering in de structuur van het handelsverkeer heeft voorgedaan en om de praktijken, processen of werkzaamheden erachter te onderzoeken. Voor de periode van 1 juli 2018 tot en met 30 juni 2019 (“de verslagperiode”) werden gedetailleerdere gegevens opgevraagd om te onderzoeken of de corrigerende werking van de geldende maatregelen mogelijk werd ondermijnd en of er sprake was van invoer met dumping. 2. RESULTATEN VAN HET ONDERZOEK 2.1. Algemene overwegingen (15) De Commissie heeft overeenkomstig artikel 13, lid 1, van de basisverordening onderzocht i) of er sprake was van een verandering in de structuur van het handelsverkeer met betrekking tot individuele producenten-exporteurs in de VRC, ii) of deze verandering het gevolg was van praktijken, processen of werkzaamheden waarvoor, afgezien van de instelling van het recht, onvoldoende reden of economische rechtvaardiging bestond, iii) of uit bewijsmateriaal bleek dat er sprake was van schade of dat de corrigerende werking van het recht, gezien de prijzen en/of de hoeveelheden van het onderzochte product, werd ondermijnd, en iv) of er bewijs was van dumping ten aanzien van de voor het betrokken product eerder vastgestelde normale waarde. 2.2. Betrokken product en onderzocht product (16) Bij het betrokken product gaat het om peroxosulfaten (persulfaten), met inbegrip van pentakaliumbis(peroxymonosulfaat)bis(sulfaat), momenteel ingedeeld onder de GN-codes 2833 40 00 en ex 2842 90 80 (Taric-code 2842908020), van oorsprong uit de Volksrepubliek China (“het betrokken product”). (17) Peroxosulfaten worden gebruikt als initiator of als oxidatiemiddel in een aantal processen. Voorbeelden hiervan zijn het gebruik ervan als polymerisatie-initiator bij de productie van polymeren, als etsmiddel bij de productie van gedrukte schakelingen, of als bleekmiddel in haarcosmetica. (18) Het product dat tijdens deze procedure wordt onderzocht is hetzelfde als het product dat in overweging 16 is gedefinieerd en momenteel onder dezelfde codes valt als het betrokken product, ingevoerd onder de aanvullende Taric-code A820 (“het onderzochte product”). 2.3. Gedetailleerde bevindingen van het onderzoek 2.3.1. Van de nationale douaneautoriteiten ontvangen informatie (19) Op 14 juni 2019 hebben de Duitse douaneautoriteiten de Commissie ervan in kennis gesteld dat de facturen van Siancity, een met ABC Shanghai verbonden handelaar, stelselmatig een verklaring bevatten dat de ingevoerde peroxosulfaten waren geproduceerd door de onderneming ABC Shanghai, en dat de zendingen daarom in Duitsland voor het vrije verkeer werden vrijgegeven onder de aanvullende Taric-code A820. ( 8 ) (20) Op 2 september 2019 hebben de Franse douaneautoriteiten de Commissie laten weten dat zij van Siancity een factuur van 3 juni 2019 hadden ontvangen, waarin werd verklaard dat de ingevoerde peroxosulfaten waren geproduceerd door de onderneming ABC Shanghai. 2.3.2. Antwoorden op de vragenlijst afkomstig van ABC Shanghai en haar verbonden ondernemingen Siancity en Hongguan (21) Zoals vermeld in overweging 11 heeft de Commissie op 19 november 2019 de antwoorden op de vragenlijst ontvangen van ABC Shanghai en haar twee verbonden ondernemingen, namelijk Siancity en Hongguan (hierna samen “de ABC-groep” of “ABC Shanghai en haar verbonden ondernemingen”). De ABC-groep heeft op dezelfde dag ook een meer gedetailleerde toelichting ingediend, met enkele gedetailleerde inleidende opmerkingen over de inleiding van deze procedure. (22) De belangrijkste elementen van de verklaringen in deze documenten kunnen als volgt worden samengevat: — Vóór en in 2017 produceerde ABC Shanghai, die in Shanghai is gevestigd, het betrokken product. — In februari 2017 verwierf een van de aandeelhouders van ABC Shanghai 20 % van de aandelen in Hongguan door zowel contanten als productiefaciliteiten van ABC Shanghai in te brengen. Hongguan is gevestigd in de provincie Fujian, op ongeveer 900 km van Shanghai. Sindsdien zijn ABC Shanghai en Hongguan verbonden ondernemingen. De laatstgenoemde is in november 2009 opgericht en is in december 2016 geherstructureerd tot een vennootschap op aandelen. — Als gevolg van een aantal wetten en wetswijzigingen inzake milieubescherming, met inbegrip van een besluit tot verplaatsing van gevaarlijke chemische bedrijven in stedelijke gebieden en woonwijken, zag de aandeelhouder van ABC Shanghai zich genoodzaakt de productie in Shanghai stop te zetten. De onderneming verplaatste de productie naar haar verbonden onderneming Hongguan in de provincie Fujian. ABC Shanghai heeft haar productie op 31 december 2017\n                                    “officieel” gestaakt en is sinds 1 januari 2018 een handelsmaatschappij. — ABC Shanghai heeft in 2018 al haar productiefaciliteiten verplaatst van haar vestiging in Shanghai naar de vestiging van haar verbonden onderneming Hongguan ( 9 ) . Sinds 2018 ( 10 ) produceert en verkoopt Hongguan haar peroxosulfaten aan ABC Shanghai, die op haar beurt verkoopt aan haar klanten, met inbegrip van haar verbonden onderneming Siancity, die het onderzochte product naar de markt van de Unie uitvoert. — ABC Shanghai beweert dat haar besluit en optreden niet tot doel hadden de geldende maatregelen te omzeilen. 2.3.3. Analyse van de door ABC Shanghai en haar verbonden ondernemingen ingediende documenten (23) ABC Shanghai was de rechtspersoon die specifiek als producent-exporteur werd aangeduid in alle verordeningen tot instelling van antidumpingrechten op peroxosulfaten van oorsprong uit de VRC. Zij is onderworpen aan een antidumpingrecht van 0 %, dat van toepassing is op invoer onder de ondernemingsspecifieke aanvullende Taric-code A820 ( 11 ) . (24) Voorts werd in de verordening inzake het oorspronkelijke onderzoek en in de twee verordeningen betreffende het nieuwe onderzoek in verband met het vervallen van de maatregelen waarnaar in de overwegingen 1, 2 en 4 wordt verwezen, bepaald dat de toepassing van een individueel recht — met inbegrip van het recht van 0 % van ABC Shanghai — afhankelijk was van de overlegging van een geldige handelsfactuur waarin wordt verklaard dat het betrokken product is vervaardigd door (naam en adres van de onderneming) (aanvullende Taric-code). (25) Na de opening van het huidige antiontwijkingsonderzoek heeft ABC Shanghai de Commissie voor het eerst op 19 november 2019 meegedeeld dat zij het onderzochte product zelf niet meer produceerde aangezien zij de productie eind 2017 had gestaakt. Niettemin voerde ABC Shanghai, zoals vermeld in overweging 39 en op basis van de verklaringen waarnaar in overweging 40 wordt verwezen, zeker meer dan 85 % van de totale invoer vanuit de VRC van het onderzochte product uit in 2018 en in de verslagperiode. (26) Bovendien heeft Siancity bij de beantwoording van de vragenlijst op 19 november 2019 drie in 2018 aan importeurs in de Unie afgegeven facturen overgelegd. In deze drie facturen wordt verklaard dat de rechtspersoon ABC Shanghai met de aanvullende Taric-code A820, waarvoor een recht van 0 % gold, de fabrikant was van het onderzochte product waarop de factuur betrekking heeft, namelijk peroxosulfaten. (27) De verklaringen op deze drie facturen, die tot de toepassing van het antidumpingrecht van 0 % hebben geleid, waren onjuist. Zoals vermeld in overweging 22, heeft ABC Shanghai haar productie eind 2017 “officieel” gestaakt. Deze onderneming was dus niet de fabrikant van de peroxosulfaten waarop de drie facturen betrekking hebben. Deze invoer had moeten worden gemeld onder de aanvullende Taric-code voor “alle andere ondernemingen” en had moeten zijn onderworpen aan een antidumpingrecht van 71,8 %, d.w.z. het antidumpingrecht dat geldt voor alle andere ondernemingen waaraan niet specifiek een individueel antidumpingrecht is toegekend. (28) Op basis van het bovenstaande is de Commissie tot de conclusie gekomen dat ABC Shanghai en haar verbonden ondernemingen bewust hebben verzwegen dat de rechtspersoon ABC Shanghai het onderzochte product sinds 2018 niet meer produceerde, en ook de andere belangrijke wijzigingen in de groepsstructuur hebben verzwegen om te blijven profiteren van het individuele 0 %-antidumpingrecht van ABC Shanghai voor de invoer van het door de verbonden onderneming Hongguan vervaardigde product. Deze praktijk komt neer op “omleiding”, aangezien het individuele recht van 0 % van ABC Shanghai wordt gebruikt om producten die door een andere onderneming zijn geproduceerd, om te leiden naar de Unie, zonder dat het anders toepasselijke tarief voor die producten wordt betaald. (29) ABC Shanghai en haar verbonden ondernemingen hebben geen bewijsmateriaal voorgelegd waaruit blijkt dat er voor deze praktijk een andere geldige reden of economische rechtvaardiging bestaat dan te voorkomen dat er antidumpingrechten worden geheven op de uitvoer van door Hongguan geproduceerde peroxosulfaten naar de Unie. (30) Na de mededeling van feiten en overwegingen herhaalde ABC Shanghai dat “deze wijziging uitsluitend was ingegeven door milieuvoorschriften die ABC Shanghai hadden gedwongen om al haar productiefaciliteiten te verplaatsen naar een andere locatie buiten Shanghai”. Haar besluit tot verplaatsing was dus noodzakelijk om de commerciële activiteiten voort te zetten, en geen middel om het recht te ontwijken. ABC Shanghai betoogde ook dat zij een onderneming is die wordt geleid door een privépersoon die geen kennis heeft van antidumpingwetgeving, ontwijking of een verplichting tot verslaglegging aan de Commissie. (31) De Commissie heeft deze argumenten verworpen. (32) Ten eerste kan de wijziging in 2018 niet als een loutere verplaatsing worden aangemerkt. ABC Shanghai was de rechtspersoon die specifiek als producent-exporteur was aangeduid in de verordening tot instelling van antidumpingrechten op peroxosulfaten van oorsprong uit de VRC. In 2017 heeft een van de aandeelhouders van ABC Shanghai aandelen gekocht van een bestaand bedrijf (Hongguan) dat het betrokken product reeds vervaardigde. Vanaf begin 2018 is de productieapparatuur van ABC Shanghai verplaatst naar deze andere rechtspersoon (Hongguan). Daardoor werd Hongguan de fabrikant van het onderzochte product en ABC Shanghai de handelaar. (33) Ten tweede had ABC Shanghai een behandeling als marktgerichte onderneming (“BMO”) verkregen. De toekenning van die behandeling was grotendeels afhankelijk van de economische situatie van de fabriek op het terrein van de rechtspersoon in Shanghai. Het is niet aannemelijk, en het is ook niet aangetoond, dat de omstandigheden hetzelfde zijn in de fabriek van Hongguan in de provincie Fujian. Daarom kon de fabriek in Hongguan niet worden behandeld alsof zij het antidumpingrecht van ABC Shanghai, dat op een BMO-bevinding was gebaseerd, had overgenomen. (34) Ten derde was de toepassing van haar individuele recht afhankelijk van de overlegging van een geldige handelsfactuur die was gestaafd door de verklaring dat het betrokken product werd vervaardigd door de rechtspersoon ABC Shanghai. De rechtspersoon ABC Shanghai werd echter op de aan de douaneautoriteiten in de EU verstrekte invoerdocumenten nog steeds als de fabrikant van het onderzochte product vermeld, hoewel het niet de rechtspersoon was die de goederen vanaf begin 2018 daadwerkelijk heeft geproduceerd. Het recht dat op door ABC Shanghai vervaardigde goederen van toepassing was, werd derhalve ten onrechte toegepast op de invoer die feitelijk door een andere rechtspersoon was geproduceerd en die aan een hoger recht had moeten worden onderworpen. (35) Ten vierde, met betrekking tot het argument dat de privépersoon die leiding geeft aan de activiteiten van ABC Shanghai geen kennis had van het antidumpingrecht, heeft de Commissie erop gewezen dat opzet geen wettelijk vereiste is om vast te stellen dat er sprake is van ontwijking in de zin van artikel 13, lid 1, van de basisverordening. In elk geval wijzen de herhaalde verklaringen van Sianity aan de douaneautoriteiten van de EU dat ABC Shanghai de producent-exporteur was, op de opvatting dat alleen op ABC Shanghai het recht van 0 % zou worden toegepast. Het is de taak van de bevoegde autoriteit in de EU om te onderzoeken of er bij de verklaringen op de facturen van de ABC-groep sprake is van douanefraude. (36) De Commissie is daarom bij haar bevinding gebleven dat ABC Shanghai en haar verbonden ondernemingen geen bewijsmateriaal hadden aangedragen waaruit zou blijken dat er voldoende reden of een economische rechtvaardiging was om ABC Shanghai als de producent van het betrokken ingevoerde product te vermelden, anders dan het vermijden van de toepassing van een hoger antidumpingrecht op de uitvoer van peroxosulfaten naar de Unie. 2.4. Verandering in de structuur van het handelsverkeer 2.4.1. Ingevoerde hoeveelheid uit de VRC (37) Bedrijfsspecifieke gegevens zijn beschikbaar in de databank die is opgezet overeenkomstig artikel 14, lid 6, van de basisverordening (“de databank overeenkomstig artikel 14, lid 6”). Deze databank bevat onder meer de gegevens die elke maand door de lidstaten aan de Commissie worden verstrekt over de invoer van producten waarvoor antidumpingmaatregelen gelden, met inbegrip van specifieke aanvullende Taric-codes. De Commissie heeft zich daarom op de gegevens van de databank overeenkomstig artikel 14, lid 6, gebaseerd om veranderingen in de structuur van het handelsverkeer op te sporen; daartoe heeft zij ten behoeve van dit onderzoek een vergelijking gemaakt tussen producenten-exporteurs waarvoor rechten van verschillende niveaus gelden. Deze gegevens zijn in overeenstemming met de niet-geverifieerde gegevens die werden ontvangen bij de beantwoording van de vragenlijst van 19 november 2019 (zie overweging 11). (38) De omvang van de invoer van het onderzochte product bedroeg meer dan 85 % van de totale invoer van het betrokken product vanuit de VRC in de Unie tijdens het onderzoektijdvak, met inbegrip van de verslagperiode, zoals gerapporteerd in de databank overeenkomstig artikel 14, lid 6. 2.4.2. Verandering in de structuur van het handelsverkeer in de VRC (39) Tabel 1 toont de totale hoeveelheden van het betrokken product in niet-vertrouwelijke orden van grootte die van 1 januari 2016 tot het einde van de verslagperiode vanuit de VRC in de Unie zijn ingevoerd. Tabel 1 Totale omvang van de invoer uit de VRC (in ton, orden van grootte) in de Unie 2016 2017 2018 VERSLAGPERIODE INGEVOERDE HOEVEELHEDEN 2 300 — 3 000 3 600 — 4 200 4 200 — 4 800 4 000 — 4 800 Bron: databank in overeenstemming met artikel 14, lid 6 (40) De omvang van de totale invoer vanuit de VRC is in de periode 2016-2018 stelselmatig toegenomen. Bovendien zijn deze waarden, ondanks een kleine daling van de omvang van de invoer in de verslagperiode in vergelijking met het jaar 2018, nog steeds aanzienlijk hoger dan die in de jaren 2016 en 2017. Zoals vermeld in overweging 38 bedroeg de omvang van de invoer van het onderzochte product meer dan 85 % van de totale invoer van het betrokken product vanuit de VRC in de Unie tijdens het onderzoektijdvak. (41) Zoals uiteengezet in de punten 2.3.2 en 2.3.3 heeft de producent-exporteur ABC Shanghai zijn productie eind 2017 gestaakt en werd hij vanaf 2018 handelaar. Bovendien is de verbonden onderneming Hongguan begin 2018 de fabrikant van het betrokken product geworden. (42) Toch werd in 2018 en tijdens de verslagperiode nog invoer in de Unie van het onderzochte product toegeschreven aan de rechtspersoon ABC Shanghai nadat deze de productie al had stopgezet. De invoervolumes in 2018 en de verslagperiode onder deze aanvullende Taric-code (A820) lagen op een hoger niveau dan in de jaren 2016 en 2017, toen ABC Shanghai nog steeds de fabrikant van de in de Unie ingevoerde peroxosulfaten was. Tegelijkertijd is de invoer onder de aanvullende Taric-code A999 (voor “alle andere producenten”) tijdens het onderzoektijdvak gedaald. (43) Na de mededeling van feiten en overwegingen voerde ABC Shanghai aan dat haar verandering in de structuur van het handelsverkeer en verkoop was gerechtvaardigd door de opgelegde milieuvoorschriften, en dat zij geen andere opties had dan verplaatsing. (44) De Commissie heeft dit argument afgewezen. Zoals uiteengezet in overweging 32, kunnen de gebeurtenissen van 2018 niet als een loutere verplaatsing van de productiefaciliteiten worden aangemerkt, maar vormden zij een wijziging van de bedrijfsstructuur, waarna het onderzochte product door een andere rechtspersoon werd geproduceerd. Bovendien was in het oorspronkelijke onderzoek een recht van 0 % vastgesteld voor de rechtspersoon ABC Shanghai, die was gebaseerd op de behandeling als marktgerichte onderneming van enkel die specifieke entiteit (zie overweging 33). ABC Shanghai had de Commissie daarom in kennis moeten stellen van deze wijziging zodat zij had kunnen onderzoeken wat de eventuele gevolgen van deze verandering waren voor de toepassing van de antidumpingmaatregelen op de invoer van het onderzochte product afkomstig van het nieuwe productiebedrijf. ABC Shanghai heeft er echter voor gekozen om dit niet te doen. 2.4.3. Aard van de ontwijkingspraktijk in de VRC (45) Artikel 13, lid 1, van de basisverordening bepaalt dat de verandering in de structuur van het handelsverkeer het gevolg moet zijn van praktijken, processen of werkzaamheden waarvoor, afgezien van de instelling van het recht, onvoldoende reden of economische rechtvaardiging bestaat. De praktijken, processen of werkzaamheden omvatten onder andere het reorganiseren door exporteurs of producenten van hun verkoopkanalen en afzetmethoden in het land waarop maatregelen van toepassing zijn, zodat zij hun producten naar de Unie kunnen uitvoeren via producenten waarvoor een individueel recht geldt dat lager is dan het op de producten van de producenten toepasselijke recht. (46) Zoals uiteengezet in punt 2.3, heeft de Commissie vastgesteld dat ABC Shanghai en de verbonden ondernemingen zich bezighouden met ontwijking door middel van omleiding. Hoewel Hongguan geen eigen ondernemingsspecifieke aanvullende code had, begon zij vanaf 2018 grote hoeveelheden van het betrokken product uit te voeren naar de Unie op basis van de ondernemingsspecifieke aanvullende Taric-code van ABC Shanghai. (47) De omvang van de invoer in de Unie op basis van de ondernemingsspecifieke aanvullende Taric-code van ABC Shanghai (A820) is goed voor meer dan 85 % van de totale invoervolumes in de Unie in 2018 en in de verslagperiode, zoals wordt vermeld in de databank overeenkomstig artikel 14, lid 6. Toch was niet de rechtspersoon ABC Shanghai de producent van deze invoervolumes; dat was Hongguan. (48) De veranderingen in de handelsstromen naar de Unie vormen een verandering in de structuur van het handelsverkeer tussen de verbonden ondernemingen Hongguan (de fabrikant van het onderzochte product vanaf 2018) en ABC Shanghai (de fabrikant van het onderzochte product tot eind 2017) in het land waarop de maatregelen van toepassing zijn en de Unie, die het gevolg is van een praktijk, een proces of werkzaamheid waarvoor uit het onderzoek geen andere geldige reden of economische rechtvaardiging naar voren is gekomen dan het vermijden van het residuele recht of het hogere recht op peroxosulfaten van oorsprong uit de VRC. (49) In het licht van bovenstaande overwegingen heeft de Commissie vastgesteld dat er sprake was van omleidingspraktijken met betrekking tot het onderzochte product. 2.5. Onvoldoende reden of economische rechtvaardiging anders dan de instelling van het antidumpingrecht (50) Zoals uiteengezet in de overwegingen 28 en 29 is uit het onderzoek geen andere geldige reden of economische rechtvaardiging voor de omleiding door de betrokken partijen naar voren gekomen dan de ontwijking van het hogere recht dat gold voor de van Hongguan afkomstige invoer van peroxosulfaten van oorsprong uit de VRC. 2.6. Bewijs van dumping (51) Overeenkomstig artikel 13, lid 1, van de basisverordening heeft de Commissie onderzocht of er bewijs was van dumping ten aanzien van de voor het betrokken product eerder vastgestelde normale waarde. (52) Om de normale waarde vast te stellen, heeft de Commissie besloten gebruik te maken van de gegevens van het laatste onderzoek dat tot de thans geldende maatregelen heeft geleid, namelijk de normale waarde af fabriek per productsoort die is vastgesteld in punt 3.1.4 van Verordening (EU) 2020/39 van de Commissie. (53) De uitvoerprijs per productsoort was gebaseerd op de gegevens afkomstig van Siancity, de verbonden handelaar in de ABC-groep, die waren opgenomen in de op 19 november 2019 ontvangen antwoorden op de vragenlijst. Deze uitvoerprijzen zijn aangepast om ze tot een waarde af fabriek te brengen. (54) De gemiddelde normale waarde per productsoort werd vervolgens vergeleken met de gewogen gemiddelde uitvoerprijzen per productsoort tijdens de verslagperiode. (55) Aangezien deze uitvoerprijzen voor alle productsoorten lager waren dan de normale waarde voor deze productsoorten, werd bevestigd dat er sprake was van dumping van het onderzochte product. 2.7. Ondermijning van de corrigerende werking van het antidumpingrecht (56) Tot slot heeft de Commissie overeenkomstig artikel 13, lid 1, van de basisverordening onderzocht of de invoer van het onderzochte product, wat hoeveelheden en prijzen betreft, de corrigerende werking van de thans geldende maatregelen ondermijnde. (57) In overweging 109 van Uitvoeringsverordening (EU) 2020/39 heeft de Commissie vastgesteld dat het verbruik in de Unie in het tijdvak van het nieuwe onderzoek in verband met het vervallen van de maatregelen (de periode van 1 oktober 2017 tot en met 30 september 2018), het meest recente cijfer van het verbruik in de Unie waarover de Commissie beschikt, tussen 37 000 en 43 000 ton bedroeg. Het marktaandeel van de onder de aanvullende ondernemingsspecifieke aanvullende Taric-code A820 ingevoerde producten bedraagt in de verslagperiode volgens de de databank overeenkomstig artikel 14, lid 6, meer dan 10 % van de totale markt van de Unie, wat een belangrijk marktaandeel is. (58) Wat de prijzen betreft, werd in het laatste onderzoek — dat tot de thans geldende maatregelen heeft geleid — geen gemiddelde, geen schade veroorzakende prijs vastgesteld. Daarom achtte de Commissie het passend de gemiddelde productiekosten van de bedrijfstak van de Unie te gebruiken, aangezien deze kosten lager zijn dan een gemiddelde, geen schade veroorzakende prijs. Daarom werden de gemiddelde productiekosten van de bedrijfstak van de Unie — als vastgesteld in het nieuwe onderzoek dat tot de thans geldende maatregelen heeft geleid — vergeleken met de gewogen gemiddelde cif-prijzen van de ABC-groep die de maatregelen tijdens de verslagperiode van dit onderzoek bleek te ontwijken, zoals gerapporteerd door de databank overeenkomstig artikel 14, lid 6. (59) Aangezien de cif-prijzen lager waren dan de gemiddelde productiekosten van de bedrijfstak van de Unie, werd de corrigerende werking van het recht, wat de prijzen betreft, door de ontwijkende invoer ondermijnd. (60) De Commissie heeft derhalve geconcludeerd dat de hierboven beschreven omleidingspraktijken de corrigerende werking van de thans geldende maatregelen, zowel wat de hoeveelheden als wat de prijzen betreft, ondermijnden. 3. MAATREGELEN (61) Gezien het bovenstaande is de Commissie tot de conclusie gekomen dat het definitieve antidumpingrecht op peroxosulfaten van oorsprong uit de VRC is ontweken door middel van omleidingspraktijken via ABC Shanghai, waarvoor een recht van 0 % gold. (62) Overeenkomstig artikel 13, lid 1, tweede alinea, van de basisverordening moet het antidumpingrecht op het betrokken product van oorsprong uit de VRC dat van toepassing is op “alle andere ondernemingen” daarom worden uitgebreid tot de invoer van hetzelfde product die wordt aangegeven als vervaardigd door ABC Shanghai (d.w.z. het onderzochte product), aangezien deze producten daadwerkelijk worden geproduceerd door Hongguan, waarvoor geen individueel recht geldt (maar in plaats daarvan het recht voor “alle andere ondernemingen”). (63) In artikel 13, lid 3, en artikel 14, lid 5, van de basisverordening is bepaald dat uitgebreide maatregelen moeten worden toegepast op goederen waarvan de invoer in de Unie overeenkomstig de openingsverordening is geregistreerd. Daarom moeten rechten worden geïnd op de geregistreerde invoer van peroxosulfaten van oorsprong uit de VRC die tijdens de periode waarin registratie van de invoer plaatsvond in de Unie zijn ingevoerd onder de aanvullende Taric-code A820. Het bedrag van de met terugwerkende kracht te innen antidumpingrechten moet gelijk zijn aan het residuele recht van 71,8 %. 4. MEDEDELING VAN FEITEN EN OVERWEGINGEN (64) De Commissie heeft alle belanghebbenden op de hoogte gebracht van de belangrijkste feiten en overwegingen die tot de bovenstaande conclusies hebben geleid, en heeft de belanghebbenden verzocht om opmerkingen in te dienen. Met de mondelinge en schriftelijke opmerkingen van de belanghebbenden is in voorkomend geval rekening gehouden. (65) De in deze verordening vervatte maatregelen zijn in overeenstemming met het advies van het bij artikel 15, lid 1, van de basisverordening ingestelde comité, HEEFT DE VOLGENDE VERORDENING VASTGESTELD: Artikel 1 1.   Het voor “alle andere ondernemingen” geldende definitieve antidumpingrecht van 71,8 % dat bij artikel 1, lid 2, van Uitvoeringsverordening (EU) 2020/39 van de Commissie is ingesteld op peroxosulfaten (persulfaten), met inbegrip van pentakaliumbis(peroxymonosulfaat)bis(sulfaat), momenteel ingedeeld onder de GN-codes 2833 40 00 en ex 2842 90 80 (Taric-code 2842908020), van oorsprong uit de Volksrepubliek China, wordt met ingang van 27 september 2019 uitgebreid tot de invoer die wordt aangegeven als vervaardigd door de onderneming ABC Chemicals (Shanghai) Co., Ltd onder aanvullende Taric-code A820. De aanvullende Taric-code A820, als bedoeld in artikel 1, lid 2, van Uitvoeringsverordening (EU) 2020/39 van de Commissie, wordt gehandhaafd. 2.   De tabel in artikel 1, lid 2, van Uitvoeringsverordening (EU) 2020/39 van de Commissie wordt vervangen door de volgende tabel: Onderneming Recht (%) Aanvullende Taric-code ABC Chemicals (Shanghai) Co., Ltd, Shanghai 71,8 A820 United Initiators Shanghai Co., Ltd. 24, 5 A821 Alle andere ondernemingen 71,8 A999 3.   Het bij lid 1 van dit artikel uitgebreide recht wordt voor de onderneming ABC Chemicals (Shanghai) Co., Ltd geïnd op de invoer die overeenkomstig artikel 2 van Uitvoeringsverordening (EU) 2019/1584 en artikel 13, lid 3, en artikel 14, lid 5, van Verordening (EU) 2016/1036 is geregistreerd. 4.   Het bedrag van de antidumpingrechten die met terugwerkende kracht moeten worden geïnd, is het bedrag dat voortvloeit uit de toepassing van het antidumpingrecht van 71,8 % dat op “alle andere ondernemingen” van toepassing is. Tenzij anders vermeld, zijn de geldende bepalingen inzake douanerechten van toepassing. Artikel 2 De douaneautoriteiten wordt opgedragen de bij artikel 2 van Uitvoeringsverordening (EU) 2019/1584 ingestelde registratie van de invoer te beëindigen. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 maart 2020. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , laatstelijk gewijzigd bij Verordening (EU) 2018/825 van het Europees Parlement en de Raad van 30 mei 2018 tot wijziging van Verordening (EU) 2016/1036 betreffende beschermende maatregelen tegen invoer met dumping uit landen die geen lid zijn van de Europese Unie en Verordening (EU) 2016/1037 betreffende bescherming tegen invoer met subsidiëring uit landen die geen lid zijn van de Europese Unie ( PB L 143 van 7.6.2018, blz. 1 ). ( 2 ) Verordening (EG) nr. 1184/2007 van de Raad tot instelling van een definitief antidumpingrecht en tot definitieve inning van het voorlopige recht op de invoer van peroxosulfaten (persulfaten) van oorsprong uit de Verenigde Staten van Amerika, de Volksrepubliek China en Taiwan ( PB L 265 van 11.10.2007, blz. 1 ). ( 3 ) Uitvoeringsverordening (EU) nr. 1343/2013 van de Raad tot instelling van een definitief antidumpingrecht op peroxosulfaten (persulfaten) van oorsprong uit de Volksrepubliek China naar aanleiding van een nieuw onderzoek in verband met het vervallen van maatregelen op grond van artikel 11, lid 2, van Verordening (EG) nr. 1225/2009 ( PB L 338 van 17.12.2013, blz. 11 ). ( 4 ) Bericht van het naderend vervallen van bepaalde antidumpingmaatregelen ( PB C 110 van 23.3.2018, blz. 29 ). ( 5 ) Bericht van opening van een nieuw onderzoek bij het vervallen van de antidumpingmaatregelen die van toepassing zijn op de invoer van peroxosulfaten (persulfaten) van oorsprong uit de Volksrepubliek China ( PB C 454 van 17.12.2018, blz. 7 ). ( 6 ) Uitvoeringsverordening (EU) 2020/39 van de Commissie van 16 januari 2020 tot instelling van een definitief antidumpingrecht op peroxosulfaten (persulfaten) van oorsprong uit de Volksrepubliek China naar aanleiding van een nieuw onderzoek in verband met het vervallen van maatregelen op grond van artikel 11, lid 2, van Verordening (EU) 2016/1036 ( PB L 13 van 17.1.2020, blz. 18 ). ( 7 ) Uitvoeringsverordening (EU) 2019/1584 van de Commissie tot opening van een onderzoek naar de mogelijke ontwijking van de bij Uitvoeringsverordening (EU) nr. 1343/2013 van de Raad ingestelde antidumpingmaatregelen ten aanzien van peroxosulfaten (persulfaten) van oorsprong uit de Volksrepubliek China, en tot onderwerping van deze invoer aan registratie ( PB L 246 van 26.9.2019, blz. 19 ). ( 8 ) E-mail: van 14 juni 2019 van de Duitse douane aan de Europese Commissie. ( 9 ) In de antwoorden op de vragenlijst werd geen specifieke datum opgegeven. ( 10 ) In de antwoorden op de vragenlijst werd geen specifieke datum opgegeven. ( 11 ) Uitvoeringsverordening (EU) 2020/39 van de Commissie van 16 januari 2020 tot instelling van een definitief antidumpingrecht op peroxosulfaten (persulfaten) van oorsprong uit de Volksrepubliek China naar aanleiding van een nieuw onderzoek in verband met het vervallen van maatregelen op grond van artikel 11, lid 2, van Verordening (EU) 2016/1036 ( PB L 13 van 17.1.2020, blz. 18 ).",
  "source": "EUR LEX"
}