{
  "url": "http://www.w3.org/1999/xhtml\">",
  "content": "L_2019291NL.01001301.xml 12.11.2019 NL Publicatieblad van de Europese Unie L 291/13 UITVOERINGSVERORDENING (EU) 2019/1891 VAN DE RAAD van 11 november 2019 tot uitvoering van Verordening (EU) 2017/2063 betreffende beperkende maatregelen in het licht van de situatie in Venezuela DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2017/2063 van de Raad van 13 november 2017 betreffende beperkende maatregelen in het licht van de situatie in Venezuela ( 1 ) , en met name artikel 17, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 13 november 2017 stelde de Raad Verordening (EU) 2017/2063 betreffende beperkende maatregelen in het licht van de situatie in Venezuela vast. (2) De Raad onderstreepte dat de beperkende maatregelen geleidelijk, doelgericht, flexibel en omkeerbaar zijn, zonder dat de rest van de bevolking erdoor wordt getroffen, en erop gericht zijn een geloofwaardig en zinvol proces te bevorderen dat kan leiden tot een vreedzame oplossing door onderhandelingen. (3) Met het oog op de aanhoudende verslechtering van de situatie in Venezuela, stelde de Raad op 22 januari 2018 Uitvoeringsverordening (EU) 2018/88 ( 2 ) vast, waarbij zeven personen werden geplaatst op de lijst van lijst van natuurlijke en rechtspersonen, entiteiten of lichamen van bijlage IV van Verordening (EU) 2017/2063. (4) Op 28 mei 2018 nam de Raad conclusies aan waarin werd verklaard dat de op 20 mei in Venezuela gehouden vervroegde presidentsverkiezingen en regionale verkiezingen vrij noch eerlijk waren. De Raad riep op tot nieuwe presidentsverkiezingen en verklaarde in dat verband snel te zullen optreden om nog meer gerichte en omkeerbare beperkende maatregelen op te leggen. (5) Op 25 juni 2018 legde de Raad in vervolg op de conclusies van de Raad van 28 mei bij Uitvoeringsverordening (EU) 2018/899 ( 3 ) aan elf personen beperkende maatregelen op. (6) Op 25 oktober 2018 legde de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) namens de Unie een verklaring af waarin wordt gesteld dat de Unie ervan overtuigd blijft dat alleen een democratische, politieke en vreedzame oplossing een uitweg uit de huidige crisis kan bieden en wordt beklemtoond dat de Unie bereid is al haar beleidsinstrumenten in te zetten om een dergelijke oplossing te helpen bereiken. (7) Op 6 november 2018 stelde de Raad in het kader van de jaarlijkse evaluatie van de bestaande beperkende maatregelen in het licht van de situatie in Venezuela Uitvoeringsverordening (EU) 2018/1653 ( 4 ) vast, waarbij de motivering voor één op de lijst geplaatste persoon werd gewijzigd. (8) In januari, februari, maart en april legde de hoge vertegenwoordiger namens de Unie verklaringen af over de situatie in Venezuela die de nadruk leggen op de bereidheid van de Unie om zich onvermoeid te blijven inzetten voor een herstel van de democratie en de rechtsstaat, om meer actie te ondernemen en om via passende maatregelen te reageren op besluiten en acties die de democratische instellingen en beginselen, de rechtsstaat en de mensenrechten verder ondermijnen. (9) Op 8 juli 2019 actualiseerde de Raad bij Uitvoeringsverordening (EU) 2019/1169 ( 5 ) de motivering voor drie op de lijst geplaatste personen. (10) Op 16 juli 2019 legde de hoge vertegenwoordiger namens de Unie een verklaring af waarin wordt gesteld dat het verslag van de Hoge Commissaris van de Verenigde Naties voor de mensenrechten de omvang en ernst van de mensenrechtenschendingen, de uitholling van de rechtsstaat en de ontmanteling van de democratische instellingen in Venezuela op duidelijke en gedetailleerde wijze bevestigt. De Unie gaf ook aan klaar te staan om gerichte maatregelen voor te bereiden ten aanzien van de leden van de veiligheidstroepen die betrokken zijn bij foltering en andere ernstige schendingen van de mensenrechten. (11) Op 26 september 2019 legde de Raad in vervolg op de verklaring van 16 juli en in het licht van de aanhoudend ernstige situatie in Venezuela bij Uitvoeringsverordening (EU) 2019/1586 ( 6 ) aan zeven personen beperkende maatregelen op. (12) In dit verband en overeenkomstig artikel 17, lid 4, van Verordening (EU) 2017/2063 heeft de Raad de bestaande beperkende maatregelen geëvalueerd. (13) Gezien de huidige politieke, economische, sociale en humanitaire crisis in het licht van de situatie in Venezuela met voortdurend optreden dat de democratie, de rechtsstaat en de eerbiediging van de mensenrechten ondermijnt, heeft de Raad besloten de bestaande beperkende maatregelen en alle plaatsingen op de lijst te verlengen. Deze maatregelen treffen de rest van de bevolking niet en kunnen worden teruggedraaid mocht er vooruitgang worden geboekt met het herstel van de democratie, de rechtsstaat en de eerbiediging van de mensenrechten in Venezuela. (14) De individuele plaatsingen op de lijst in bijlage IV bij Verordening (EU) 2017/2063 zijn geëvalueerd en de informatie over acht personen moet worden gewijzigd. (15) Bijlage IV bij Verordening (EU) 2017/2063 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage IV bij Verordening (EU) 2017/2063 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 november 2019. Voor de Raad De voorzitter F. MOGHERINI ( 1 ) PB L 295 van 14.11.2017, blz. 21 . ( 2 ) Uitvoeringsverordening (EU) 2018/88 van de Raad van 22 januari 2018 tot uitvoering van Uitvoeringsverordening (EU) 2017/2063 betreffende beperkende maatregelen in het licht van de situatie in Venezuela ( PB L 16I van 22.1.2018, blz. 6 ). ( 3 ) Uitvoeringsverordening (EU) 2018/899 van de Raad van 25 juni 2018 tot uitvoering van Verordening (EU) 2017/2063 betreffende beperkende maatregelen in het licht van de situatie in Venezuela ( PB L 160I van 25.6.2018, blz. 5 ). ( 4 ) Uitvoeringsverordening (EU) 2018/1653 van de Raad van 6 november 2018 tot uitvoering van Verordening (EU) 2017/2063 betreffende beperkende maatregelen in het licht van de situatie in Venezuela ( PB L 276 van 7.11.2018, blz. 1 ). ( 5 ) Uitvoeringsverordening (EU) 2019/1169 van de Raad van 8 juli 2019 tot uitvoering van Verordening (EU) 2017/2063 betreffende beperkende maatregelen in het licht van de situatie in Venezuela ( PB L 183 van 9.7.2019, blz. 1 ). ( 6 ) Uitvoeringsverordening (EU) 2019/1586 van de Raad van 26 september 2019 tot uitvoering van Verordening (EU) 2017/2063 betreffende beperkende maatregelen in het licht van de situatie in Venezuela ( PB L 248 van 27.9.2019, blz. 1 ). BIJLAGE In bijlage IV bij Verordening (EU) 2017/2063 worden de vermeldingen 1, 3, 6, 10, 13, 15, 19 en 21 vervangen door de volgende vermeldingen: Naam Identificatiegegevens Motivering Datum van opneming op de lijst “1. Néstor Luis Reverol Torres Geboortedatum: 28 oktober 1964 Geslacht: mannelijk Sinds 2016 minister van Binnenlandse Zaken, Justitie en Vrede. In april 2019 ook benoemd tot vicevoorzitter van openbare werken en diensten en uitvoerend secretaris van de Estado Mayor Eléctrico. Voormalig commandant-generaal van de Bolivariaanse Nationale Garde. Verantwoordelijk voor ernstige schendingen van de mensenrechten, waaronder foltering van (politieke) gevangenen, en repressie van de democratische oppositie in Venezuela, waaronder het verbieden van politieke demonstraties en het onderdrukken ervan door veiligheidstroepen onder zijn bevel. 22.1.2018 3. Tibisay Lucena Ramírez Geboortedatum: 26 april 1959 Geslacht: vrouwelijk Voorzitter van de Nationale Kiesraad ( Consejo Nacional Electoral – CNE). Haar optreden en beleid hebben de democratie en de rechtsstaat in Venezuela ondermijnd, onder meer doordat zij er niet voor heeft gezorgd dat de CNE conform de Venezolaanse grondwet een onpartijdige en onafhankelijke instantie bleef. Zo faciliteerde zij de instelling van de grondwetgevende vergadering en de herverkiezing van Nicolás Maduro in mei 2018 via presidentsverkiezingen die vrij noch eerlijk te noemen waren. 22.1.2018 6. Tarek William Saab Halabi Geboortedatum: 10 september 1963 Geboorteplaats: El Tigre, de staat Anzoátegui, Venezuela Geslacht: mannelijk Procureur-generaal van Venezuela, benoemd door de Grondwetgevende Vergadering. In deze functie en eerdere functies als ombudsman en voorzitter van de Republikeinse Morele Raad (Consejo Moral Republicano) heeft hij de democratie en de rechtsstaat in Venezuela ondermijnd door publiekelijk zijn steun uit te spreken voor acties tegen tegenstanders van de regering van Venezuela en voor de intrekking van de bevoegdheden van de Nationale Vergadering. 22.1.2018 10. Jesús Rafael Suárez Chourio Geboortedatum: 19 juli 1962 Geslacht: mannelijk Opperbevelhebber van het Venezolaanse Bolivariaanse nationale leger en chef-staf van de militaire staf van de opperbevelhebber. Voormalig commandant-generaal bij het Venezolaanse Bolivariaanse nationale leger en voormalig commandant bij de Región de Defensa Integral de la zona Central (REDI Central). Als commandant-generaal bij het Venezolaanse Bolivariaanse nationale leger verantwoordelijk voor ernstige mensenrechtenschendingen door troepen onder zijn commando, inclusief het gebruik van buitensporig geweld en de mishandeling van gevangenen. Trad op tegen de democratische oppositie en steunde het gebruik van militaire rechtbanken om burgerdemonstranten te berechten. 25.6.2018 13. Elías José Jaua Milano Geboortedatum: 16 december 1969 Geslacht: mannelijk Voormalig minister van Onderwijs Voormalig voorzitter van de presidentiële commissie die belast was met de oprichting van de onwettige nationale grondwetgevende vergadering. Verantwoordelijk voor het ondermijnen van de democratie en de rechtsstaat in Venezuela door zijn leidende rol bij de oprichting van de onwettige grondwetgevende vergadering. 25.6.2018 15. Freddy Alirio Bernal Rosales Geboortedatum: 16 juni 1962 Geboorteplaats: San Cristóbal, de staat Táchira, Venezuela Geslacht: mannelijk Hoofd van het nationaal controlecentrum van het Comité voor lokale bevoorrading en productie (CLAP) en protector van de staat Táchira. Ook commissaris-generaal bij de Bolivariaanse nationale inlichtingendienst (Sebin). Als hoofd van het CLAP en protector van de staat Táchira kan hij een beroep doen op elitetroepen (Fuerzas de Acciones Especiales - FAES) en kan hij de benoeming van rechters en aanklagers beïnvloeden. Verantwoordelijk voor het ondermijnen van de democratie via het manipuleren van de voedseldistributie uit het CLAP-programma aan kiezers. Daarnaast is hij als commissaris-generaal bij de Sebin verantwoordelijk voor de activiteiten van de Sebin die ernstige schendingen van de mensenrechten omvatten, zoals willekeurige detentie. 25.6.2018 19. Nestor Neptali Blanco Hurtado Geboortedatum: 26 september 1982 Nummer identiteitskaart: V-15222057 Geslacht: mannelijk Majoor bij de Bolivariaanse Nationale Garde (GNB); werkte samen met functionarissen bij het directoraat-generaal Militaire Contraspionage ( Dirección General de Contrainteligencia Militar (DGCIM)) sedert ten minste december 2017. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in DGCIM-faciliteiten. 27.9.2019 21. Carlos Alberto Calderon Chirinos Nummer identiteitskaart: V-10352300 Geslacht: mannelijk Hooggeplaatste (“commissaris”, “directeur” en “directeur-generaal” genoemd) bij de Bolivariaanse nationale inlichtingendienst (Sebin). Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in Sebin-faciliteiten. In het bijzonder was hij verantwoordelijk voor en nam hij deel aan folteringen en de wrede, onmenselijke en onterende behandeling van gedetineerden in El Helicoide, een Sebin-gevangenis. 27.9.2019”",
  "source": "EUR LEX"
}