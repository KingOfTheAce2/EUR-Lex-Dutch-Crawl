{
  "url": "http://www.w3.org/1999/xhtml\">",
  "content": "L_2019114NL.01001501.xml 30.4.2019 NL Publicatieblad van de Europese Unie L 114/15 UITVOERINGSVERORDENING (EU) 2019/677 VAN DE COMMISSIE van 29 april 2019 tot niet-verlenging van de goedkeuring van de werkzame stof chloorthalonil overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 20, lid 1, en artikel 78, lid 2, Overwegende hetgeen volgt: (1) Bij Richtlijn 2005/53/EG van de Commissie ( 2 ) is chloorthalonil in bijlage I bij Richtlijn 91/414/EEG van de Raad ( 3 ) opgenomen als werkzame stof. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De goedkeuring van de werkzame stof chloorthalonil, zoals vermeld in deel A van de bijlage bij Uitvoeringsverordening (EU) nr. 540/2011, vervalt op 31 oktober 2019. (4) Er is een aanvraag tot verlenging van de goedkeuring van chloorthalonil ingediend overeenkomstig artikel 1 van Uitvoeringsverordening (EU) nr. 844/2012 van de Commissie ( 5 ) en binnen de in dat artikel vermelde termijn. (5) De aanvragers hebben de overeenkomstig artikel 6 van Uitvoeringsverordening (EU) nr. 844/2012 vereiste aanvullende dossiers ingediend. De lidstaat-rapporteur heeft vastgesteld dat de aanvraag volledig was. (6) De lidstaat-rapporteur heeft in overleg met de lidstaat-corapporteur een beoordelingsverslag over de verlenging opgesteld en dit verslag op 2 september 2016 bij de Europese Autoriteit voor voedselveiligheid (EFSA) en de Commissie ingediend. (7) De EFSA heeft dat beoordelingsverslag over de verlenging voor opmerkingen aan de aanvrager en de lidstaten toegezonden en de ontvangen opmerkingen naar de Commissie doorgestuurd. De EFSA heeft het aanvullende beknopte dossier tevens toegankelijk gemaakt voor het publiek. (8) Op 6 december 2017 heeft de EFSA de Commissie haar conclusie ( 6 ) meegedeeld met betrekking tot de vraag of chloorthalonil naar verwachting zal voldoen aan de goedkeuringscriteria van artikel 4 van Verordening (EG) nr. 1107/2009. (9) De EFSA heeft een essentieel punt van zorg geïdentificeerd in verband met de verontreiniging van grondwater door metabolieten van chloorthalonil. Met name wordt voorspeld dat de metabolieten R417888, R419492, R471811, SYN507900, M3, M11, M2, M7 en M10 boven de parameterwaarde van 0,1 μg/L zullen voorkomen in alle relevante scenario's voor alle voorgestelde toepassingen van chloorthalonil. Derhalve kan op dit moment niet worden vastgesteld dat de aanwezigheid van metabolieten van chloorthalonil in grondwater niet leidt tot onaanvaardbare gevolgen voor het grondwater en schadelijke gevolgen voor de menselijke gezondheid, hetgeen vereist is bij artikel 4, lid 3, onder b), van Verordening (EG) nr. 1107/2009. Bovendien kon de Autoriteit niet uitsluiten dat de residuen waaraan de consumenten zullen worden blootgesteld, niet genotoxisch zorgwekkend zijn en heeft zij een hoog risico voor amfibieën en vissen voor alle beoordeelde gebruikswijzen vastgesteld. (10) Bovendien konden verschillende onderdelen van de risicobeoordeling wegens onvoldoende gegevens in het dossier niet worden afgerond. Met name kon de beoordeling van het risico voor de consument van blootstelling via de voeding niet worden voltooid wegens een gebrek aan gegevens om de definitie van het residu in planten en de beoordeling van de blootstelling van vee, met inbegrip van de toxicologische beoordeling van een metaboliet, te bevestigen. (11) Daarenboven is chloorthalonil overeenkomstig Verordening (EG) nr. 1272/2008 van het Europees Parlement en de Raad ( 7 ) ingedeeld als kankerverwekkende stof van categorie 2, terwijl in de conclusie van de EFSA is aangegeven dat chloorthalonil als kankerverwekkende stof van categorie 1B moet worden ingedeeld. Voor de in aanmerking genomen representatieve gebruiksdoeleinden konden de residugehalten als bedoeld in artikel 18, lid 1, onder b), van Verordening (EG) nr. 396/2005 voor plantaardige en dierlijke producten niet worden bevestigd door een gebrek aan gegevens over de omvang en toxiciteit van de in de residudefinitie met het oog op de risicobeoordeling opgenomen metabolieten. Bijgevolg is niet voldaan aan de vereiste van bijlage II, punt 3.6.3, bij Verordening (EG) nr. 1107/2009. (12) De Commissie heeft de aanvragers verzocht hun opmerkingen over de conclusie van de EFSA in te dienen en, overeenkomstig artikel 14, lid 1, derde alinea, van Uitvoeringsverordening (EU) nr. 844/2012, opmerkingen over het ontwerpverslag over de verlenging in te dienen. De aanvragers hebben opmerkingen ingediend en deze zijn zorgvuldig onderzocht. (13) Ondanks de argumenten van de aanvragers blijven de problemen in verband met de stof echter bestaan. (14) Bijgevolg is het niet mogelijk geweest met betrekking tot een of meer representatieve gebruiksdoeleinden van minstens één gewasbeschermingsmiddel vast te stellen dat aan de goedkeuringscriteria van artikel 4 van Verordening (EG) nr. 1107/2009 is voldaan. Het is dan ook passend de goedkeuring van de werkzame stof chloorthalonil overeenkomstig artikel 20, lid 1, onder b), van die verordening niet te verlengen. (15) Uitvoeringsverordening (EU) nr. 540/2011 moet daarom dienovereenkomstig worden gewijzigd. (16) De lidstaten moeten voldoende tijd krijgen om de toelatingen voor gewasbeschermingsmiddelen die chloorthalonil bevatten, in te trekken. (17) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die chloorthalonil bevatten, moet deze periode uiterlijk op 20 mei 2020 aflopen. (18) Bij Uitvoeringsverordening (EU) 2018/1262 van de Commissie ( 8 ) is de geldigheidsduur voor chloorthalonil verlengd tot en met 31 oktober 2019 opdat de verlengingsprocedure vóór het verstrijken van de goedkeuring van die stof kan worden voltooid. Aangezien er echter vóór die verlengde vervaldatum een besluit over de niet-verlenging van de goedkeuring is genomen, moet deze verordening zo snel mogelijk van toepassing worden. (19) Deze verordening laat de mogelijkheid om een nieuwe aanvraag voor de goedkeuring van chloorthalonil in te dienen overeenkomstig artikel 7 van Verordening (EG) nr. 1107/2009 onverlet. (20) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-verlenging van de goedkeuring van een werkzame stof De goedkeuring van de werkzame stof chloorthalonil wordt niet verlengd. Artikel 2 Wijziging van Uitvoeringsverordening (EU) nr. 540/2011 In deel A van de bijlage bij Uitvoeringsverordening (EU) nr. 540/2011 wordt de vermelding over chloorthalonil in rij 101 geschrapt. Artikel 3 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof chloorthalonil bevatten uiterlijk op 20 november 2019 in. Artikel 4 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet zo kort mogelijk zijn en uiterlijk op 20 mei 2020 aflopen. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 april 2019. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Richtlijn 2005/53/EG van de Commissie van 16 september 2005 tot wijziging van Richtlijn 91/414/EEG van de Raad teneinde chloorthalonil, chloortoluron, cypermethrin, daminozide en thiofanaat-methyl op te nemen als werkzame stof ( PB L 241 van 17.9.2005, blz. 51 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). ( 6 ) EFSA (Europese Autoriteit voor voedselveiligheid), 2016. Conclusion on the peer review of the pesticide risk assessment of the active substance chlorothalonil. EFSA Journal2018;16(1):5126, 40 blz.; https://doi.org/10.2903/j.efsa.2018.5126 ( 7 ) Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( PB L 353 van 31.12.2008, blz. 1 ). ( 8 ) Uitvoeringsverordening (EU) 2018/1262 van de Commissie van 20 september 2018 tot wijziging van Uitvoeringsverordening (EU) nr. 540/2011 wat betreft de verlenging van de geldigheidsduur voor de werkzame stoffen 1-methylcyclopropeen, beta-cyfluthrin, chloorthalonil, chloortoluron, clomazone, cypermethrin, daminozide, deltamethrin, dimethenamid-p, diuron, fludioxonil, flufenacet, flurtamone, fosthiazaat, indoxacarb, MCPA, MCPB, prosulfocarb, thiofanaat-methyl en tribenuron ( PB L 238 van 21.9.2018, blz. 62 ).",
  "source": "EUR LEX"
}