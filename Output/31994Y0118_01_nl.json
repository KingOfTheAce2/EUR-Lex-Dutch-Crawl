{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y0118(01):NL:HTML\">",
  "content": "EUR-Lex - 31994Y0118(01) - NL Avis juridique important | 31994Y0118(01) Resolutie van de Raad van 13 december 1993 over de toekomstige hoofdlijnen van het programma ,,Europa tegen kanker\" na evaluatie van de toepassingsperiode 1987-1992 Publicatieblad Nr. C 015 van 18/01/1994 blz. 0001 - 0004 RESOLUTIE VAN DE RAAD van 13 december 1993 over de toekomstige hoofdlijnen van het programma  \"Europa tegen kanker\" na evaluatie van de toepassingsperiode 1987-1992 (94/C 15/01) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op artikel 3, lid 2, van Besluit 90/238/Euratom, EGKS, EEG van de Raad en de Vertegenwoordigers van de Regeringen van de Lid-Staten, in het kader van de Raad bijeen, van 17 mei 1990 betreffende een actieplan 1990-1994 in het kader van het  programma  \"Europa tegen kanker\" (1), Overwegende het op 23 maart 1993 door de Commissie ingediende verslag over de doeltreffendheid van de acties ondernomen in het kader van het programma  \"Europa tegen kanker\" 1987-1992, ERKENT het belang van het programma, dat onverminderd zijn waarde behoudt, vooral omdat het een katalysatoreffect en een stimulans vormt voor de in de Lid-Staten ondernomen acties ter bestrijding van deze plaag; OORDEELT dat de ondersteuning van in de Lid-Staten uitgevoerde projecten en de uitvoering van communautaire acties een passende aanpak vormen om het programma ten uitvoer te leggen; BEKLEMTOONT evenwel dat de vormen van samenwerking tussen de Commissie en de Lid-Staten opnieuw moeten worden vastgesteld en versterkt, overeenkomstig hetgeen in het programma is bepaald en dat - als één van de daartoe ter beschikking staande middelen -  de cooerdinatie tussen de diverse comités van het programma moet worden verbeterd door de taak van het bestaande raadgevend comité uit te breiden; VERZOEKT de Commissie tijdig een ontwerp voor een derde actieplan in te dienen en daarbij rekening te houden met de resolutie van de Raad van 27 mei 1993 betreffende de toekomstige acties op het gebied van de volksgezondheid en met de in de bijlage  aangegeven doelstellingen en verbeteringen. (1) PB nr. L 137 van 30. 5. 1990, blz. 31. BIJLAGE I. ACTIEGEBIEDEN  A. PRIMAIRE PREVENTIE De Raad verleent hoge prioriteit aan primaire preventieacties waarvoor de Gemeenschap een impuls aan de nationale acties kan blijven geven. 1. Voorlichting a) Doel: De Europese burger meer kennis over kankerpreventie bijbrengen ten einde hem aan te sporen tot gezonde levensgewoonten, met name via de verspreiding van de Europese code. b) Verbeteringen: - Ervoor zorgen dat de informatie op adequate wijze wordt verspreid. - Zorgen voor een betere uitwisseling van informatie tussen de Lid-Staten over de acties inzake kankerpreventie. - De voorlichtingscampagnes fijner afstemmen op specifieke bevolkingsgroepen. 2. Gezondheidseducatie a) Doel: Vroegtijdige actie voor gezondere levensgewoonten onder de bevolking, met name bij jongeren en kinderen. b) Verbeteringen: - Verdere inspanningen voor de uitvoering van basisprogramma's voor gezondheidseducatie, waarbij de aandacht bij voorrang uitgaat naar de gevaren van het roken en met name de klemtoon wordt gelegd op gezonde voeding. - De in het kader van het anti-kankerprogramma gevoerde acties cooerdineren met die van andere programma's, inzonderheid de programma's van internationale organisaties waarin gezondheidseducatie een rol speelt. - Vernieuwingen stimuleren bij de voortgezette opleiding van leerkrachten en andere medewerkers van de gezondheidseducatie. B. SECUNDAIRE PREVENTIE De Raad erkent dat de acties van de Gemeenschap op dit gebied het mogelijk hebben gemaakt de kennis en de ervaring die sommige Lid-Staten hebben opgedaan, in de hele Gemeenschap te verspreiden. a) Doel: Via communautair optreden bijdragen tot de ontwikkeling en invoering van doeltreffende stelsels van systematische opsporing, waarbij rekening wordt gehouden met de specifieke situatie van elke Lid-Staat afzonderlijk. b) Verbeteringen: - Passende werkwijzen verspreiden, die zijn gebaseerd op de richtsnoeren voor kwaliteitsbewaking bij vroegtijdige diagnose en systematische opsporing van kanker. - De kwaliteit van de systematische opsporing verbeteren dank zij voortgezette opleiding. - De doeltreffendheid van en de precisie bij systematische opsporing verder onderzoeken, met inachtneming van de afzonderlijke kenmerken van elke Lid-Staat afzonderlijk. C. ANDERE ACTIES De Raad beklemtoont dat het zaak is om op Gemeenschapsniveau acties op het gebied van onderzoek, epidemiologische studies, verzorging en opleiding, te blijven ondernemen. 1. Onderzoek a) Doel: De kennis over de oorzaken, de preventie en de behandeling van kanker vergroten. b) Verbeteringen: - Het communautaire optreden op dit gebied voor de Lid-Staten begrijpelijker maken en, met name via verspreiding en exploitatie van de resultaten, aantonen hoe de onderzoeksactiviteiten bijdragen tot het programma. - Het fundamenteel onderzoek en de activiteiten opvoeren waarin biomedisch onderzoek en klinisch onderzoek hand in hand gaan. - Nauwere samenwerking tussen de Lid-Staten via een meer intensieve deelneming aan Europese onderzoeksnetwerken en uitwisseling van jonge onderzoekers. - Nauwere samenwerking met de internationale organisaties die zich bezighouden met kankeronderzoek. 2. Kankerregistratie en epidemiologische studies a) Doel: Met name in samenwerking met de WHO het inzamelen vergemakkelijken van betrouwbare en vergelijkbare gegevens over het aantal gevallen van kanker ten einde een duidelijker beeld van deze plaag te krijgen, de tendensen te onderkennen en epidemiologische  studies op Europese schaal uit te werken. b) Verbeteringen: - De banden tussen de bestaande kankerregisters versterken in het kader van het Europese netwerk. - Het stimuleren van epidemiologische studies over de aan kanker verbonden risico's. 3. Verzorging a) Doel: De samenwerking tussen de Lid-Staten bevorderen inzake kwaliteitscontrole van de zorg, palliatieve zorg en overname van de kosten van de patiënt. b) Verbeteringen: - De uitwisseling van ervaringen en de verspreiding van de beste methoden en kennis op Europese schaal intensiveren. - De uitwisseling van ervaringen bevorderen over de wijze waarop de aspecten in verband met de voorlichting van de patiënt, de overname van zijn kosten en zijn psycho-sociale begeleiding in zijn algemene verzorging worden geïntegreerd. 4. Opleiding a) Doel: Bijdragen tot de verbetering van de opleiding van het op het gebied van kanker werkzame gezondheidspersoneel. b) Verbeteringen: - De bij de kankerbestrijding betrokken gezondheidswerkers meer laten deelnemen aan de netwerken voor (basis- en voortgezette) opleiding. - De mobiliteit tijdens de opleiding vergemakkelijken. - Ervoor ijveren dat met de psycho-sociale aspecten rekening wordt gehouden bij de opleiding van het gezondheidspersoneel dat bij kankerbestrijding betrokken is. II. DE MIDDELEN  De Raad blijft zijn steun verlenen aan een algemene aanpak van de kankerbestrijding, waarbij in het kader van het communautaire optreden onder meer de onderstaande complementaire middelen worden aangewend. A. JURIDISCHE MIDDELEN a) Doel: De door de Raad aangenomen juridische middelen moeten het preventieve volksgezondheidsbeleid van alle Lid-Staten meer spankracht geven, met name wanneer het erom gaat de bevolking tot een gezondere levenswijze aan te sporen en een daarvoor geschikte  context tot stand te brengen. b) Verbeteringen: - Het communautaire optreden moet op dit gebied als impuls dienen voor de door de Lid-Staten te ondernemen acties. - Meer aandacht besteden aan de volksgezondheidsaspecten in het communautaire beleid, met de nadruk op de kankerrisicofactoren. B. FINANCIËLE MIDDELEN a) Doel: Het katalysatoreffect van het communautaire optreden op de acties van de Lid-Staten versterken. b) Verbeteringen: - Passende middelen ter beschikking stellen om de kankerbestrijding voort te zetten, ook via het kankeronderzoek. - De criteria voor de samenhang van het programma als geheel moeten vóór de selectie van de projecten worden voorgelegd aan de diverse comités. - In nauwe samenwerking met de Lid-Staten streven naar vereenvoudiging, versnelling en een betere kennis van de voor het beheer van het programma gevolgde financieringsprocedures. C. SAMENWERKINGSVERBANDEN a) Doel: De samenwerking versterken tussen al degenen die bij het programma betrokken zijn. b) Verbeteringen: - Versterken en uitbreiden van de bestaande netwerken en van de proefprojecten. - Intensiveren van de samenwerking met de bevoegde internationale organisaties voor kankerbestrijding. - Meer communicatie en samenwerking tussen de opstellers van het programma en de instanties die bevoegd zijn voor kankerbestrijding in de Lid-Staten. - De Lid-Staten informeren over alle projecten. III. METHODE VOOR DE EVALUATIE VAN HET PROGRAMMA  De Raad is zich bewust van de noodzaak de bij het besluit van 1990 vastgestelde doelstellingen scherper af te bakenen om te komen tot een doeltreffender evaluatie van het programma. a) Doel: Het programma voortdurend en met name bij de indiening van het jaarverslag over de uitvoering, toetsen aan de doeltreffendheid van de gevoerde acties en van de hierboven uiteengezette doelstellingen. b) Verbeteringen: - Uitgaan van intermediaire doelstellingen waarover de zienswijzen binnen de Gemeenschap overeenstemmen. - Reeds vanaf de ontwerpfase van acties voorzien in een evaluatieproces. - De termijnen voor de indiening van de evaluatie in acht nemen.",
  "source": "EUR LEX"
}