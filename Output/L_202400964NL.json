{
  "url": "http://www.w3.org/1999/xhtml\">",
  "content": "L_202400964NL.000101.fmx.xml Publicatieblad van de Europese Unie NL Serie L 2024/964 27.3.2024 UITVOERINGSVERORDENING (EU) 2024/964 VAN DE COMMISSIE van 21 maart 2024 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 maart 2024. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 , ELI: http://data.europa.eu/eli/reg/2013/952/2022-12-12. ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 , ELI: http://data.europa.eu/eli/reg/1987/2658/2023-06-17). BIJLAGE Omschrijving Indeling (GN-code) Motivering (1) (2) (3) Een toestel op batterijen dat om de pols kan worden gedragen (een zogenoemde “smartwatch”), bestaande uit een aanraakgevoelig Amoled-kleurenscherm met een diagonaal van ongeveer 2,8 cm en een silicone polsband, opgemaakt als een stel voor de verkoop in het klein met de bijbehorende lader. Het toestel bevat ook: — 2 MB RAM, 32 MB ROM; — een batterij van 159 mAh; — een versnellingsmeter, gyrosensor, optische hartslagmeter; — Bluetooth 5.1-connectiviteit. Het toestel is niet uitgerust met een e-sim/simkaart en er kan ook geen simkaart in worden geplaatst. Het beschikt niet over een NFC-functie (Near Field Communication). Het toestel kan, zonder dat het aan een ander apparaat is gekoppeld, worden gebruikt om: — datum en uur weer te geven; — de hartslag te meten; — de duur van de slaapfasen te meten; — het aantal genomen stappen te tellen; — de snelheid te registreren. Het toestel kan via Bluetooth worden gekoppeld aan of verbonden met een ander toestel, zoals een smartphone (“hosttoestel”). Na het koppelen worden de gemeten gegevens doorgestuurd naar het hosttoestel om (via de applicaties op dat toestel) verder te worden verwerkt. Na het koppelen beschikt het toestel ook over functionaliteiten zoals: — meldingen van telefoongesprekken ontvangen, met als enige mogelijkheid om een gesprek te weigeren (beantwoorden kan niet); — sms-berichten, waarvan de eerste regels worden getoond, bekijken en beantwoorden (het toestel biedt een snelle sms-antwoordfunctie met vooraf gedefinieerde korte teksten; een volledige, nieuwe eigen tekst schrijven kan echter niet); — muziekapplicaties op het hosttoestel bedienen; — verschillende functies in gezondheids- en sportapp’s bedienen; — het stressniveau monitoren. 9102 12 00 De indeling is vastgesteld op basis van de algemene regels 1, 3 b), 3 c) en 6 voor de interpretatie van de gecombineerde nomenclatuur, aantekening 1 n) op afdeling XVI en de tekst van de GN-codes 9102  en 9102 12 00 . De smartwatch en de lader worden beschouwd als een stel opgemaakt voor de verkoop in het klein in de zin van algemene regel 3 b). De smartwatch is de component waaraan het geheel zijn wezenlijke karakter ontleent. De smartwatch is een samengesteld artikel dat is ontworpen voor het vervullen van de functies bedoeld bij post 8517  (communicatietoestellen), post 9029  (pedometer), post 9031  (meet- of verificatietoestellen) en post 9102  (polshorloge). De smartwatch heeft talrijke functies van andere posten dan post 8517 , die kunnen worden vervuld zonder dat het aan een ander toestel is gekoppeld, zoals het meten van de hartslag, het tellen van het aantal genomen stappen of het weergeven van datum en uur. De verschillende functies die de smartwatch vervult, zijn voor het gebruik ervan even belangrijk. Bijgevolg is het niet mogelijk een hoofdfunctie te bepalen, dat wil zeggen de component waaraan het toestel zijn wezenlijke karakter ontleent in de zin van algemene regel 3 b). De smartwatch is dus niet vergelijkbaar met het artikel dat is beschreven in indelingsadvies 8517.62/23 van het geharmoniseerd systeem. De smartwatch moet bijgevolg bij toepassing van algemene regel 3 c) worden ingedeeld onder de GN-code die in volgorde van nummering het laatst is geplaatst van de GN-codes die gelijkelijk in aanmerking komen. De smartwatch moet daarom worden ingedeeld onder GN-code 9102 12 00  als polshorloges, elektrisch werkend, ook indien met ingebouwd stophorloge, uitsluitend met opto-elektronische aanwijzing. ELI: http://data.europa.eu/eli/reg_impl/2024/964/oj ISSN 1977-0758 (electronic edition)",
  "source": "EUR LEX"
}