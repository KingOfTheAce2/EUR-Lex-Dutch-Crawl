{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0416:NL:HTML\">",
  "content": "EUR-Lex - 31998D0416 - NL Avis juridique important | 31998D0416 98/416/EG: Besluit van de Raad van 16 juni 1998 betreffende de toetreding van de Europese Gemeenschap tot de Algemene Visserijcommissie voor de Middellandse Zee Publicatieblad Nr. L 190 van 04/07/1998 blz. 0034 - 0035 BESLUIT VAN DE RAAD van 16 juni 1998 betreffende de toetreding van de Europese Gemeenschap tot de Algemene Visserijcommissie voor de Middellandse Zee (98/416/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 43 juncto artikel 228, lid 2, eerste zin, en lid 3, tweede alinea, Gezien het voorstel van de Commissie (1), Gezien de instemming van het Europees Parlement (2), Overwegende dat de Gemeenschap het Verdrag van de Verenigde Naties inzake het recht van de zee heeft ondertekend, dat alle leden van de internationale gemeenschap verplicht samen te werken om de biologische rijkdommen van de zee in stand te houden en te beheren; Overwegende dat de Gemeenschap op het gebied van de zeevisserij de bevoegdheid heeft om maatregelen voor de instandhouding en het beheer van de visbestanden vast te stellen en terzake verbintenissen aan te gaan met derde landen of met internationale organisaties; Overwegende dat het beheer en de instandhouding van de levende rijkdommen van de Middellandse Zee internationale regelgeving vergen; Overwegende dat daartoe op 24 september 1949 in Rome de overeenkomst tot oprichting van de Algemene Visserijcommissie voor de Middellandse Zee, hierna \"GFCM-overeenkomst\" te noemen, is gesloten; Overwegende dat, om bij te dragen tot de instandhouding en het beheer van de levende rijkdommen van de zee in het gebied dat valt onder de GFCM-overeenkomst waar de vissers uit de Gemeenschap actief zijn, de Gemeenschap dient toe te treden tot de GFCM-overeenkomst; Overwegende dat de Europese Gemeenschap op 26 november 1991 lid is geworden van de Voedsel- en Landbouworganisatie van de Verenigde Naties (FAO); Overwegende dat toetreding van de Europese Gemeenschap tot de GFCM-overeenkomst mogelijk is op grond van artikel I, lid 2, van de GFCM-overeenkomst, juncto artikel XIV van de herziene oprichtingsakte van de FAO; Overwegende dat de overeenkomst en het reglement van orde van de GFCM zijn aangepast om toetreding van de Europese Gemeenschap mogelijk te maken, BESLUIT: Enig artikel 1. De Gemeenschap treedt toe tot de Algemene Visserijcommissie voor de Middellandse Zee door middel van de in bijlage I opgenomen verklaring van aanvaarding van de overeenkomst en het reglement van orde van deze organisatie. De Europese Gemeenschap deponeert voorts een tussen de Raad en de Commissie overeengekomen verklaring over de uitoefening van bevoegdheden en het stemrecht. 2. De tekst van de overeenkomst en van het reglement van orde van de Algemene Visserijcommissie voor de Middellandse Zee zijn opgenomen in de bijlagen II en III. Gedaan te Luxemburg, 16 juni 1998. Voor de Raad De Voorzitter M. MEACHER (1) PB C 124 van 21. 4. 1997, blz. 61. (2) PB C 195 van 22. 6. 1998. BIJLAGE I Verklaring van toetreding tot de Algemene Visserijcommissie voor de Middellandse Zee Mijnheer de directeur-generaal, Ik heb de eer u mede te delen dat de Europese Gemeenschap heeft besloten toe te treden tot de Algemene Visserijcommissie voor de Middellandse Zee. Daarom verzoek ik u dit toetredingsinstrument waarbij de Gemeenschap, overeenkomstig artikel I en artikel XI, de overeenkomst en het reglement van orde van de Algemene Visserijcommissie voor de Middellandse Zee accepteert, alsmede de algemene verklaring van de Europese Gemeenschap inzake de uitoefening van bevoegdheden en stemrecht overeenkomstig artikel II, lid 6, tweede zin, van genoemde overeenkomst, te willen aanvaarden. De Europese Gemeenschap accepteert formeel en zonder voorbehoud de verplichtingen van het lidmaatschap van de Algemene Visserijcommissie voor de Middellandse Zee die zijn vermeld in genoemde overeenkomst en het bijbehorende reglement van orde en zij verbindt zich er plechtig toe om de bij haar toetreding geldende verplichtingen na te komen. Gelieve, mijnheer de directeur-generaal, de verzekering van mijn bijzondere hoogachting te aanvaarden. Voor de Raad van de Europese Unie De Voorzitter De Hoogedelgestrenge Heer Diouf Directeur-generaal Voedsel- en Landbouworganisatie van de Verenigde Naties Via delle Terme di Caracalla I-00100 Roma",
  "source": "EUR LEX"
}