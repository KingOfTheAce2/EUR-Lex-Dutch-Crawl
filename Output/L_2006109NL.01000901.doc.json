{
  "url": "http://www.w3.org/1999/xhtml\">",
  "content": "L_2006109NL.01000901.xml 22.4.2006 NL Publicatieblad van de Europese Unie L 109/9 BESLUIT VAN DE COMMISSIE van 20 april 2006 houdende overdracht van het beheer van de steun aan uitvoeringsorganen voor pretoetredingsmaatregelen op het gebied van landbouw en plattelandsontwikkeling in Roemenië in de pretoetredingsperiode (2006/298/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1266/1999 van de Raad van 21 juni 1999 betreffende de coördinatie van de bijstand aan de kandidaat-lidstaten in het kader van de pretoetredingsstrategie en houdende wijziging van Verordening (EEG) nr. 3906/89 ( 1 ) , en met name op artikel 12, lid 2, Gelet op Verordening (EG) nr. 1268/1999 van de Raad van 21 juni 1999 inzake steunverlening door de Gemeenschap voor pretoetredingsmaatregelen op het gebied van landbouw en plattelandsontwikkeling in de kandidaat-lidstaten in Midden- en Oost-Europa gedurende de pretoetredingsperiode ( 2 ) , en met name op artikel 4, leden 5 en 6, Overwegende hetgeen volgt: (1) Het speciale programma voor landbouw en plattelandsontwikkeling voor Roemenië (hierna „Sapard-programma” genoemd) is bij besluit C(2000) 3742 definitief van de Commissie van 12 december 2000 goedgekeurd en laatstelijk bij besluit C(2006) 1194 van de Commissie van 11 april 2006 gewijzigd overeenkomstig artikel 4, leden 5 en 6, van Verordening (EG) nr. 1268/1999. (2) De regering van Roemenië en de Commissie, optredend namens de Europese Gemeenschap, hebben op 2 februari 2001 de meerjarenovereenkomst voor de financiering ondertekend waarin de technische, juridische en administratieve kaderbepalingen voor de uitvoering van het Sapard-programma zijn opgenomen; deze meerjarenovereenkomst is laatstelijk gewijzigd bij de op 12 mei 2005 ondertekende jaarlijkse financieringsovereenkomst voor 2004, welke wijziging uiteindelijk op 3 november 2005 in werking is getreden. (3) Door de bevoegde autoriteit van Roemenië is het Sapard-orgaan, een overheidsinstantie met rechtspersoonlijkheid die ressorteert onder het ministerie van Land- en Bosbouw en Plattelandsontwikkeling, aangewezen voor de uitvoering van enkele van de in het Sapard-programma vastgestelde maatregelen. De afdeling Nationaal Fonds binnen het ministerie van Overheidsfinanciën is aangewezen voor de financiële functies die een nationaal fonds in het kader van de uitvoering van een Sapard-programma moet vervullen. (4) Op grond van een gevalsgewijze analyse van de nationale en sectorale capaciteit inzake beheer van programma’s/projecten, van de procedures voor de financiële controle en van de structuren op het gebied van overheidsfinanciën overeenkomstig artikel 12, lid 2, van Verordening (EG) nr. 1266/1999 heeft de Commissie de Besluiten 2002/638/EG van 31 juli 2002 ( 3 ) en 2003/846/EG van 5 december 2003 ( 4 ) houdende overdracht van het beheer van de steun voor pretoetredingsmaatregelen op het gebied van landbouw en plattelandsontwikkeling in Roemenië gedurende de pretoetredingsperiode aan uitvoeringsorganen vastgesteld ten aanzien van bepaalde in het Sapard-programma opgenomen maatregelen. (5) De Commissie heeft een verdere analyse overeenkomstig artikel 12, lid 2, van Verordening (EG) nr. 1266/1999 uitgevoerd ten aanzien van de in het Sapard-programma opgenomen maatregelen 1.2 „Verbetering van de structuur voor kwaliteits-, veterinaire en fytosanitaire controles, voor de kwaliteit van levensmiddelen en voor de consumentenbescherming”, 3.2 „Oprichting van producentengroeperingen”, 3.3 „Landbouwproductiemethoden die zijn ontworpen met het oog op milieubescherming en natuurbeheer” en 3.5 „Bosbouw”. De Commissie is van mening dat Roemenië ook ten aanzien van die maatregelen voldoet aan het bepaalde in de artikelen 4 tot en met 6 van en de bijlage bij Verordening (EG) nr. 2222/2000 van de Commissie van 7 juni 2000 houdende financiële uitvoeringsbepalingen van Verordening (EG) nr. 1268/1999 van de Raad inzake steunverlening door de Gemeenschap voor pretoetredingsmaatregelen op het gebied van landbouw en plattelandsontwikkeling in de kandidaat-lidstaten in Midden- en Oost-Europa gedurende de pretoetredingsperiode ( 5 ) en aan de in de bijlage bij Verordening (EG) nr. 1266/1999 vastgestelde minimumvoorwaarden. (6) Daarom dient voor de maatregelen 1.2, 3.2, 3.3 en 3.5 te worden afgezien van de bij artikel 12, lid 1, van Verordening (EG) nr. 1266/1999 voorgeschreven voorafgaande goedkeuring en het beheer van de steun op gedecentraliseerde basis te worden overgedragen aan het Sapard-orgaan en het Nationaal Fonds van het ministerie van Overheidsfinanciën in Roemenië. (7) Aangezien echter de verificaties die de Commissie voor de maatregelen 1.2, 3.2, 3.3 en 3.5 heeft verricht, zijn gebaseerd op een systeem dat nog niet voor alle relevante elementen volledig operationeel is, verdient het de voorkeur om het beheer van het Sapard-programma overeenkomstig artikel 3, lid 2, van Verordening (EG) nr. 2222/2000 voorlopig aan het Sapard-orgaan en het Nationaal Fonds van het ministerie van Overheidsfinanciën over te dragen. (8) Het beheer van het Sapard-programma kan pas volledig worden overgedragen nadat verdere verificaties zijn verricht om zich ervan te vergewissen of het systeem op bevredigende wijze functioneert, en nadat uitvoering is gegeven aan eventuele aanbevelingen van de Commissie met betrekking tot de overdracht van het beheer van de steun aan het Sapard-orgaan dat ressorteert onder het ministerie van Land- en Bosbouw en Plattelandsontwikkeling, en aan het Nationaal Fonds van het ministerie van Overheidsfinanciën. (9) Op 6 oktober 2005 hebben de Roemeense autoriteiten overeenkomstig artikel 4, lid 1, van deel B van de meerjarenovereenkomst voor de financiering regels inzake de subsidiabiliteit van de uitgaven voor de maatregelen 1.2, 3.2 en 3.5 voorgesteld. De Commissie moet daarover een besluit nemen. De regels inzake de subsidiabiliteit van de uitgaven voor maatregel 3.3 zijn opgenomen in het Sapard-programma, BESLUIT: Artikel 1 Voor de selectie van projecten en de sluiting van contracten door Roemenië voor de maatregelen 1.2, 3.2, 3.3 en 3.5 wordt afgezien van de bij artikel 12, lid 1, van Verordening (EG) nr. 1266/1999 voorgeschreven voorafgaande goedkeuring door de Commissie. Artikel 2 Het beheer van het Sapard-programma wordt voorlopig overgedragen aan: 1) het onder het ministerie van Land- en Bosbouw en Plattelandsontwikkeling ressorterende Sapard-orgaan, 43 Ştirbei Vodă, Sector 1, Boekarest, voor de uitvoering van de maatregelen 1.2 „Verbetering van de structuur voor kwaliteits-, veterinaire en fytosanitaire controles, voor de kwaliteit van levensmiddelen en voor de consumentenbescherming”, 3.2 „Oprichting van producentengroeperingen”, 3.3 „Landbouwproductiemethoden die zijn ontworpen met het oog op milieubescherming en natuurbeheer” en 3.5 „Bosbouw” zoals vastgesteld in het programma voor landbouw en plattelandsontwikkeling dat is goedgekeurd bij Besluit C(2000) 3742 definitief van de Commissie van 12 december 2000, laatstelijk gewijzigd bij een C(2006) 1194 op 11 april 2006 vastgesteld besluit van de Commissie; 2) het tot het ministerie van Overheidsfinanciën behorende Nationaal Fonds, 44 Mircea Vodă Bulevard, Boekarest, voor de financiële functies die het in het kader van de uitvoering van het Sapard-programma voor Roemenië moet vervullen wat de maatregelen 1.2, 3.2, 3.3 en 3.5 betreft. Artikel 3 De onder dit besluit vallende uitgaven komen slechts voor medefinanciering door de Gemeenschap in aanmerking indien de begunstigden zich ertoe hebben verbonden op of na de datum van dit besluit of, als dat een latere datum is, op of na de datum van het document waardoor zij voor het betrokken project een begunstigde zijn geworden, behalve in het geval van haalbaarheids- en soortgelijke studies, waarvoor die datum 12 december 2000 is; in alle gevallen geldt als voorwaarde dat de betrokken uitgaven niet vóór de datum van dit besluit door het Sapard-orgaan zijn betaald. Artikel 4 Onverminderd besluiten tot toekenning van steun in het kader van het Sapard-programma aan individuele begunstigden, zijn de regels inzake de subsidiabiliteit van uitgaven die Roemenië heeft voorgesteld bij brief nr. 70832 van 22 september 2005, bij de Commissie geregistreerd onder nummer 29071, van toepassing. Gedaan te Brussel, 20 april 2006. Voor de Commissie Mariann FISCHER BOEL Lid van de Commissie ( 1 ) PB L 161 van 26.6.1999, blz. 68 . ( 2 ) PB L 161 van 26.6.1999, blz. 87 . Verordening laatstelijk gewijzigd bij Verordening (EG) nr. 2257/2004 ( PB L 389 van 30.12.2004, blz. 1 ). ( 3 ) PB L 206 van 3.8.2002, blz. 31 . ( 4 ) PB L 321 van 6.12.2003, blz. 62 . ( 5 ) PB L 253 van 7.10.2000, blz. 5 . Verordening laatstelijk gewijzigd bij Verordening (EG) nr. 188/2003 ( PB L 27 van 1.2.2003, blz. 14 ).",
  "source": "EUR LEX"
}