{
  "url": "http://www.w3.org/1999/xhtml\">",
  "content": "L_2019159NL.01002601.xml 17.6.2019 NL Publicatieblad van de Europese Unie L 159/26 VERORDENING (EU) 2019/978 VAN DE COMMISSIE van 14 juni 2019 tot wijziging van de bijlage bij Verordening (EU) nr. 579/2014 inzake een afwijking van enkele bepalingen van bijlage II bij Verordening (EG) nr. 852/2004 van het Europees Parlement en de Raad wat betreft het vervoer van vloeibare oliën en vetten over zee (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 852/2004 van het Europees Parlement en de Raad van 29 april 2004 inzake levensmiddelenhygiëne ( 1 ) , en met name artikel 13, lid 2, Overwegende hetgeen volgt: (1) Verordening (EU) nr. 579/2014 van de Commissie ( 2 ) voorziet in een afwijking van bijlage II, hoofdstuk IV, punt 4, bij Verordening (EG) nr. 852/2004 wat betreft het vervoer in zeeschepen van vloeibare oliën en vetten die — onder bepaalde voorwaarden — zijn bestemd voor of waarschijnlijk zullen worden gebruikt voor menselijke consumptie. (2) Die voorwaarden hebben betrekking op de uitrusting en de praktijken van het zeevervoer evenals op criteria wat betreft de stoffen die als vorige ladingen in een zeeschip vervoerd zijn. Stoffen die aan die criteria voldoen, zijn opgenomen in de bijlage bij Verordening (EU) nr. 579/2014 (lijst van aanvaardbare vorige ladingen). (3) In haar wetenschappelijk advies van 24 november 2016 ( 3 ) heeft de Europese Autoriteit voor voedselveiligheid (EFSA) methylacetaat, ethyl- tert -butylether, ammoniumsulfaat en calciumlignosulfonaat beoordeeld wat hun aanvaardbaarheid betreft als vorige lading. De EFSA heeft geconcludeerd dat methylacetaat en ethyl- tert -butylether aan de criteria voor de aanvaardbaarheid als vorige lading voldoen, dat voor ammoniumsulfaat uitsluitend de voor levensmiddelen geschikte producten aan de criteria voor de aanvaardbaarheid voldoen, en dat calciumlignosulfonaat niet aan die criteria voldoet. (4) De lijst van aanvaardbare vorige ladingen in de bijlage bij Verordening (EU) nr. 579/2014 moet daarom gewijzigd worden. (5) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EU) nr. 579/2014 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 juni 2019. Voor de Commissie De voorzitter Jean-Claude JUNCKER ( 1 ) PB L 139 van 30.4.2004, blz. 1 . ( 2 ) Verordening (EU) nr. 579/2014 van de Commissie van 28 mei 2014 inzake een afwijking van enkele bepalingen van bijlage II bij Verordening (EG) nr. 852/2004 van het Europees Parlement en de Raad wat betreft het vervoer van vloeibare oliën en vetten over zee ( PB L 160 van 29.5.2014, blz. 14 ). ( 3 ) EFSA Journal 2017;15(1):4656. BIJLAGE De bijlage bij Verordening (EU) nr. 579/2014 wordt als volgt gewijzigd: 1) Na de vermelding betreffende \"2-Ethylhexanol\" wordt de volgende vermelding ingevoegd: \"Ethyl- tert -butylether 637-92-3\" 2) Na de vermelding betreffende \"Methanol\" wordt de volgende vermelding ingevoegd: \"Methylacetaat 79-20-9\"",
  "source": "EUR LEX"
}