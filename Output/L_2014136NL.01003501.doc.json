{
  "url": "http://www.w3.org/1999/xhtml\"><!--",
  "content": "L_2014136NL.01003501.xml 9.5.2014 NL Publicatieblad van de Europese Unie L 136/35 UITVOERINGSBESLUIT VAN DE COMMISSIE van 5 mei 2014 tot oprichting van de onderzoeksinfrastructuur Euro-Argo als een Consortium voor een Europese onderzoeksinfrastructuur (Euro-Argo ERIC) (2014/261/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, onder a), Overwegende hetgeen volgt: (1) De Bondsrepubliek Duitsland, de Helleense Republiek, de Franse Republiek, de Italiaanse Republiek, het Koninkrijk der Nederlanden, de Republiek Finland en het Verenigd Koninkrijk van Groot-Brittannië en Noord-Ierland hebben de Commissie verzocht de onderzoeksinfrastructuur Euro-Argo op te richten als een Consortium voor een Europese onderzoeksinfrastructuur (Euro-Argo ERIC). Het Koninkrijk Noorwegen en de Republiek Polen hebben meegedeeld dat zij besloten hebben om in eerste instantie als waarnemer aan Euro-Argo ERIC deel te nemen. (2) De Bondsrepubliek Duitsland, de Helleense Republiek, de Italiaanse Republiek, het Koninkrijk der Nederlanden, het Koninkrijk Noorwegen, de Republiek Polen, de Republiek Finland en het Verenigd Koninkrijk van Groot-Brittannië en Noord-Ierland hebben de Franse Republiek gekozen als gastlidstaat van Euro-Argo ERIC. (3) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   De onderzoeksinfrastructuur Euro-Argo wordt hierbij opgericht als een Consortium voor een Europese onderzoeksinfrastructuur (Euro-Argo ERIC). 2.   De statuten van Euro-Argo ERIC zijn opgenomen in de bijlage. Deze statuten worden bijgewerkt en worden ter beschikking gesteld van het publiek op de website van Euro-Argo ERIC en op zijn statutaire zetel. 3.   De essentiële elementen van de statuten die overeenkomstig artikel 11, lid 1, van Verordening (EG) nr. 723/2009 slechts kunnen worden gewijzigd na goedkeuring door de Commissie, zijn opgenomen in de artikelen 1, 3, 4, 13 en 23 tot en met 31. Artikel 2 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 5 mei 2014. Voor de Commissie De voorzitter José Manuel BARROSO ( 1 ) PB L 206 van 8.8.2009, blz. 1 . BIJLAGE STATUTEN VAN Euro-Argo ERIC De Bondsrepubliek Duitsland De Helleense Republiek De Franse Republiek De Italiaanse Republiek Het Koninkrijk der Nederlanden De Republiek Finland Het Verenigd Koninkrijk van Groot-Brittannië en Noord-Ierland, Hierna afzonderlijk „stichtend lid” en gezamenlijk „stichtende leden” genoemd, en Het Koninkrijk Noorwegen De Republiek Polen, Hierna afzonderlijk „stichtend waarnemer” en gezamenlijk „stichtende waarnemers” genoemd, OVERWEGENDE DAT klimaatverandering een van de nijpendste problemen van deze eeuw is, dat inzicht in en de voorspelling van veranderingen in de atmosfeer en de oceanen noodzakelijk zijn om internationale acties te sturen en het beleid van regeringen inzake klimaatverandering te optimaliseren, en dat dit inzicht wereldomvattende datasets van de hoogste kwaliteit vergt; OVERWEGENDE DAT de vereiste in-situwaarnemingen van de oceanen, die lange tijd moeten worden volgehouden, de krachten van individuele onderzoeksteams en landen te boven gaan, dat Argo, het internationale integrale waarnemingssysteem voor de oceanen, is ontworpen om die uitdaging aan te gaan en het eerste wereldwijde netwerk voor de in-situwaarneming van de oceanen in de geschiedenis van de oceanografie is, dat een essentiële aanvulling op de satellietsystemen vormt; OVERWEGENDE DAT aangezien een onderneming van een dergelijke omvang slechts kan slagen door een zeer hoge mate van internationale samenwerking, Euro-Argo de Europese component van het wereldwijde netwerk zal ontwikkelen en consolideren. Specifieke Europese belangen vereisen ook meer monsterneming in een aantal regionale zeeën. In totaal zou de infrastructuur van Euro-Argo steeds ongeveer 800 werkende boeien moeten omvatten. De handhaving van een dergelijk netwerk vereist dat Europa elk jaar ongeveer 250 boeien uitzet; OVERWEGENDE DAT de onderzoeksinfrastructuur Euro-Argo de Europese deskundigheid en expertise op het gebied van klimaatonderzoek zal vergroten en zal zorgen voor een hoge mate van samenwerking tussen de Europese partners bij alle aspecten van de uitvoering: activiteiten op zee, monitoring en ontplooiing van het netwerk, technologische en wetenschappelijke ontwikkelingen, verbetering van de toegang tot gegevens voor onderzoeksdoeleinden en voor de mariene dienst van GMES/Copernicus, coördinatie van de Europese bijdrage aan het internationale beheer van het Argo-programma; GELEID DOOR DE WENS DAT de bestaande samenwerkingsregelingen worden omgezet in een orgaan met rechtspersoonlijkheid dat losstaat van zijn leden, teneinde de samenwerking te verbeteren, Euro-Argo in staat te stellen zelf contracten te sluiten, mede voor de aankoop van boeien en andere eigendommen, goederen of diensten, en de beheersmethoden van het internationale Argo-programma aan te vullen en te verbeteren; MET HET VERZOEK aan de Europese Commissie om de infrastructuur Euro-Argo op te richten als een Consortium voor een Europese onderzoeksinfrastructuur (Euro-Argo ERIC); HEBBEN OVEREENSTEMMING BEREIKT OVER DE VOLGENDE BEPALINGEN: HOOFDSTUK 1 ALGEMENE BEPALINGEN Artikel 1 Naam en zetel 1. De naam van het consortium is Euro-Argo ERIC, opgericht als een Consortium voor een Europese onderzoeksinfrastructuur, hierna „Euro-Argo ERIC” genoemd. 2. De statutaire zetel van Euro-Argo Eric bevindt zich te Plouzané in Frankrijk („statutaire zetel”). 3. De Raad overweegt ten minste om de vijf jaar of de statutaire zetel in Frankrijk moet blijven of moet worden overgebracht naar het grondgebied van een ander lid. 4. De voorwaarden en procedures voor de vaststelling en de verplaatsing van de statutaire zetel worden opgenomen in een afzonderlijke document met de titel „Interne werkprocedures”. Artikel 2 Beschrijving van de infrastructuur 1. Euro-Argo bestaat uit een centrale infrastructuur die eigendom is van en wordt gecontroleerd door Euro-Argo ERIC (de „centrale infrastructuur”). De centrale infrastructuur coördineert de activiteiten van Euro-Argo in het kader van afspraken met onafhankelijke gedecentraliseerde nationale rechtspersonen en instellingen. 2. De statuten zijn uitsluitend van toepassing op de centrale infrastructuur. Artikel 3 Doelstellingen en taken 1. Euro-Argo ERIC heeft tot doel een integraal waarnemingssysteem voor de oceanen op lange termijn te ontwikkelen, teneinde de oceanen en hun rol in het klimaatsysteem beter te begrijpen en te voorspellen. 2. Euro-Argo ERIC coördineert en versterkt de Europese bijdrage aan het internationale Argo-programma dat is goedgekeurd door de Intergouvernementele Oceanografische Commissie (IOC) van de Organisatie van de Verenigde Naties voor Onderwijs, Wetenschap en Cultuur (Unesco) en de Wereld Meteorologische Organisatie (WMO). De specifieke doelstellingen van Euro-Argo ERIC zijn: a) een netwerk van ongeveer 800 boeien te verstrekken, uit te zetten en te exploiteren als onderdeel van het mondiale netwerk (een Europese bijdrage van van de totale uitrusting); b) te voorzien in een aanvullende dekking in de Europese regionale zeeën; c) de infrastructuur verder te ontwikkelen (bv. verbetering van de boeitechnologie en toevoeging van nieuwe sensoren, verbetering van het systeem voor de verwerking en de distributie van gegevens), en d) aan de gemeenschappen van onderzoekers (klimaat en oceanografie) en exploitanten (bv. mariene dienst in het kader van Global Monitoring for Environment and Security (GMES)/Copernicus) op kwaliteit gecontroleerde gegevens en toegang tot de datasets en dataproducten te verstrekken. Artikel 4 Werkzaamheden 1. Euro-Argo ERIC: a) houdt toezicht op de exploitatie van de infrastructuur en zorgt ervoor dat deze zich ontwikkelt in overeenstemming met de eisen van de gemeenschappen van onderzoekers en exploitanten; b) coördineert en houdt toezicht op het uitzetten van de boeien om ervoor te zorgen dat de doelstellingen van de internationale Argo en van Euro-Argo worden bereikt (bv. bijdrage aan het mondiale netwerk van de internationale Argo, het vullen van lacunes, verbeterde regionale dekking in de Europese regionale en randzeeën, open toegang tot gegevens); c) ziet toe op en organiseert de verwerking van, de kwaliteitscontrole op en de toegang tot gegevens, zodat zij voor alle gebruikers gemakkelijk en tijdig beschikbaar zijn; d) ziet toe op de werking van de infrastructuur (bv. toezicht op de prestaties van de boeien); e) beslist over de ontwikkeling van de infrastructuur van Euro-Argo (bv. gegevenssysteem, producten, technologie en nieuwe sensoren, aantal jaarlijks uitgezette boeien); f) deelt expertise over alle wetenschappelijke/technologische ontwikkelingen en het gebruik van gegevens van de internationale Argo; g) zorgt voor de aanschaf van boeien op Europees niveau; h) verricht de voortdurende onderzoeks- en ontwikkelingswerkzaamheden die noodzakelijk zijn voor de ontplooiing van het waarnemingsnetwerk (bv. boeitechnologie) en van het systeem voor gegevensverstrekking; i) onderhoudt de banden met de gebruikersgemeenschappen van onderzoekers en exploitanten (inclusief de mariene dienst van GMES/Copernicus), en j) onderhoudt de contacten met de internationale Argo-infrastructuur (Argo-projectbureau, internationale Argo-stuurgroep, Argo-informatiecentrum). De Europese infrastructuur vult de internationale infrastructuur aan en versterkt die; zij zal de Europese bijdragen aan de internationale Argo consolideren en efficiënter maken en Europa een leidinggevende rol geven in de internationale Argo en de toekomstige ontwikkeling ervan. 2. Als onderdeel van zijn werkzaamheden: a) ondersteunt Euro-Argo ERIC de toegang van de Europese en internationale gemeenschappen van wetenschappers en exploitanten tot Euro-Argo ERIC; b) draagt Euro-Argo ERIC bij aan de ontwikkeling van het wetenschappelijk onderzoek, en c) onderzoekt Euro-Argo ERIC wetenschappelijke vraagstukken die van belang zijn voor de internationale Argo. 3. Euro-Argo ERIC mag een aantal beperkte economische activiteiten uitoefenen mits die nauw in verband staan met zijn in dit artikel genoemde taken en werkzaamheden en de vervulling daarvan niet in gevaar brengen. 4. Euro-Argo ERIC mag werkzaamheden delegeren aan leden, waarnemers of derden. 5. De werkzaamheden van Euro-Argo ERIC doen geen afbreuk aan de werkzaamheden en opdrachten van zijn leden en waarnemers, en zijn taken en werkzaamheden beletten niet dat soortgelijke werkzaamheden worden uitgevoerd door een lid of waarnemer, hetzij zelfstandig, hetzij via bilaterale of multilaterale samenwerking. HOOFDSTUK 2 LEDEN EN WAARNEMERS Artikel 5 Leden en waarnemers 1. Euro-Argo ERIC bestaat uit leden en waarnemers. Zij zijn gebonden aan de interne werkprocedures die zijn goedgekeurd door de Raad. De stichtende leden en stichtende waarnemers van Euro-Argo ERIC op de datum van inwerkingtreding van deze statuten zijn vermeld in de bijlage. 2. De bijlage wordt door de programmabeheerder van Euro-Argo ERIC bijgewerkt na de herroeping of intrekking van het lidmaatschap of van de status van waarnemer of na toelating van leden of waarnemers door de Raad. Wijzigingen in de lijst van leden en waarnemers van Euro-Argo ERIC vergen geen formele wijziging van de statuten. Artikel 6 Leden 1. De leden zijn staten en intergouvernementele organisaties. Zij kunnen, met het oog op de uitoefening van bepaalde rechten en de uitvoering van bepaalde verplichtingen als lid van Euro-Argo ERIC, worden vertegenwoordigd door één of meer publieke entiteiten, met inbegrip van regio's of particuliere instanties die een openbare dienst verlenen. Elk lid spreekt met één stem. 2. Een lid stelt de Raad in kennis van de aanstelling van een entiteit die hem vertegenwoordigt, alsook van de rechten die de entiteit heeft of de verplichtingen die zij op zich zal nemen. Het lid stelt de Raad onmiddellijk in kennis van eventuele wijzigingen. Artikel 7 Waarnemers 1. De waarnemers zijn staten en intergouvernementele organisaties. Zij kunnen, met het oog op de uitoefening van bepaalde rechten en de uitvoering van bepaalde verplichtingen als waarnemer van Euro-Argo ERIC, worden vertegenwoordigd door één of meer publieke entiteiten, met inbegrip van regio's of particuliere instanties die een openbare dienst verlenen. 2. Een waarnemer stelt de Raad in kennis van de aanstelling van een entiteit die hem vertegenwoordigt, alsook van de rechten die de entiteit heeft of de verplichtingen die zij op zich zal nemen. De waarnemer stelt de Raad onmiddellijk in kennis van eventuele wijzigingen. 3. Waarnemers mogen alle vergaderingen van Euro-Argo ERIC bijwonen, maar hebben geen stemrecht. 4. Waarnemers mogen deelnemen aan en bijdragen aan Euro-Argo ERIC. Zij hebben toegang tot en de steun van de diensten en expertise van Euro-Argo ERIC. 5. Lidstaten, geassocieerde landen, derde landen en intergouvernementele organisatie die willen worden toegelaten als waarnemer sluiten zich aan bij de statuten door het sluiten van een schriftelijke toetredingsovereenkomst. 6. Waarnemers worden toegelaten en uitgesloten bij besluit van de Raad. 7. Een waarnemer kan zich aan het eind van elk boekjaar, zoals omschreven in artikel 20, uit Euro-Argo ERIC terugtrekken door dat ten minste één jaar vóór de datum van de voorgenomen terugtrekking schriftelijk te melden aan de programmabeheerder. De Raad registreert formeel de terugtrekking en de gevolgen daarvan voor Euro-Argo ERIC. Artikel 8 Toelating van een lid Leden van Euro-Argo ERIC moeten lidstaten van de Europese Unie, niet-lidstaten van de Europese Unie (geassocieerde of derde landen) of intergouvernementele organisaties zijn, en tot de leden behoren te allen tijde ten minste één lidstaat van de Europese Unie en twee andere landen die lidstaten of geassocieerde landen zijn. Lidstaten, geassocieerde of derde landen of intergouvernementele organisatie die willen worden toegelaten als lid sluiten zich aan bij de statuten door het sluiten van een schriftelijke toetredingsovereenkomst. Nieuwe leden worden toegelaten bij besluit van de Raad. Artikel 9 Terugtrekking van een lid 1. Na een periode van vier jaar vanaf de datum van inwerkingtreding van de statuten kan een lid van Euro-Argo ERIC de programmabeheerder schriftelijk meedelen dat het zich uit Euro-Argo ERIC wil terugtrekken. De datum van de terugtrekking moet samenvallen met het eind van een boekjaar, zoals omschreven in artikel 20, en de programmabeheerder moet de schriftelijke mededeling ten minste één jaar vóór de datum van de voorgenomen terugtrekking ontvangen. 2. De Raad registreert formeel de terugtrekking en de gevolgen daarvan voor Euro-Argo ERIC. 3. De Raad bepaalt op welke bedragen het lid bij zijn terugtrekking eventueel recht heeft. Indien het lid daar recht op heeft, bepaalt de Raad de waarde van de rechten en verplichtingen van het lid, rekening houdend met de activa en passiva van Euro-Argo ERIC op de datum waarop het lid ophoudt deel uit te maken van Euro-Argo ERIC. 4. Het bedrag waarop het lid op het tijdstip van terugtrekking recht heeft, mag in geen geval groter zijn dan de bijdrage van het lid in de voorgaande vijf jaar, met uitzondering van zijn contributie. 5. Een lid dat zich uit Euro-Argo ERIC terugtrekt, kan geen aanspraak maken op bedragen ter zake van contributies en goodwill. Artikel 10 Uitsluiting van een lid 1. Een lid van Euro-Argo ERIC kan worden uitgesloten indien het zijn verplichtingen uit hoofde van de statuten niet nakomt, of een ernstige verstoring van de werking van Euro-Argo ERIC, zoals bepaald door de Raad, veroorzaakt of dreigt te veroorzaken. Een besluit tot uitsluiting van een lid wordt genomen door de Raad, nadat het betrokken lid in de gelegenheid is gesteld om op het voorgestelde besluit te reageren en zijn standpunt aan de Raad uiteen te zetten. 2. De Raad bepaalt overeenkomstig artikel 9 waarop het lid recht heeft tot de datum waarop het ophoudt deel uit te maken van Euro-Argo ERIC. HOOFDSTUK 3 RECHTEN EN VERPLICHTINGEN VAN DE LEDEN Artikel 11 Stemrechten 1. Onverminderd lid 2 heeft elk lid ten minste zes stemmen. Elk lid heeft één extra stem voor elke boei die door of namens hem is aangeschaft en uitgezet in een periode van drie kalenderjaren voorafgaand aan het boekjaar waarin de vergadering wordt gehouden, ongeacht het lidmaatschap van Euro-Argo ERIC. Het aantal boeien wordt bepaald aan de hand van officiële kennisgevingen van het Argo-informatiecentrum van de IOC en omvat de tijdens de drie boekjaren vóór de oprichting van Euro-Argo ERIC aangeschafte en uitgezette boeien. Tijdens de eerste drie boekjaren van de werking van Euro-Argo ERIC omvat de periode van drie jaar voorafgaand aan het boekjaar waarin de vergadering wordt gehouden, kalenderjaren vóór de oprichting van Euro-Argo ERIC. 2. De lidstaten of geassocieerde landen hebben samen de meerderheid van de stemrechten in de Raad. De Raad stelt de wijzigingen van de stemrechten vast die nodig zijn om te waarborgen dat Euro-Argo ERIC aan deze eis voldoet. Artikel 12 Bijdragen 1. De middelen die noodzakelijk zijn om de doelstellingen van Euro-Argo ERIC te verwezenlijken en te zorgen voor de duurzaamheid van Euro-Argo ERIC worden door de leden en waarnemers geleverd overeenkomstig de bepalingen van deze statuten en de besluiten van de Raad. De bijdragen voor de eerste vijf jaar van Euro-Argo ERIC na de inwerkingtreding van de statuten zijn vastgelegd in een technische en wetenschappelijke beschrijving van Euro-Argo ERIC die aan deze statuten wordt gehecht maar er geen integrerend deel van uitmaakt. 2. De Raad neemt jaarlijks een besluit over de minimumbijdrage die twee jaar later zal worden geëist van de leden en waarnemers (d.w.z. besluiten genomen in jaar n gelden voor jaar n+2). Alle bijdragen worden betaald in euro. 3. De bijdragen van de leden en waarnemers die verband houden met de exploitatiekosten zijn niet onderworpen aan de btw. 4. Indien de Raad vaststelt dat er een langdurige en aanzienlijke wanverhouding bestaat tussen het proportionele gebruik dat van de faciliteit wordt gemaakt door de wetenschappelijke gemeenschap van een lid en de bijdrage van dat lid, mag de Raad dat gebruik beperken, tenzij het lid instemt met een passende aanpassing van de in lid 2 van dit artikel bedoelde bijdrage. Artikel 13 Aansprakelijkheid van de leden 1. De aansprakelijkheid van de leden voor de schulden en verplichtingen van Euro-Argo ERIC, van welke aard ook, is beperkt tot de jaarlijkse bijdrage van elk individueel lid. 2. Euro-Argo ERIC neemt en handhaaft afdoende verzekeringen ter dekking van de risico's die voortvloeien uit de exploitatie van Euro-Argo ERIC. HOOFDSTUK 4 BESTUUR EN BEHEER VAN Euro-Argo ERIC Artikel 14 Bestuur De bestuursstructuur van Euro-Argo ERIC bestaat uit de volgende organen met de onder a) tot en met d) bedoelde bevoegdheden: a) de Raad als het orgaan met uiteindelijke beslissingsbevoegdheid; b) de Raad van bestuur die toezicht uitoefent op de werking van Euro-Argo ERIC en ervoor zorgt dat het functioneert en zich ontwikkelt overeenkomstig de door de Raad vastgestelde strategie en de eisen van de gemeenschappen van onderzoekers en exploitanten; c) de door de Raad benoemde programmabeheerder als directeur en juridisch vertegenwoordiger van Euro-Argo ERIC, en d) de wetenschappelijke en technische adviesgroep (STAG) die de Raad van advies dient over wetenschappelijke en technische aangelegenheden. Artikel 15 De Raad 1. De Raad is het enige orgaan van Euro-Argo ERIC dat de bevoegdheid heeft Euro-Argo ERIC op te heffen. 2. De Raad definieert de algemene strategie van Euro-Argo ERIC en de evolutie daarvan. Hij onderzoekt het jaarwerkplan en de voorstellen van de raad van bestuur over de toewijzing van middelen afkomstig van de Europese Unie en van leden, waarnemers en derden, en keurt die goed. Hij neemt alle besluiten betreffende grote investeringen, zoals gebouwen en grote apparatuur op Europees niveau. Hij beslist over vacatures of de aanwijzing van gedetacheerd personeel voor het programmabureau. 3. De Raad besluit over het lidmaatschap van Euro-Argo ERIC, met inbegrip van de toelating van leden en de terugtrekking of uitsluiting van leden. 4. De Raad benoemt de programmabeheerder op voorstel van de raad van bestuur. 5. Op voorstel van de raad van bestuur benoemt de Raad de leden van de wetenschappelijke en technische adviesgroep (STAG) en stelt hij het mandaat voor de werkzaamheden ervan vast. 6. Belangrijke belanghebbenden kunnen door de voorzitter van de Raad worden uitgenodigd op de vergaderingen. 7. Elk lid wordt vertegenwoordigd door één afgevaardigde. Waarnemers mogen deelnemen aan vergaderingen van de Raad en worden daar vertegenwoordigd door één afgevaardigde. Elke afgevaardigde kan zich doen vergezellen door deskundigen. 8. De Raad kiest met gekwalificeerde meerderheid van zijn leden uit zijn midden een voorzitter voor een periode van drie jaar, die eenmaal met drie jaar kan worden verlengd. De vicevoorzitter van de Raad wordt met gekwalificeerde meerderheid verkozen om in geval van afwezigheid van de voorzitter diens taken uit te voeren. 9. De Raad besluit in de volgende gevallen met eenvoudige meerderheid, gekwalificeerde meerderheid of eenparigheid van stemmen: a) besluit met gewone meerderheid van stemmen van de aanwezigen: i) goedkeuring van de jaarrekening; ii) goedkeuring van het door de programmabeheerder overgelegde jaarverslag van de werkzaamheden; iii) aanstelling van financiële controleurs; iv) benoeming van de Raad van bestuur; v) benoeming van de STAG; en vi) alle andere besluiten die niet uitdrukkelijk met gekwalificeerde meerderheid of met eenparigheid van stemmen hoeven te worden genomen; b) besluit bij meerderheid van tweederde van de aanwezige of vertegenwoordigde stemgerechtigden, die tweederde van de stemrechten vertegenwoordigen (gekwalificeerde meerderheid): i) goedkeuring van de jaarlijkse begroting; ii) voorstel tot wijziging van de statuten; iii) verkiezing van de voorzitter van de Raad; iv) benoeming van de programmabeheerder; v) vaststelling van de voorwaarden en de procedure voor de toetreding van nieuwe leden en waarnemers; vi) toelating van leden; vii) toelating van waarnemers; viii) vaststelling, wijziging en goedkeuring van de interne werkprocedures; ix) vaststelling en wijziging van de door de leden en waarnemers verschuldigde minimumbijdragen; x) vaststelling van de wijziging van de stemrechten die vereist is om ervoor te zorgen dat Euro-Argo ERIC voldoet aan het bepaalde in artikel 11, lid 2; xi) vaststelling en wijziging van de methoden en licenties voor de exploitatie van intellectuele-eigendomsrechten; xii) verplaatsing van het officiële adres, de statutaire zetel en het adres van het hoofdkantoor van Euro-Argo ERIC naar een andere lidstaat van de Europese Unie of een geassocieerd land; xiii) ontbinding van Euro-Argo ERIC, en xiv) voortzetting of opheffing van Euro-Argo ERIC; c) besluit met eenparigheid van stemmen minus de stem van het betrokken lid voor de uitsluiting van een lid. 10. De leden stemmen ermee in dat zij gebonden zijn aan de bepalingen van de interne werkprocedures betreffende het stemmen bij volmacht, de vertegenwoordiging op vergaderingen en quorumvereisten. 11. De Raad wordt door de voorzitter gewoonlijk eenmaal per jaar bijeengeroepen op de plaats waar Euro-Argo ERIC is geregistreerd, of op een andere door hem bepaalde plaats. 12. De Raad vergadert uiterlijk twee maanden nadat de jaarrekening van het vorige boekjaar aan de leden is toegezonden. 13. Indien nodig kan de voorzitter buitengewone vergaderingen beleggen op een ander tijdstip, of indien hij een schriftelijk verzoek daartoe ontvangt van de programmabeheerder of van ten minste een derde van de leden. 14. De leden stemmen ermee in dat zij gebonden zijn aan de bepalingen van de interne werkprocedures betreffende de bijeenroeping en de organisatie van vergaderingen, de agenda, de notulen en andere aangelegenheden. Artikel 16 Raad van bestuur 1. De raad van bestuur oefent toezicht uit op de werking van Euro-Argo ERIC en zorgt ervoor dat het functioneert en zich ontwikkelt overeenkomstig de door de Raad vastgestelde strategie en de eisen van de gemeenschappen van onderzoekers en exploitanten. 2. De raad van bestuur bekrachtigt het door de programmabeheerder opgestelde jaarwerkplan en legt dit ter goedkeuring voor aan de Raad. Hij bereidt voorstellen voor inzake de jaarlijkse begroting en de verdeling van de middelen afkomstig van de Europese Unie en van fondsen of contributies van leden, waarnemers en derden, en legt deze voor aan de Raad. 3. De Raad van bestuur bekrachtigt alle nodige acties van de programmabeheerder met betrekking tot de uitvoering van het jaarwerkplan, de werking van Euro-Argo ERIC, met name de strategie inzake de aanschaf en het uitzetten van boeien, de betrekkingen met het internationale Argo-programma en de desbetreffende Europese instellingen. 4. De raad van bestuur bestaat uit door de leden aangewezen afgevaardigden. Elk lid mag één afgevaardigde en één plaatsvervanger aanwijzen. 5. De programmabeheerder en de voorzitter van de STAG mogen met raadgevende stem deelnemen aan de vergaderingen van de raad van bestuur. 6. Waarnemers mogen deelnemen aan of vertegenwoordigd zijn in de raad van bestuur, maar hebben geen stemrecht. 7. Deskundigen en andere personen met bijzondere kwalificaties op gebieden die zullen worden besproken, kunnen worden uitgenodigd door de voorzitter, maar hebben geen stemrecht. 8. De raad van bestuur kiest met gekwalificeerde meerderheid van zijn leden uit zijn midden een voorzitter voor een periode van drie jaar, die eenmaal met drie jaar kan worden verlengd. De vicevoorzitter wordt met gekwalificeerde meerderheid van de raad van bestuur verkozen om in geval van afwezigheid van de voorzitter diens taken uit te voeren. 9. Elk lid heeft de in artikel 11 omschreven stemrechten. 10. De leden zijn gebonden aan de bepalingen van de interne werkprocedures betreffende het stemmen bij volmacht, de vertegenwoordiging op vergaderingen en quorumvereisten. 11. De vergaderingen van de raad van bestuur worden door de voorzitter gewoonlijk eenmaal per jaar bijeengeroepen op de plaats waar Euro-Argo ERIC is geregistreerd, of op een andere door hem bepaalde plaats. 12. Indien nodig kan de voorzitter buitengewone vergaderingen beleggen op een ander tijdstip, of op verzoek van de programmabeheerder of van ten minste een derde van de leden. 13. De raad van bestuur vergadert uiterlijk twee maanden nadat de jaarrekening van het vorige boekjaar aan de leden is toegezonden. 14. De leden zijn gebonden aan de bepalingen van de interne werkprocedures betreffende de bijeenroeping en de organisatie van vergaderingen, de agenda, de notulen en andere aangelegenheden. Artikel 17 Programmabeheerder 1. De programmabeheerder is verantwoordelijk voor de uitvoering van de besluiten en programma's die zijn bekrachtigd door de raad van bestuur en zijn goedgekeurd door de Raad. De programmabeheerder wordt benoemd door en is verantwoording verschuldigd aan de Raad. 2. De programmabeheerder neemt alle nodige maatregelen voor de uitvoering van het jaarwerkplan en voor het dagelijks bestuur en beheer van Euro-Argo ERIC. Dit betreft met name: a) het vergemakkelijken van de toegang tot Euro-Argo ERIC en de gegevens ervan door de gemeenschappen van onderzoekers en exploitanten; b) de planning en de coördinatie van en het toezicht op het uitzetten van de boeien; c) de organisatie van het aanschaffen van boeien op Europees niveau; d) het dagelijks bestuur van Euro-Argo ERIC; e) de opstelling van een jaarlijks activiteitenverslag en een jaarlijks beheersverslag; f) toezicht op de begroting en goedkeuring van uitgaven; g) het opstellen van jaarlijkse begrotingsverslagen en begrotingsvoorstellen; h) het coördineren van de werkzaamheden van het personeel van Euro-Argo ERIC en bij Euro-Argo ERIC gedetacheerde personen; i) toezicht op het programmabureau, en j) het aanknopen en onderhouden van banden met de gebruikersgemeenschappen van onderzoekers en exploitanten (GMES/Copernicus). 3. De programmabeheerder vertegenwoordigt Euro-Argo ERIC in de bestuursstructuur van de internationale Argo (International Argo Steering Team), zonder dat dit nationale vertegenwoordiging van de leden uitsluit. 4. De programmabeheerder kan namens Euro-Argo ERIC juridisch bindende contracten en overeenkomsten sluiten met derden. 5. De programmabeheerder assisteert de voorzitter van de raad van bestuur bij de voorbereiding van de vergaderingen van de raad van bestuur. 6. Een programmabureau wordt opgericht om de programmabeheerder bij te staan en het dagelijks beheer van Euro-Argo ERIC te ondersteunen, met inbegrip van maar niet uitsluitend de archivering van post en correspondentie, de archivering van documenten, het regelen van reizen, de organisatie van vergaderingen, de voorbereiding van verslagen en financiële documenten. Artikel 18 Wetenschappelijke en technische adviesgroep (STAG) 1. De STAG, die optreedt als raadgevend orgaan dat bestaat uit onafhankelijke deskundigen, wordt opgericht om de Raad te adviseren over alle wetenschappelijke en technische aangelegenheden die relevant zijn voor de werking (met inbegrip van gegevensbeheer en instrumentatie), de ontwikkeling en de evolutie van Euro-Argo ERIC, en de toegang tot zijn gegevens door gebruikers voor onderzoek en exploitatie. De raad van bestuur kan de STAG via de Raad verzoeken aangelegenheden die hij dient te behandelen, in overweging ter nemen en daarover aanbevelingen te doen. Het door de raad van bestuur voorgestelde en door de Raad goedgekeurde mandaat van de STAG wordt opgenomen in de interne werkprocedures. 2. De STAG doet aanbevelingen aan de Raad over wetenschappelijke en technische aspecten en de richting van Euro-Argo ERIC, rekening houdend met de Europese en internationale context. HOOFDSTUK 5 FINANCIËN Artikel 19 Middelen De middelen van Euro-Argo ERIC worden door de Raad vastgesteld overeenkomstig artikel 15, lid 2, en kunnen bestaan uit: a) jaarlijkse contributies van de leden en waarnemers; b) aanvullende bijdragen van de leden of waarnemers; c) vergoedingen voor diensten die Euro-Argo ERIC verleent aan derden en royalty's en inkomsten uit de exploitatie door derden van intellectuele-eigendomsrechten van en/of in licentie gegeven door Euro-Argo ERIC; d) subsidies voor specifieke activiteiten van Euro-Argo ERIC overeenkomstig titel VI van Verordening (EU, Euratom) nr. 966/2012 van het Europees Parlement en de Raad ( 1 ) ; e) andere subsidies, en f) extra middelen in natura of in contanten binnen de grenzen en onder de voorwaarden die door de Raad zijn goedgekeurd. Artikel 20 Begrotingsbeginselen, boekhouding en controles 1. Het boekjaar van Euro-Argo ERIC begint op 1 januari en eindigt op 31 december van elk jaar („boekjaar”). 2. Alle inkomsten en uitgaven van Euro-Argo ERIC worden weergegeven in schattingen die voor elk boekjaar worden opgesteld, en worden opgenomen in de begroting. 3. Euro-Argo ERIC boekt de kosten en ontvangsten van zijn beperkte economische activiteiten afzonderlijk en vraagt daarvoor marktprijzen dan wel, wanneer deze niet kunnen worden vastgesteld, de volledige kosten plus een redelijke marge. 4. De Raad zorgt ervoor dat de bijdragen worden gebruikt volgens de beginselen van goed financieel beheer. 5. De begroting wordt opgesteld, uitgevoerd en aan rekening en verantwoording onderworpen met inachtneming van het transparantiebeginsel. 6. De rekeningen van Euro-Argo ERIC gaan vergezeld van een verslag over het financieel en begrotingsbeheer in het vorige boekjaar. 7. Wat de opstelling, neerlegging, controle en openbaarmaking van de rekeningen betreft, is Euro-Argo ERIC onderworpen aan de voorschriften van de wet- en regelgeving van het gastland. Artikel 21 Belastingen Vrijstelling van btw op basis van artikel 143, lid 1, onder g), en artikel 151, lid 1, onder b), van Richtlijn 2006/112/EG van de Raad ( 2 ) geldt voor aankopen die Euro-Argo ERIC verricht voor zijn niet-economische activiteiten, maar niet voor zijn economische activiteiten. De btw-vrijstelling wordt toegepast voor aankopen voor de wetenschappelijke, technische en administratieve werkzaamheden die Euro-Argo ERIC overeenkomstig zijn doelstellingen verricht. Dit omvat uitgaven voor de huisvesting van Euro-Argo ERIC voor officiële doeleinden en uitgaven voor conferenties, workshops en vergaderingen die door Euro-Argo ERIC worden gehouden en direct verband houden met zijn niet-economische activiteiten. Reis- en verblijfkosten vallen echter niet onder de btw-vrijstelling, en aankopen van minder dan 300 EUR komen niet voor btw-vrijstelling in aanmerking. HOOFDSTUK 6 BETREKKINGEN MET DE EUROPESE COMMISSIE Artikel 22 Verslaglegging aan de Commissie 1. Euro-Argo ERIC stelt een jaarlijks activiteitenverslag op betreffende met name de wetenschappelijke, operationele en financiële aspecten van zijn activiteiten. Het wordt goedgekeurd door de Raad en binnen zes maanden na afloop van het desbetreffende boekjaar ingediend bij de Europese Commissie en de betrokken overheden. Dit verslag wordt openbaar gemaakt. 2. Euro-Argo ERIC en de betrokken lidstaten stellen de Europese Commissie in kennis van elke omstandigheid die de goede uitvoering van de taak van Euro-Argo ERIC ernstig in gevaar dreigt te brengen of die zijn vermogen om de in het kader van de verordening vastgestelde voorwaarden na te leven dreigt te beperken. 3. Indien Euro-Argo ERIC op enig moment tijdens zijn bestaan niet in staat is zijn schulden te betalen, stelt het de Europese Commissie daarvan onverwijld in kennis. Artikel 23 Wijziging van de statuten 1. De Raad beslist over voorstellen tot wijziging van de statuten. 2. Overeenkomstig de procedure van artikel 11 van de verordening legt de Raad elke voorgestelde wijziging van de statuten voor aan de Europese Commissie. 3. De statuten zijn te allen tijde in overeenstemming met de verordening en alle andere toepasselijke bepalingen van het recht van de Europese Unie. HOOFDSTUK 7 BELEID Artikel 24 Intellectuele-eigendomsrechten 1. Alle intellectuele-eigendomsrechten die door Euro-Argo ERIC in het kader van zijn werkzaamheden worden gecreëerd, afgeleid, verkregen of ontwikkeld, zijn eigendom van Euro-Argo ERIC. 2. Afhankelijk van de bepalingen van tussen Euro-Argo ERIC en leden of waarnemers of vertegenwoordigende entiteiten van leden of waarnemers gesloten overeenkomsten of onderaannemingsovereenkomsten zijn alle intellectuele-eigendomsrechten die worden gecreëerd, afgeleid, verkregen of ontwikkeld door een lid of waarnemer of vertegenwoordigende entiteit eigendom van dat lid of die waarnemer of vertegenwoordigende entiteit. 3. Euro-Argo ERIC verleent de leden een eeuwigdurend, onherroepelijk, niet-exclusief en kosteloos en volgestort wereldwijd recht en licentie om eventuele intellectuele-eigendomsrechten van Euro-Argo ERIC voor de volledige duur van die rechten te gebruiken, te publiceren, te ontwikkelen, te kopiëren of aan te passen voor alle doeleinden; dit recht en die licentie omvatten het recht om sublicenties te verlenen of een van of al die rechten anderszins aan een derde over te dragen. 4. De intellectuele-eigendomsrechten van Euro-Argo ERIC worden geïdentificeerd, beschermd, beheerd en gehandhaafd door de programmabeheerder. 5. Wat vraagstukken inzake intellectuele eigendom betreft, worden de betrekkingen tussen de leden beheerst door het nationale recht van de leden en door de internationale overeenkomsten waarbij de leden partij zijn. Artikel 25 Beleid inzake gegevens en toegang voor gebruikers 1. Overeenkomstig het beleid inzake gegevens van de internationale Argo zijn de gegevens van Euro-Argo ERIC vrij toegankelijk voor elke persoon of instantie. 2. Instanties in de lidstaten doen redelijke inspanningen om bezoekende wetenschappers, ingenieurs en technici in hun laboratoria te ontvangen met het oog op samenwerking met degenen die direct betrokken zijn bij de werkzaamheden van Euro-Argo ERIC. Artikel 26 Beleid inzake wetenschappelijke evaluatie 1. De STAG is verantwoordelijk voor de wetenschappelijke evaluatie van de jaarlijkse werkzaamheden. 2. De werkzaamheden en het functioneren van Euro-Argo ERIC worden om de vijf jaar getoetst door de STAG, die daar andere onafhankelijke deskundigen bij kan betrekken en die verslag uitbrengt aan de Raad. Artikel 27 Beleid inzake verspreiding 1. De gegevens worden verspreid volgens de „ vraagmethode ”, dat wil zeggen door het downloaden vanaf de websites van de datacentra; of volgens de „ aanbodmethode ”, waarbij regelmatig gegevensbestanden worden verstrekt aan het Global Telecommunication System (GTS) van de Wereld Meteorologische Organisatie (WMO), de internationale Argo-datacentra, het Europese mariene observatie- en datanetwerk (EMODnet), de mariene dienst van Copernicus en specifieke gebruikers die daarom verzoeken. 2. Alle gebruikers worden aangemoedigd hun resultaten te publiceren in door vakgenoten getoetste wetenschappelijke literatuur, lezingen te houden tijdens wetenschappelijke congressen, en te publiceren in andere media die zich richten tot een groter publiek, met inbegrip van maar niet uitsluitend het grote publiek, de pers, burgergroepen en het onderwijs. 3. De programmabeheerder van Euro-Argo ERIC ontwikkelt een communicatieplan voor verschillende doelgroepen. 4. Het gebruik en het verzamelen van de gegevens van Euro-Argo ERIC valt onder de nationale en Uniewetgeving inzake gegevensbescherming. Artikel 28 Personeelsbeleid Het personeelsbeleid wordt beheerst door het recht van de staat waar Euro-Argo ERIC zijn statutaire zetel heeft. Aanwerving en tewerkstelling geschieden op een strikt non-discriminerende basis. Artikel 29 Aankoopbeleid 1. Het aankoopbeleid van Euro-Argo ERIC is transparant en niet-discriminerend en staat open voor concurrentie. 2. Het aankoopbeleid wordt nauwkeurig omschreven in de interne werkprocedures die zijn goedgekeurd door de Raad. HOOFDSTUK 8 DUUR, ONTBINDING, GESCHILLEN Artikel 30 Duur Euro-Argo ERIC wordt opgericht voor een eerste periode die eindigt op 31 december 2020; de Raad beslist of het na die datum blijft voortbestaan. Artikel 31 Ontbinding 1. De Raad kan te allen tijde besluiten Euro-Argo ERIC op te heffen en te ontbinden of diens werkzaamheden over te dragen aan een andere rechtspersoon. 2. Onverwijld en uiterlijk tien dagen na de vaststelling van het ontbindingsbesluit door de Raad, stelt Euro-Argo ERIC de Europese Commissie van dat besluit in kennis. De Europese Commissie publiceert een passende kennisgeving in de C-serie van het Publicatieblad van de Europese Unie . 3. Onverwijld en uiterlijk tien dagen na afsluiting van de ontbindingsprocedure stelt Euro-Argo ERIC de Europese Commissie van die afsluiting in kennis. De Europese Commissie publiceert een passende kennisgeving in de C-serie van het Publicatieblad van de Europese Unie . 4. Indien Euro-Argo ERIC op enig moment niet in staat is zijn schulden te betalen, stelt het de Europese Commissie daarvan onverwijld in kennis. De Europese Commissie publiceert een passende kennisgeving in de C-serie van het Publicatieblad van de Europese Unie . 5. Alle activa en passiva die na betaling van de schulden van Euro-Argo ERIC resteren, worden over de leden verdeeld naar rato van hun stemrechten op de datum van ontbinding. 6. Onverminderd het bepaalde in artikel 13 verbinden de leden zich ertoe de ontmanteling van Euro-Argo ERIC te regelen en de desbetreffende kosten te financieren in verhouding tot hun stemrechten op de datum van ontbinding. 7. Euro-Argo ERIC houdt op te bestaan op de dag van bekendmaking door de Europese Commissie van de passende kennisgeving daarvan in het Publicatieblad van de Europese Unie . Artikel 32 Taal 1. De werktaal van Euro-Argo ERIC is het Engels. 2. Indien nodig wordt een officiële taal van het gastland van Euro-Argo ERIC gebruikt voor de betrekkingen met de autoriteiten van het gastland. 3. De teksten in het Engels, in het Frans en in alle andere officiële talen van de Europese Unie van deze statuten worden authentiek geacht. Geen enkele taalversie heeft voorrang. Artikel 33 Toepasselijk recht Euro-Argo ERIC is achtereenvolgens onderworpen aan: a) het recht van de Europese Unie, in het bijzonder de ERIC-Verordening (EG) nr. 723/2009; b) het recht van het gastland voor aangelegenheden die niet of slechts gedeeltelijk worden geregeld door het recht van de Europese Unie; c) deze statuten, die zijn vastgesteld overeenkomstig de hierboven genoemde rechtsbronnen, en d) de uitvoeringsvoorschriften, die in overeenstemming zijn met de statuten. Artikel 34 Geschillen 1. Tenzij in andere artikelen van de statuten anders is bepaald, komt de Raad in geval van een geschil of verschil van mening tussen de leden dat voortvloeit uit of verband houdt met de statuten, met inbegrip van de werking of de prestaties van Euro-Argo ERIC of de nakoming door de leden van hun verplichtingen uit hoofde van de statuten, zodra dit redelijkerwijze mogelijk is bijeen om te goeder trouw overleg te plegen en te proberen het geschil op te lossen. 2. Het Hof van Justitie van de Europese Unie is bevoegd voor Euro-Argo ERIC betreffende geschillen tussen de leden en voor geschillen tussen de leden en Euro-Argo ERIC, alsook voor alle geschillen waarbij de Unie partij is. 3. Voor geschillen die niet onder de wetgeving van de Europese Unie vallen, wordt overeenkomstig het recht van de staat waar Euro-Argo ERIC zijn statutaire zetel heeft, bepaald welk gerecht bevoegd is voor de beslechting van het geschil in kwestie. Artikel 35 Geconsolideerde versie van de statuten Deze statuten worden bijgewerkt en worden ter beschikking gesteld van het publiek op de website van Euro-Argo ERIC en op zijn statutaire zetel. Iedere wijziging van de statuten wordt duidelijk aangegeven met een toelichting waarin wordt vermeld of de wijziging een essentieel of niet-essentieel onderdeel van de statuten betreft overeenkomstig artikel 11 van Verordening (EG) nr. 723/2009 en welke procedure is gevolgd voor de goedkeuring ervan. Bijlage — Lijst van leden en waarnemers De leden en de hen vertegenwoordigende entiteiten zijn: 1. De Bondsrepubliek Duitsland, vertegenwoordigd door het Bundesamt für Seeschifffahrt und Hydrographie (Federaal Agentschap voor zeevaart en hydrografie; hierna „BSH”), met zetel te Bernhard-Nocht-Strasse 78, 20359 Hamburg, Duitsland; 2. De Helleense Republiek, vertegenwoordigd door het Griekse Centrum voor marien onderzoek, met zetel te 46,7 km Athens-Sounio Ave. PO Box 712 Anavyssos, Attica GR-190 13, Griekenland; 3. De Franse Republiek, vertegenwoordigd door het Institut Français de Recherche pour l'Exploitation de la Mer (Frans onderzoeksinstituut voor de exploitatie van de zee; Ifremer), met zetel te 155, rue Jean Jacques Rousseau, 92138 Issy-les-Moulineaux, Frankrijk; 4. De Italiaanse Republiek, vertegenwoordigd door het Istituto Nazionale di Oceanografia e di Geofisica Sperimentale (Nationaal Instituut voor oceanografie en experimentele geofysica; OGS), met zetel te Borgo Grotta Gigante, 42/c 34010 Sgonico (Trieste), Italië; 5. Het Koninkrijk der Nederlanden, vertegenwoordigd door het Koninklijk Nederlands Meteorologisch Instituut (KNMI), met zetel te Wilhelminalaan 10, 3732 GK De Bilt, Nederland; 6. De Republiek Finland, vertegenwoordigd door het ministerie van Vervoer en Communicatie, met zetel te P.O. Box 31, FI-00023 Valtioneuvosto, Finland; 7. Het Verenigd Koninkrijk van Groot-Brittannië en Noord-Ierland wordt vertegenwoordigd door de Met Office, voor en namens de staatssecretaris van het ministerie van Bedrijfsleven, Innovatie en Vaardigheden van het Verenigd Koninkrijk van Groot-Brittannië en Noord-Ierland, met hoofdzetel te Fitzroy Road, Exeter EX1 3PB, Verenigd Koninkrijk. De waarnemers en de hen vertegenwoordigende entiteiten zijn: 1. Het Koninkrijk Noorwegen, vertegenwoordigd door het Instituut voor marien onderzoek (IMR), met zetel te Nordnesgaten 50, 5005 Bergen, Noorwegen; 2. De Republiek Polen, vertegenwoordigd door het ministerie van Wetenschappen en Hoger Onderwijs, 20 Hoża Street 1/3 Wspólna Street 00-529 Warschau, Polen. VERKLARENDE WOORDENLIJST Raad de Raad bestaat uit de leden of één (1) naar behoren aangewezen vertegenwoordigende entiteit of afgevaardigde voor elk lid. Gekwalificeerde meerderheid een besluit kan slechts worden goedgekeurd indien 2/3 van de aanwezigen voor stemmen en zij 2/3 van de stemrechten vertegenwoordigen. EEA Europees Milieuagentschap ERIC Consortium voor een Europese onderzoeksinfrastructuur, als omschreven in de verordening. Euro-Argo ERIC de rechtspersoon waarop de ERIC-statuten betrekking hebben; opgericht om het Euro-Argo-programma te coördineren. Euro-Argo-infrastructuur de Europese voorzieningen die bijdragen aan het Euro-Argo-programma. Euro-Argo-programma de werkzaamheden van de leden en waarnemers overeenkomstig de doelstellingen van Argo en de besluiten en programma's die zijn bekrachtigd door de raad van bestuur en goedgekeurd door de Raad van Euro-Argo ERIC. GMES/Copernicus Global Monitoring for Environment and Security (Wereldwijde monitoring voor milieu en veiligheid), een programma van de EU. Intellectuele-eigendomsrechten alle octrooien, rechten op uitvindingen, gebruiksmodellen, auteursrechten en naburige rechten, handelsmerken, dienstmerken, handels-, bedrijfs- en domeinnamen, rechten op de aanbiedingsvorm, recht op goodwill of het recht een vordering wegens misbruik in te stellen, rechten op basis van oneerlijke concurrentie, rechten op tekeningen en modellen, rechten op computersoftware, databankrechten, topografierechten, morele rechten, rechten inzake vertrouwelijke informatie (inclusief knowhow en zakengeheimen) en alle andere intellectuele-eigendomsrechten, ongeacht of zij geregistreerd zijn en met inbegrip van alle aanvragen voor en verlengingen of uitbreidingen van dergelijke rechten, en alle soortgelijke of gelijkwaardige rechten of vormen van bescherming overal ter wereld. Interne werkprocedures een door de Raad goedgekeurd document dat de interne werkingsregels van Euro-Argo ERIC bevat. Raad van bestuur de door de Raad benoemde raad die verantwoordelijk is voor het toezicht op de werking van Euro-Argo ERIC. Lidstaten lidstaten van de Europese Unie. Leden leden van Euro-Argo ERIC onder de voorwaarden van artikel 6. Waarnemers waarnemers van Euro-Argo ERIC onder de voorwaarden van artikel 7. Programmabeheerder de persoon bij Euro-Argo ERIC die door de Raad is aangewezen en die verantwoordelijk is voor de goede voorbereiding en uitvoering van de besluiten en programma's die zijn bekrachtigd door de raad van bestuur en goedgekeurd door de Raad, als omschreven in artikel 15. Programmabureau het bureau dat is opgericht om de programmabeheerder bij te staan en het dagelijks beheer van Euro-Argo ERIC te ondersteunen. Verordening Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( PB L 206 van 8.8.2009, blz. 1 ). Gewone meerderheid meerderheid van de aanwezige of vertegenwoordigde stemgerechtigde leden. STAG de wetenschappelijke en technische adviesgroep van Euro-Argo ERIC. Zij formuleert aanbevelingen met betrekking tot de wetenschappelijke en technische aspecten en de richting van Euro-Argo ERIC. ( 1 ) PB L 298 van 26.10.2012, blz. 1 . ( 2 ) PB L 347 van 11.12.2006, blz. 1 .",
  "source": "EUR LEX"
}