{
  "url": "http://www.w3.org/1999/xhtml\">",
  "content": "L_2014358NL.01003301.xml 13.12.2014 NL Publicatieblad van de Europese Unie L 358/33 BESLUIT VAN DE COMMISSIE van 23 juli 2014 betreffende staatssteun SA 24639 (C 61/07) verleend door Griekenland aan Olympic Airways Services/Olympic Airlines (Kennisgeving geschied onder nummer C(2014) 5028) (Slechts de tekst in de Griekse taal is authentiek) (Voor de EER relevante tekst) (2014/903/EU) DE EUROPESE COMMISSIE Gezien het Verdrag betreffende de werking van de Europese Unie, en met name artikel 108, lid 2, eerste alinea, Gezien de Overeenkomst betreffende de Europese Economische Ruimte, en met name artikel 62, lid 1, onder a), Na de belanghebbenden overeenkomstig de bovengenoemde artikelen te hebben uitgenodigd hun opmerkingen kenbaar te maken, Overwegende hetgeen volgt: I. PROCEDURE (1) Bij Besluit C(2007) 6555 van 19 december 2007 ( 1 ) besloot de Commissie de procedure van artikel 108, lid 2, van het Verdrag in te leiden ten aanzien van een aantal financiële stromen en overdrachten naar en van Olympic Airways Services en Olympic Airlines, en na te gaan of beide ondernemingen mogelijk staatssteun hadden ontvangen sinds de vaststelling van Beschikking C(2005) 2706 van 14 september 2005 ( 2 ) . (2) Bij Beschikking C(2008) 5073 van 17 september 2008 ( 3 ) sloot de Commissie zaak C 61/07 (ex NN 71/07) gedeeltelijk af met de vaststelling dat Griekenland door verschillende handelingen en nalatigheden Olympic Airlines (OAL) en Olympic Airways Services (OAS) onwettige staatssteun had verleend die onverenigbaar is met de interne markt. (3) De Commissie stelde vast dat de mogelijke staatssteun aan Olympic Airways Services in de vorm van betalingen op grond van een aantal scheidsrechterlijke uitspraken ( 4 ) verder in detail moest worden onderzocht. Daarom sloot zij die kwestie van haar beschikking uit, met de bedoeling die in een latere fase te behandelen. (4) Bij Beschikking C(2008) 5074 ( 5 ) van 17 september 2008 stond de Commissie de verkoop van bepaalde activa van OAL en OAS toe. In die beschikking was bepaald dat omdat OAL en OAS niet langer commerciële activiteiten hadden en in liquidatie zouden worden gesteld, hun activa door de curator zouden worden verkocht in de liquidatieprocedure. Er werd een monitoring trustee aangesteld. (5) Bij brieven van 8 oktober 2010, 26 juli 2011, 12 oktober 2011, 7 maart 2012, 16 november 2012, 7 februari 2013, 25 juni 2013 en 19 december 2013 verzocht de Commissie om meer informatie over de liquidatieprocedure en de stand van zaken daarin. (6) De Griekse autoriteiten antwoordden bij brieven vanrespectievelijk 8 november 2010, 11 augustus 2011, 15 december 2011, 10 juli 2012, 4 februari 2013, 22 april 2013 en 5 augustus 2013. II. BESCHRIJVING (7) Sinds 2002 is in drie definitieve negatieve staatssteunbeschikkingen ten aanzien van verschillende vennootschappen van de Olympic-groep (Olympic Airways, Olympic Aviation, Olympic Airways Services en Olympic Airlines) ( 6 ) vastgesteld dat er specifieke maatregelen waren genomen waarbij financiële middelen uitsluitend ter beschikking van vennootschappen van die groep werden gesteld. (8) Bij brief van 25 augustus 2011 bevestigden de Griekse autoriteiten dat het hof van beroep van Athene OAS en OAL in speciale liquidatie had gesteld overeenkomstig artikel 14A van wet 3429/2005, aangevuld door artikel 40 van wet 3710/2008. (9) De Griekse autoriteiten bevestigden ook dat alle commerciële activiteiten en operaties van OAS en OAL in 2009 werden gestaakt en dat Ethniki Kefalaiou, een volledige dochteronderneming van de Nationale Bank van Griekenland, als curator was aangesteld. (10) Overeenkomstig Beschikking C(2008) 5074 van de Commissie van 17 september 2008 diende de monitoring trustee in de context van de privatisering van OAL en OAS zijn eindverslag in. (11) Volgens de door de Griekse autoriteiten en de monitoring trustee verstrekte informatie waren alle wezenlijke onderdelen van de verkoopprocedure, waaronder de oprichting van de nieuwe ondernemingen en hun verkoop aan een investeerder tegen marktprijs en de stopzetting van operaties van de oude ondernemingen, in overeenstemming met Beschikking C(2008) 5074 van 17 september 2008. (12) Volgens de door de Griekse autoriteiten verstrekte informatie is de liquidatie van OAL en OAS aan de gang. Er zijn nog altijd enkele activa over die wellicht niet zo gemakkelijk kunnen worden verkocht. Zodra de verkoop afgerond is, zullen de vorderingen tot terugbetaling van de staatssteun worden ingediend. III. CONCLUSIE (13) OAL en OAS zijn in liquidatie gesteld en bepaalde belangrijke activa werden tegen marktprijs door verschillende kopers overgenomen in een open, onvoorwaardelijke en niet-discriminerende aanbestedingsprocedure, in overeenstemming met Beschikking C(2008) 5074 van de Commissie van 17 september 2008. Voorts zijn de meeste activa van OAL en OAS verkocht en voor de weinige activa die nog overblijven, is de verkoopprocedure aan de gang. Aangezien de entiteiten in liquidatie niet langer een economische activiteit verrichten, is het bijzonder onwaarschijnlijk dat zij dergelijke activiteiten in de toekomst ooit zullen hervatten. (14) Bijgevolg is een onderzoek op grond van artikel 108, lid 2, VWEU van mogelijke staatssteun aan Olympic Airways Services in de vorm van betalingen op grond van een aantal scheidsrechterlijke uitspraken naar aanleiding van schadevorderingen die OAS tegen de Griekse Staat had ingesteld, niet nodig. De Commissie zal deze kwestie niet verder onderzoeken, omdat dit niet langer nut heeft. (15) Wat de verplichting tot terugvordering betreft die bij Beschikking C(2008) 5073 is opgelegd, bevestigden de Griekse autoriteiten dat de terugvordering zal plaatsvinden door de indiening van de respectieve vorderingen in de liquidatieprocedure van de vennootschappen van de Olympic-groep. In hun brief van 16 december 2011 meldden de Griekse autoriteiten dat zodra de verkoop van de overblijvende activa afgerond is, de uitnodiging aan schuldeisers om hun vorderingen in te dienen, zou worden gepubliceerd (voor OAL werd die uitnodiging gepubliceerd in maart 2013). De Commissie zal de indiening van de overblijvende vorderingen tot terugbetaling van de staatssteun in de liquidatieprocedure van de Olympic-vennootschappen op de voet volgen. (16) Gelet op het bovenstaande kan het overblijvende deel van de onderzoeksprocedure die is ingeleid bij Besluit C(2007) 6555 van 19 december 2007, worden afgesloten. (17) De Commissie onderstreept dat de Griekse autoriteiten nog altijd de verplichting hebben alle uitstaande vorderingen tot terugbetaling van de staatssteun te gelegener tijd in te dienen, en de Commissie daarvan in kennis te stellen, HEEFT HET VOLGENDE BESLUIT VASTGESTELD: Artikel 1 De procedure van artikel 108, lid 2, VWEU die is ingeleid bij Besluit C(2007) 6555 van de Commissie van 19 december 2007, met betrekking tot mogelijke staatssteun aan Olympic Airways Services in de vorm van betalingen op grond van een aantal scheidsrechterlijke uitspraken naar aanleiding van schadevorderingen die OAS tegen de Griekse Staat had ingesteld, is afgesloten. Artikel 2 Dit besluit is gericht tot de Helleense Republiek. Gedaan te Brussel, 23 juli 2014. Voor de Commissie Joaquín ALMUNIA Vicevoorzitter ( 1 ) Staatssteun aan Olympic Airways Services/Olympic Airlines — Staatssteun C 61/07 (ex NN 71/07) ( PB C 50 van 23.2.2008, blz. 13 ). ( 2 ) PB L 45 van 18.2.2011, blz. 1 . ( 3 ) http://ec.europa.eu/competition/state_aid/cases/223423/223423_868403_62_1.pdf ( 4 ) Naar aanleiding van een aantal schadevorderingen die OAS tegen de Griekse Staat had ingesteld. ( 5 ) PB C 18 van 23.1.2010, blz. 9 . ( 6 ) Beschikking C(2003) 372 van de Commissie van 11 december 2002 tot afsluiting van C 19/2002 Beschikking C(2005) 2706 van de Commissie van 14 september 2005 tot afsluiting van C 11/2004 Beschikking C(2008) 5073 van de Commissie van 17 september 2008 tot afsluiting van C 61/2007",
  "source": "EUR LEX"
}