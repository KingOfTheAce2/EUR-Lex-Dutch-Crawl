{
  "url": "http://www.w3.org/1999/xhtml\">",
  "content": "L_202400649NL.000101.fmx.xml Publicatieblad van de Europese Unie NL Serie L 2024/649 19.2.2024 BESLUIT (EU) 2024/649 VAN DE RAAD van 15 november 2023 betreffende de namens de Unie tijdens de tiende zitting van de Conferentie van de Partijen bij de Kaderovereenkomst van de WHO voor de bestrijding van tabaksgebruik in te nemen standpunten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 114 en artikel 168, lid 5, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Kaderovereenkomst van de WHO voor de bestrijding van tabaksgebruik ( WHO Framework Convention on Tobacco Control — WHO FCTC) ( 1 ) , onderhandeld onder auspiciën van de WHO, is door de Unie gesloten bij Besluit 2004/513/EG van de Raad ( 2 ) en is op 27 februari 2005 in werking getreden. (2) Op grond van artikel 23, lid 5, van de WHO FCTC neemt de Conferentie van de Partijen (COP) de besluiten die nodig zijn om de doeltreffende uitvoering van de WHO FCTC te bevorderen. (3) Richtlijn 2014/40/EU van het Europees Parlement en de Raad ( 3 ) beoogt de onderlinge aanpassing van de wettelijke en bestuursrechtelijke bepalingen van de lidstaten betreffende de productie, de presentatie en de verkoop van tabaks- en aanverwante producten om er onder meer voor te zorgen dat de Unie haar verplichtingen uit hoofde van de WHO FCTC nakomt. Richtlijn 2003/33/EG van het Europees Parlement en de Raad ( 4 ) beoogt de onderlinge aanpassing van de wettelijke en bestuursrechtelijke bepalingen van de lidstaten inzake de reclame voor tabaksproducten en de aanprijzing daarvan. (4) Tijdens haar tiende zitting zal de COP naar verwachting bepaalde handelingen vaststellen die rechtsgevolgen kunnen hebben, waaronder een handeling die een beslissende invloed kan hebben op de inhoud van het Unierecht inzake de bestrijding van tabaksgebruik. Met name het beoogde besluit met betrekking tot tabaksreclame, -bevordering en -sponsoring, met inbegrip van de vaststelling van aanvullende, specifieke richtsnoeren voor de tenuitvoerlegging van artikel 13 van de WHO FCTC, en de beoogde besluiten inzake mogelijke wijzigingen van het reglement van orde van de COP, met inbegrip van een wijziging van de procedure voor de benoeming van het hoofd van het WHO FCTC-secretariaat, vormen handelingen die rechtsgevolgen of een beslissende invloed op de inhoud van de Uniewetgeving inzake de bestrijding van tabaksgebruik kunnen hebben. (5) Het is derhalve noodzakelijk het namens de Unie tijdens de tiende zitting van de COP in te nemen standpunt over deze handelingen vast te stellen. Bepaalde delen van dat standpunt hebben betrekking op gebieden waarop de Unie de bevoegdheid met haar lidstaten deelt. In dat opzicht mag dit besluit niet worden gezien als een wijziging in de verdeling van bevoegdheden tussen de Unie en haar lidstaten. (6) In overeenstemming met het standpunt dat de Unie tijdens de achtste zitting van de COP heeft ingenomen, moet de Unie de vaststelling van de nieuwe voorgestelde richtsnoeren voor de tenuitvoerlegging van artikel 13 van de WHO FCTC inzake tabaksreclame, -promotie en -sponsoring en de weergave van tabak in de entertainmentmedia steunen, in overeenstemming met de algemene doelstelling van de Unie om het verbruik van tabaks- en nicotineproducten te verminderen. (7) Om een passende voorbereiding en vertegenwoordiging van de standpunten van de Unie tijdens de COP-zittingen mogelijk te maken, moet de Unie een wijziging van het reglement van orde van de COP voorstellen dat het WHO FCTC-secretariaat verplicht officiële conferentiedocumenten ten minste 120 dagen voor elke COP te verspreiden. (8) Om de werkzaamheden tijdens de COP te vereenvoudigen en het houden van virtuele zittingen van de COP mogelijk te maken, alsmede te voorzien in de mogelijkheid om een waarnemend hoofd van het WHO FCTC-secretariaat te benoemen, moet de Unie de voorgestelde wijzigingen van het reglement van orde van de COP die deze doelen beogen, steunen. (9) De Unie moet ook de verbetering van het selectie- en benoemingsproces van het hoofd van het WHO FCTC-secretariaat van de overeenkomst ondersteunen, met name door de procedure om één enkele verlenging van de ambtstermijn te vereenvoudigen, met inachtneming van de objectieve prestatiecriteria, HEEFT HET VOLGENDE BESLUIT VASTGESTELD: Artikel 1 De standpunten die namens de Europese Unie moeten worden ingenomen tijdens de tiende zitting van de Conferentie van de Partijen (COP) bij de WHO voor de bestrijding van tabaksgebruik (WHO FCTC), zijn opgenomen in de bijlage bij dit besluit. Artikel 2 De vertegenwoordigers van de Unie kunnen — in het licht van ontwikkelingen tijdens de tiende zitting van de COP bij de WHO FCTC — de in artikel 1 bedoelde standpunten in nauw overleg met de lidstaten en zonder een verder besluit van de Raad verder verfijnen tijdens coördinatievergaderingen ter plaatse. Artikel 3 Dit besluit treedt in werking op de datum van de vaststelling ervan. Gedaan te Brussel, 15 november 2023. Voor de Raad De voorzitter P. NAVARRO RÍOS ( 1 ) PB L 213 van 15.6.2004, blz. 9 . ( 2 ) Besluit 2004/513/EG van de Raad van 2 juni 2004 betreffende de sluiting van de Kaderovereenkomst van de Wereldgezondheidsorganisatie voor de bestrijding van tabaksgebruik ( PB L 213 van 15.6.2004, blz. 8 ). ( 3 ) Richtlijn 2014/40/EU van het Europees Parlement en de Raad van 3 april 2014 betreffende de onderlinge aanpassing van de wettelijke en bestuursrechtelijke bepalingen van de lidstaten inzake de productie, de presentatie en de verkoop van tabaks- en aanverwante producten en tot intrekking van Richtlijn 2001/37/EG ( PB L 127 van 29.4.2014, blz. 1 ). ( 4 ) Richtlijn 2003/33/EG van het Europees Parlement en de Raad van 26 mei 2003 betreffende de onderlinge aanpassing van de wettelijke en bestuursrechtelijke bepalingen van de lidstaten inzake de reclame en sponsoring voor tabaksproducten ( PB L 152 van 20.6.2003, blz. 16 ). BIJLAGE ADDENDUM bij het BESLUIT VAN DE RAAD betreffende de standpunten die namens de Europese Unie moeten worden ingenomen tijdens de tiende zitting van de Conferentie van de Partijen bij de Kaderovereenkomst van de Wereldgezondheidsorganisatie (WHO) voor de bestrijding van tabaksgebruik (FCTC) Standpunten van de Unie over de belangrijkste kwesties die zullen worden besproken tijdens de tiende zitting van de Conferentie van de Partijen bij de FCTC in Panama van 20 tot en met 25 november 2023. I. Tabaksreclame, -promotie en -sponsoring: de weergave van tabak in entertainmentmedia: verslag van de werkgroep (doc. FCTC/COP/10/8). De Unie: Bedankt de werkgroep voor het verslag; 1. Steunt, in overeenstemming met de doelstellingen van de FCTC, de vaststelling van specifieke richtsnoeren op basis van de door de werkgroep grensoverschrijdende tabaksreclame, -promotie en -sponsoring (TAPS) voorgestelde richtsnoeren, waarin onder meer aandacht wordt besteed aan nieuwe en innovatieve marketingstrategieën en de initiatie en consumptie, met bijzondere aandacht voor jongeren en kinderen, en waarin wordt aanbevolen een verbod op TAPS, of een beperking, in te voeren voor partijen die op basis van hun grondwet of grondwettelijke beginselen geen alomvattend verbod voor alle soorten media kunnen instellen, met inbegrip van digitale media en digitale platforms; 2. Is ingenomen met de aanbeveling om tabaksbeelden in entertainmentmedia te verminderen. 3. Deze richtsnoeren moeten: de bestaande richtsnoeren inzake artikel 13 van de FCTC aanvullen, maar geenszins vervangen; ervoor zorgen dat het maatschappelijk middenveld een cruciale rol speelt bij de monitoring en ondersteuning van de handhaving en uitvoering ervan. Belangenconflicten, met name met de tabaksindustrie of haar vertegenwoordigers, vermijden; digitale mediacommunicatieplatformen in de ruimst mogelijke zin bestrijken, met inbegrip van via internet toegankelijke onlineruimten waar gebruikers inhoud – waaronder elektronische media zoals digitale video, audio, foto's, sociale media, apps, spellen, webpagina's en interactieve media – kunnen plaatsen, kopen, bekijken, delen, creëren, uploaden, streamen of behandelen; zorgen voor een doeltreffende handhaving van verboden op TAPS, door de Partijen te verzoeken systemisch samen te werken om grensoverschrijdende TAPS en TAPS op digitale mediacommunicatieplatformen te monitoren, te identificeren, te verwijderen en te voorkomen; een algeheel verbod/algehele beperking, overeenkomstig artikel 13, leden 2 en 3, van de FCTC, aanbevelen op reclame, promotie en sponsoring voor alle tabaksproducten, met name nieuwe en opkomende tabaksproducten, met inbegrip van apparaten die daarbij worden gebruikt en die tot doel hebben de consumptie van dergelijke producten mogelijk te maken; overeenkomstig het nationale recht specifieke verplichtingen opleggen aan de aanbieders van inhoud om tabaksreclame, -promotie en -sponsoring te identificeren en te verwijderen, ten minste wanneer zij door de bevoegde autoriteiten of het maatschappelijk middenveld in kennis worden gesteld van tabaksreclame, -promotie en -sponsoring. II. Mogelijke wijzigingen van het Reglement van orde van de Conferentie van de Partijen: rapport van het secretariaat (doc. FCTC/COP/21) De Unie: 1. Spreekt haar steun uit voor de voorgestelde wijzigingen om de werkzaamheden tijdens de COP te vereenvoudigen en te rationaliseren, zoals het aanvaarden van de goedkeuring van het woordelijk verslag na de sluiting van de zitting of het invoeren van de algemene mogelijkheid om agendapunten van COP-sessies live te webcasten, onder voorbehoud van goedkeuring door de COP aan het begin van elke sessie; 2. Stemt ermee in om, zonder het Reglement van orde van de Conferentie van de Partijen te wijzigen, te verduidelijken dat het woordelijk verslag van plenaire vergaderingen audiobestanden kan omvatten; 3. Steunt het amendement met betrekking tot het organiseren van virtuele sessies van de COP, in gevallen waarin een buitengewone situatie uitzonderlijke maatregelen vereisen. Tegelijkertijd moet rekening worden gehouden met de noodzaak om het evenwicht te bewaren tussen de milieukosten van fysieke bijeenkomsten en de behoefte aan dergelijke bijeenkomsten. Bij de organisatie van virtuele vergaderingen moet te allen tijde een maximale bescherming tegen beïnvloeding door de tabaksindustrie worden gewaarborgd; 4. Spreekt steun uit voor het amendement om de deelname van de leden van het bureau van de vergadering van de Partijen (MOP) aan de benoeming van het hoofd van het secretariaat duidelijker te definiëren, en voor het amendement dat voorziet in de mogelijkheid om zo nodig een waarnemend hoofd van het secretariaat aan te wijzen; 5. Spreekt steun uit voor het amendement inzake de aanwezigheid van geaccrediteerde media in openbare zittingen, aangezien dit amendement voor een betere samenhang tussen regels 2 en 32 zorgt; 6. Stelt een wijziging voor van regel 8, op grond waarvan het secretariaat momenteel verplicht is de voorlopige agenda, samen met andere conferentiedocumenten, ten minste zestig dagen vóór de openingsdag van de zitting aan de Partijen te doen toekomen. Deze periode moet worden verlengd tot 120 dagen vóór de opening van de zitting, zodat regionale organisaties voor economische integratie en federale staten hun standpunten naar behoren kunnen voorbereiden en vaststellen. Deze periode moet ten minste worden gewaarborgd voor conferentiedocumenten voor COP-besluiten die voor de Partijen juridisch bindend zijn of belangrijke beleids- of juridische gevolgen hebben. [terugvalpositie: De Unie kan instemmen met een verlenging van de verspreidingsperiode ten opzichte van de huidige termijn van 60 dagen vóór de opening van de zitting, en ten minste voor conferentiedocumenten voor COP-besluiten die juridisch bindend zijn voor de partijen, dan wel belangrijke juridische gevolgen of een grote impact op het beleid hebben.] III. Benoeming van het hoofd van het secretariaat van de overeenkomst: rapport van het Bureau (doc. FCTC/COP/23) De Unie: 1. Dankt het bureau voor het rapport met gezamenlijke aanbevelingen van het bureau van de COP en het bureau van de vergadering van de Partijen om de selectie- en benoemingsprocedure voor het hoofd van het secretariaat en de selectiecriteria voor kandidaten voor die functie e verbeteren; 2. Steunt de voorgestelde verbeteringen van de selectie- en benoemingsprocedure voor het hoofd van het secretariaat, die is ingesteld bij besluiten FCTC/COP8(8) en FCTC/MOP1(12), met inbegrip van wijzigingen ter vereenvoudiging van één enkele verlenging van de ambtstermijn van het hoofd van het secretariaat met nog eens vier jaar, op voorwaarde dat zijn/haar prestaties vooraf zijn geëvalueerd en positief zijn beoordeeld; 3. Steunt de verbeterde criteria voor de selectie van de kandidaten voor de functie van hoofd van het secretariaat, maar verzoekt om aan de selectiecriteria aspecten toe te voegen die verband houden met het protocol bij de FCTC. De documentatiecriteria 1 moeten ook de eventuele achtergrond, kennis en ervaring op het gebied van de bestrijding van illegale handel omvatten, en de documentatiecriteria 2 moeten eventuele ervaring in de strijd tegen illegale handel en nauwe banden met of een netwerk binnen de internationale fraudebestrijdingsgemeenschap omvatten. [terugvalpositie: De Unie kan ook instemmen met de voorgestelde verbeterde criteria indien de aspecten die verband houden met het protocol niet of slechts tot op zekere hoogte aan de criteria worden toegevoegd.] ELI: http://data.europa.eu/eli/dec/2024/649/oj ISSN 1977-0758 (electronic edition)",
  "source": "EUR LEX"
}