{
  "url": "http://www.w3.org/1999/xhtml\">",
  "content": "L_202402891NL.000101.fmx.xml Publicatieblad van de Europese Unie NL L-serie 2024/2891 14.11.2024 BESLUIT (EU) 2024/2891 VAN DE RAAD van 13 juni 2024 betreffende de ondertekening, namens de Unie, van de overeenkomst tussen Canada en de Europese Unie inzake de doorgifte en verwerking van persoonsgegevens van passagiers DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 16, lid 2, en artikel 87, lid 2, punt a), in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 7 december 2017 heeft de Raad de Commissie gemachtigd om onderhandelingen aan te knopen met Canada over de sluiting van een overeenkomst inzake de doorgifte en de verwerking van persoonsgegevens van passagiers (PNR-gegevens) ter voorkoming en bestrijding van terrorisme en andere ernstige grensoverschrijdende criminaliteit. (2) De onderhandelingen over een overeenkomst tussen Canada en de Europese Unie inzake de doorgifte en verwerking van persoonsgegevens van passagiers (de “overeenkomst”) zijn in juli 2023 met succes afgerond. De tekst van de overeenkomst is op 27 november 2023 geparafeerd. (3) De overeenkomst maakt de doorgifte van PNR-gegevens aan Canada mogelijk voor het voorkomen, opsporen, onderzoeken en vervolgen van ernstige criminaliteit en terrorisme. (4) De overeenkomst waarborgt de volledige eerbiediging van het Handvest van de grondrechten van de Europese Unie, zoals uitgelegd door het Hof van Justitie van de Europese Unie, inzonderheid het recht op eerbiediging van het privéleven en van het familie- en gezinsleven, het recht op de bescherming van persoonsgegevens en het recht op een doeltreffende voorziening in rechte en op een onpartijdig gerecht, als erkend in respectievelijk artikelen 7, 8 en 47. De overeenkomst bevat met name passende waarborgen voor de bescherming van persoonsgegevens die in het kader ervan worden doorgegeven. (5) Overeenkomstig artikel 3 van Protocol nr. 21 betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, gehecht aan het Verdrag betreffende de Europese Unie en het Verdrag betreffende de werking van de Europese Unie, heeft Ierland bij brief van 25 april 2024 te kennen gegeven dat het aan de vaststelling en toepassing van deze richtlijn wenst deel te nemen. (6) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de vaststelling van dit besluit en is dit niet bindend voor, noch van toepassing op Denemarken. (7) De Europese Toezichthouder voor gegevensbescherming heeft op 29 april 2024 Advies 15/2024 uitgebracht. (8) De overeenkomst moet worden ondertekend. (9) Overeenkomstig de Verdragen moet de Commissie instaan voor de ondertekening van de overeenkomst, onder voorbehoud van de sluiting ervan, HEEFT HET VOLGENDE BESLUIT VASTGESTELD: Artikel 1 Er wordt machtiging verleend tot de ondertekening namens de Unie van de overeenkomst tussen Canada en de Europese Unie inzake de doorgifte en verwerking van persoonsgegevens van passagiers, onder voorbehoud van de sluiting ervan ( 1 ) . Artikel 2 De Commissie staat in voor de ondertekening van de overeenkomst, onder voorbehoud van de sluiting ervan. Artikel 3 Dit besluit treedt in werking op de datum van de vaststelling ervan. Gedaan te Luxemburg, 13 juni 2024. Voor de Raad De voorzitter N. DE MOOR ( 1 ) De tekst van de overeenkomst wordt samen met het besluit betreffende de sluiting ervan bekendgemaakt. ELI: http://data.europa.eu/eli/dec/2024/2891/oj ISSN 1977-0758 (electronic edition)",
  "source": "EUR LEX"
}