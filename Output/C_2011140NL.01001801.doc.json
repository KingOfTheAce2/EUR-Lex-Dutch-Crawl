{
  "url": "http://www.w3.org/1999/xhtml\">",
  "content": "C_2011140NL.01001801.xml 11.5.2011 NL Publicatieblad van de Europese Unie C 140/18 BESLUIT VAN HET EUROPEES COMITÉ VOOR SYSTEEMRISICO’S van 25 maart 2011 houdende goedkeuring van de gedragscode van het Europees Comité voor systeemrisico’s (ECSR/2011/3) 2011/C 140/10 DE ALGEMENE RAAD VAN HET EUROPEES COMITÉ VOOR SYSTEEMRISICO’S, Gelet op Verordening (EU) nr. 1092/2010 van het Europees Parlement en de Raad van 24 november 2010 betreffende macroprudentieel toezicht van de Europese Unie op het financiële stelsel en tot oprichting van een Europees Comité voor systeemrisico’s ( 1 ) , inzonderheid artikel 5, lid 8, en artikel 7 en 8, Gelet op Besluit ECSR/2011/1 van 20 januari 2011 houdende goedkeuring van het reglement van orde van het Europees Comité voor systeemrisico’s ( 2 ) , inzonderheid artikel 26, HEEFT HET VOLGENDE BESLUIT VASTGESTELD: Enig artikel De gedragscode van het Europees Comité voor systeemrisico’s 1.   De in de bijlage bij dit besluit uiteengezette gedragscode van het Europees Comité voor systeemrisico’s wordt hierbij goedgekeurd; de code is een integrerend onderdeel van dit besluit. 2.   Dit besluit treedt in werking op de dag van vaststelling. 3.   Dit besluit wordt gepubliceerd in het Publicatieblad van de Europese Unie en op de website van het ECSR. Gedaan te Frankfurt am Main, 25 maart 2011. De voorzitter van het ESRB Jean-Claude TRICHET ( 1 ) PB L 331 van 15.12.2010, blz. 1 . ( 2 ) PB C 58 van 24.2.2011, blz. 4 . BIJLAGE Gedragscode van het Europees Comité voor systeemrisico’s 1. De leden van de algemene raad, het stuurcomité, het technisch adviescomité en het wetenschappelijk adviescomité (hierna gezamenlijk aangeduid als de „adviescomités”) van het Europees Comité voor systeemrisico’s (ECSR) voldoen aan de hoogste normen van ethisch gedrag, volgens de beginselen die voor hen gelden onder de regels die van toepassing zijn in de instellingen waaruit zij afkomstig zijn. Van hen wordt verwacht dat ze rekening houden met het publieke karakter van hun functie en dat zij zich gedragen op een wijze die het vertrouwen van het publiek in het ECSR waarborgt en bevordert. Van hen wordt verwacht dat zij eerlijk, onafhankelijk, onpartijdig en uitsluitend in het belang van de Unie als geheel, discreet en niet gedreven door eigenbelang handelen en dat zij elke situatie vermijden die tot persoonlijke belangenconflicten aanleiding zou kunnen geven. Belangenconflicten ontstaan wanneer de leden financiële of niet-financiële privébelangen of persoonlijke belangen hebben die de onpartijdige en objectieve uitvoering van hun taken zouden kunnen beïnvloeden of lijken te beïnvloeden. Onder privébelangen of persoonlijke belangen van de leden wordt verstaan enig potentieel voordeel voor henzelf, hun gezinnen, andere familieleden of hun kring van vrienden en kennissen. 2. Leden van het wetenschappelijk adviescomité houden zich tevens aan eventuele aanvullende gedragsregels die kunnen worden opgenomen in hun aanstellingsbrief en in hun contract met de Europese Centrale Bank. 3. Bij het houden van openbare toespraken of het afleggen van verklaringen en in betrekkingen met de media inzake aan het ECSR gerelateerde aangelegenheden, dienen leden van de algemene raad, het stuurcomité en de adviescomités: a) duidelijk te maken of zij uit eigen naam spreken of namens het ECSR, in welk geval zij van tevoren overleg plegen met de voorzitter van het ECSR of met één van de vicevoorzitters; b) te trachten de vertegenwoordigende rol van de voorzitter te respecteren; c) volledige vertrouwelijkheid in acht te nemen; en d) rekening te houden met hun rol en functie in het ECSR. 4. Leden van de algemene raad, het stuurcomité en de adviescomités mogen op persoonlijke titel onderwijs geven en wetenschappelijke activiteiten ontplooien, alsook activiteiten zonder winstbejag. In wetenschappelijke of academische bijdragen betreffende aan het ECSR gerelateerde aangelegenheden, maken zij duidelijk dat de bijdrage wordt gedaan op persoonlijke titel en niet de opvattingen van het ECSR vertegenwoordigt. 5. Het beroepsgeheim vereist dat geen informatie openbaar wordt gemaakt over activiteiten en besluiten van het ECSR die niet legaal aan het publiek kenbaar zijn gemaakt. 6. Leden van de algemene raad, het stuurcomité en de adviescomités maken geen gebruik van niet-publieke informatie om de privébelangen van zichzelf of van anderen te bevorderen. Met name onthouden zij zich ervan dergelijke informatie in enigerlei financiële privé-transacties te gebruiken, hetzij direct of indirect via derden, en ongeacht of deze afgesloten worden op eigen risico en voor eigen rekening, of op risico en voor rekening van een derde. 7. De inachtneming van het beginsel van onafhankelijkheid is onverenigbaar met het vragen om, het vanuit enige bron ontvangen of aanvaarden van enigerlei voordelen, beloningen, vergoedingen of geschenken boven een gebruikelijke hoeveelheid, hetzij van financiële of niet-financiële aard, die op enigerlei wijze samenhangen met de voor het ECSR vervulde functie of verrichte activiteit. 8. Paragraaf 5 tot en met 7 blijven op leden van de algemene raad, het stuurcomité en de adviescomités van toepassing na beëindiging van hun ECSR-mandaat. 9. Deze Gedragscode geldt ook voor vervangers en invallers van leden van de algemene raad en hun begeleiders, en voor vervangers van leden van het struurcomité en het technisch adviescomité.",
  "source": "EUR LEX"
}