{
  "url": "http://www.w3.org/1999/xhtml\"><!--",
  "content": "L_202400490NL.000101.fmx.xml Publicatieblad van de Europese Unie NL Serie L 2024/490 13.2.2024 GEDELEGEERDE VERORDENING (EU) 2024/490 VAN DE COMMISSIE van 29 november 2023 tot wijziging van Gedelegeerde Verordening (EU) 2017/1926 tot aanvulling van Richtlijn 2010/40/EU van het Europees Parlement en de Raad met betrekking tot het aanbieden van EU-brede multimodale reisinformatiediensten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2010/40/EU van het Europees Parlement en de Raad van 7 juli 2010 betreffende het kader voor het invoeren van intelligente vervoerssystemen op het gebied van wegvervoer en voor interfaces met andere vervoerswijzen ( 1 ) , en met name artikel 7, Overwegende hetgeen volgt: (1) In de mededeling van de Commissie over een strategie voor duurzame en slimme mobiliteit ( 2 ) wordt de uitrol van intelligente vervoerssystemen (ITS) aangemerkt als een kernactie om geconnecteerde en geautomatiseerde multimodale mobiliteit tot stand te brengen, welke bijdraagt tot de transformatie van het Europese vervoerssysteem die nodig is om de doelstelling van efficiënte, veilige, duurzame, slimme en veerkrachtige mobiliteit te verwezenlijken. In de strategie werd een herziening van Gedelegeerde Verordening (EU) 2017/1926 van de Commissie ( 3 ) aangekondigd om de verplichte toegankelijkheid van dynamische datasets in die verordening op te nemen, wat nodig is om de beleidsdoelstellingen van deze strategie te verwezenlijken, evenals een beoordeling van de behoefte aan regelgeving inzake rechten en plichten van aanbieders van multimodale reisinformatiediensten. (2) In de Europese Green Deal ( 4 ) wordt gewezen op de toenemende rol van geautomatiseerde en geconnecteerde multimodale mobiliteit, samen met digitale systemen voor slim verkeersbeheer, en op het streven naar ondersteuning van nieuwe duurzame vervoers- en mobiliteitsdiensten die de congestie en vervuiling kunnen verminderen, met name in stedelijke gebieden. Gedelegeerde Verordening (EU) 2017/1926 ondersteunt de verschuiving naar duurzamere vervoerswijzen, met inbegrip van het gebruik van actieve vervoerswijzen, zoals lopen en fietsen. Door de toegankelijkheid van dynamische datasets en nieuwe statische, historische en waargenomen datasets verplicht te stellen, zoals voorgesteld in de wijzigingen van Gedelegeerde Verordening (EU) 2017/1926, kunnen multimodale reisinformatiediensten de informatie en dienstverlening aan de passagier verbeteren om de multimodale mobiliteit te stimuleren en de emissies te verminderen, in overeenstemming met de doelstellingen van de Europese Green Deal. (3) In de Europese datastrategie ( 5 ) wordt beschreven op welke manier het beschikbaar stellen van meer data cruciaal is om maatschappelijke, klimaat- en milieuproblemen aan te pakken. In de strategie worden de voordelen die datagestuurde innovatie voor de burgers zal opleveren benadrukt en wordt de totstandbrenging van EU-brede gemeenschappelijke interoperabele gegevensruimtes in strategische sectoren voorgesteld, waaronder een gemeenschappelijke Europese ruimte voor mobiliteitsdata. In dat verband draagt Gedelegeerde Verordening (EU) 2017/1926 bij tot een grotere toegankelijkheid van en het delen van gegevens over multimodale reisinformatie. Door de toegankelijkheid van dynamische datasets verplicht te stellen, zoals voorgesteld door de wijzigingen van Gedelegeerde Verordening (EU) 2017/1926, zullen meer data toegankelijk worden gemaakt en gedeeld, in overeenstemming met de doelstellingen van de Europese datastrategie. (4) Om consistent te zijn met Gedelegeerde Verordening (EU) 2022/670 van de Commissie ( 6 ) en overlappingen te voorkomen, moeten specifieke soorten gegevens over parkeren worden toegevoegd aan het toepassingsgebied van Gedelegeerde Verordening (EU) 2017/1926 en moeten soorten gegevens over tank- en laadstations uit het toepassingsgebied van Gedelegeerde Verordening (EU) 2017/1926 worden verwijderd. Gegevens over parkeren, zoals de locatie en beschikbaarheid van parkeerplaatsen, waar en hoe te betalen voor parkeren, en informatie over parkeertarieven, worden belangrijk geacht voor de verdere ontwikkeling van betrouwbare reisinformatiediensten en moeten toegankelijk worden gemaakt door gegevenshouders, zoals vervoersautoriteiten, vervoersexploitanten, infrastructuurbeheerders, aanbieders van vraagafhankelijk vervoer of exploitanten van parkeerplaatsen. (5) Er moet worden gezorgd voor samenhang met de regels inzake de rechten en plichten van passagiers, zoals de regels die zijn vastgesteld bij de Verordeningen (EG) nr. 261/2004 ( 7 ) , (EU) nr. 1177/2010 ( 8 ) , (EU) nr. 181/2011 ( 9 ) en (EU) 2021/782 ( 10 ) van het Europees Parlement en de Raad. (6) Bij de maatregelen waarin wordt voorzien in Gedelegeerde Verordening (EU) 2017/1926 moet, waar passend, rekening worden gehouden met de komende dataverordening ( 11 ) . (7) Gegevens blijven de contextuele basis voor het genereren van multimodale reisinformatiediensten. De steeds snellere uitrol van ITS in de hele Unie vergt een permanente ondersteuning in de vorm van een bredere en naadloze toegang tot bestaande en nieuwe gegevenssoorten die relevant zijn voor de verlening van multimodale reisinformatiediensten. Daarom zijn historische reis- en verkeersgegevens, met name om gemiddelde vertragingen te berekenen, en waargenomen gegevens over vertragingen en annuleringen, evenals informatie over parkeren, belangrijk en moeten ze toegankelijk worden gemaakt om de multimodale reisinformatiediensten te verbeteren en de reis van passagiers te vergemakkelijken. Met betrekking tot de historische en waargenomen reis- en verkeersgegevens mogen alleen de gegevens worden gedeeld die relevant zijn voor het verbeteren van multimodale reisinformatiediensten. Waargenomen gegevens over vertragingen en annuleringen, gekoppeld aan regels inzake de rechten en plichten van passagiers, kunnen dienstverleners ook in staat stellen passagiers te informeren over hun rechten op compensatie. In dat geval moeten gegevenshouders ook de reden voor vertragingen of annuleringen meedelen, zodat het recht op compensatie kan worden beoordeeld. Aangezien het doel van het delen van waargenomen gegevens verband houdt met de rechten van passagiers op compensatie in geval van vertraging of annulering, mogen alleen gegevens over de aankomsttijd of de vertrektijd, of beide, en, indien mogelijk, de redenen voor vertragingen of annuleringen toegankelijk worden gemaakt via het nationale toegangspunt zoals gespecificeerd in artikel 3, en geen tijdens de reis verzamelde operationele gegevens. De gegevens moeten door de gegevenshouders worden bewaard gedurende een passende periode die overeenkomt met de passagiersrechten zoals vastgelegd in de relevante wetgeving van de Unie als bedoeld in overweging 5. (8) Wat de uitwisseling van statische, historische, waargenomen en dynamische reis- en verkeersgegevens betreft, moeten gegevenshouders die gegevens via het nationale toegangspunt toegankelijk maken zoals gespecificeerd in artikel 3 door gebruik te maken van de in de artikelen 4 en 5 bedoelde normen en technische specificaties. Dit kan ook in andere normen, mits de gegevenshouders kunnen aantonen dat deze volledig compatibel zijn met de referentienormen, en op voorwaarde dat alle gevraagde informatie beschikbaar wordt gesteld. Om de compatibiliteit aan te tonen, kunnen gegevenshouders gebruikmaken van converters of validatoren. (9) Richtlijn (EU) 2019/1024 van het Europees Parlement en de Raad ( 12 ) , waarin minimumvoorschriften voor het hergebruik van overheidsinformatie in de hele Unie zijn vastgesteld, laat deze gedelegeerde verordening onverlet. (10) Het stimuleren van multimodaal vervoer is belangrijk om de algemene klimaatdoelstelling van de Unie te verwezenlijken. Vanwege de huidige onbevredigende toegankelijkheid van dynamische multimodale gegevens wordt de toegankelijkheid van dynamische datasets daarom noodzakelijk geacht om de voortdurende ontwikkeling van multimodale reisinformatiediensten in de hele Unie te ondersteunen en moet deze daarom verplicht worden gesteld. (11) Elke verwerking in verband met de verstrekking en het hergebruik van persoonsgegevens moet worden uitgevoerd in overeenstemming met de wetgeving van de Unie en de lidstaten inzake de bescherming van persoonsgegevens en de persoonlijke levenssfeer, met name Verordening (EU) 2016/679 van het Europees Parlement en de Raad ( 13 ) en Richtlijn 2002/58/EG van het Europees Parlement en de Raad ( 14 ) , zoals omgezet door nationaal recht. Het is niet nodig om persoonsgegevens via nationale toegangspunten te delen om de doelstellingen van deze verordening te verwezenlijken. Daarom moeten gegevenshouders passende technische en organisatorische maatregelen nemen om ervoor te zorgen dat persoonsgegevens worden geanonimiseerd voordat ze via nationale toegangspunten worden verstrekt. (12) De lidstaten en de ITS-belanghebbenden moeten samenwerken teneinde overeenstemming te bereiken over gemeenschappelijke definities van gegevenskwaliteit, met het oog op het gebruik van gemeenschappelijke indicatoren voor de gegevenskwaliteit in de hele waardeketen van reis- en verkeersgegevens, zoals de volledigheid, nauwkeurigheid en actualiteit van de gegevens, alsmede voor de toegepaste kwaliteitscontroles, met name voor grensoverschrijdende diensten. Zij moeten ook worden aangemoedigd om inspanningen te blijven leveren om bijbehorende methoden voor kwaliteitsmeting en monitoring van de verschillende gegevenssoorten vast te stellen. De lidstaten moeten worden aangemoedigd om hun kennis, ervaring en beste praktijken op het gebied van gegevenskwaliteit met elkaar te delen in het kader van lopende en toekomstige coördinatieprojecten. (13) Multimodale reisinformatiediensten moeten nauwkeurig zijn om eindgebruikers de best mogelijke informatie te verstrekken wat de betrouwbaarheid en tijdigheid ervan betreft. Om de kwaliteit van de gegevens te verbeteren moeten gegevensgebruikers en gegevenshouders worden aangemoedigd tot samenwerking om ervoor te zorgen dat de gegevens zo accuraat mogelijk zijn, bijvoorbeeld door eventuele onnauwkeurigheden te melden aan de gegevenshouder van wie de gegevens afkomstig zijn. (14) Om een succesvol en kostenefficiënt gebruik van de nationale toegangspunten mogelijk te maken en gebruikers van gegevens in staat te stellen de gegevensbestanden te raadplegen en te gebruiken die via de nationale toegangspunten toegankelijk zijn gemaakt, zoals gespecificeerd in artikel 3, moeten de lidstaten en de ITS-belanghebbenden samenwerken om tot een overeenkomst over de eisen met betrekking tot metagegevens te komen, rekening houdend met het metagegevensschema napDCAT-AP en latere versies. (15) De lidstaten moeten samenwerken om hun aanpak inzake de conformiteitsbeoordeling in de lopende en toekomstige coördinatieprojecten, die bijdragen tot de uitvoering van Gedelegeerde Verordening (EU) 2017/1926, te harmoniseren. (16) Om de noodzakelijke voorbereiding mogelijk te maken teneinde alle in deze verordening beschreven dynamische reis- en verkeersgegevensreeksen in de vereiste formaten toegankelijk te maken via de nationale toegangspunten zoals gespecificeerd in artikel 3, moet het tijdschema voor het verstrekken van dergelijke gegevens worden bijgewerkt. Bovendien moet ook het tijdschema voor het verstrekken van de nieuwe statische, historische en waargenomen reis- en verkeersgegevensreeksen worden vastgelegd. (17) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 15 ) en heeft op 25 juli 2023 een advies uitgebracht. (18) Gedelegeerde Verordening (EU) 2017/1926 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Wijziging van Gedelegeerde Verordening (EU) 2017/1926 Gedelegeerde Verordening (EU) 2017/1926 wordt als volgt gewijzigd: 1) Artikel 1, lid 1, wordt vervangen door: “1.   Bij deze verordening worden de nodige specificaties vastgesteld om te waarborgen dat eindgebruikers over de grenzen heen gebruik kunnen maken van accurate EU-brede multimodale reisinformatiediensten.” . 2) Artikel 2 wordt vervangen door: “Artikel 2 Definities Voor de toepassing van deze verordening zijn de definities van artikel 4 van Richtlijn 2010/40/EU en artikel 3 van Verordening (EU) nr. 1315/2013 van toepassing. Met betrekking tot multimodale reis- en verkeersinformatie wordt verder verstaan onder: 1) “multimodale reisinformatie”: informatie voor eindgebruikers die middels een willekeurig communicatiemiddel is verstrekt en is afgeleid van statische, historische, waargenomen of dynamische reis- en verkeersgegevens, of elke combinatie daarvan, en die betrekking heeft op ten minste twee vervoerswijzen en die de gebruiker in staat stelt vervoerswijzen met elkaar te vergelijken; 2) “reisgegevens”: een ITS-dienst, met inbegrip van digitale kaarten, die gebruikers van gegevens en eindgebruikers reis- en verkeersinformatie verschaft voor ten minste één vervoerswijze; 3) “dynamische reis- en verkeersgegevens”: gegevens in verband met verschillende vervoerswijzen die vaak of op regelmatige basis veranderen, of gegevens over onverwachte gebeurtenissen of omstandigheden, als genoemd in de bijlage; 4) “statische reis- en verkeersgegevens”: gegevens in verband met verschillende vervoerswijzen die niet vaak of niet op regelmatige basis veranderen, of gegevens over geplande wijzigingen, als genoemd in de bijlage; 5) “historische verkeersgegevens”: gegevens in verband met verkeerskenmerken, die worden gebruikt voor de berekening van de gemiddelde vertragingen en afhankelijk zijn van het uur, de dag, seizoensgebonden op basis van eerdere metingen, met inbegrip van congestie, gemiddelde snelheden, gemiddelde reistijden; 6) “waargenomen gegevens”: operationele gegevens in verband met reizen en verkeer, zoals de duur van en de reden voor vertragingen en annuleringen, die voortvloeien uit en worden verzameld tijdens de dienstverlening; 7) “gegevensgebruiker”: een publieke of particuliere entiteit, zoals vervoersautoriteiten, vervoersexploitanten, aanbieders van reisinformatiediensten, producenten van digitale kaarten, aanbieders van vraagafhankelijk vervoer en infrastructuurbeheerders, of elke andere entiteit die de in de bijlage vermelde gegevens gebruikt om multimodale reisinformatie te creëren, of die de gegevens voor andere doeleinden gebruikt, voor zover dit is voorzien in de door de gegevenshouder vastgestelde voorwaarden; 8) “vervoersautoriteit”: een overheidsinstantie die belast is met verkeersbeheer of -planning of met de controle op of het beheer van een bepaald vervoersnetwerk en/of bepaalde vervoersdienst die onder haar territoriale bevoegdheid valt; 9) “vervoersexploitant”: een publieke of particuliere entiteit die verantwoordelijk is voor het in stand houden en het beheer van de vervoersdienst; 10) “aanbieder van vraagafhankelijk vervoer”: een publieke of particuliere aanbieder van vraagafhankelijk vervoer aan eindgebruikers; 11) “gegevenshouder”: een rechtspersoon of publiek- of privaatrechtelijke entiteit, zoals vervoersautoriteiten, vervoersexploitanten, infrastructuurbeheerders of aanbieders van vraagafhankelijk vervoer, die overeenkomstig het toepasselijke Unierecht of nationaal recht het recht heeft om toegang te verlenen tot de in de bijlage vermelde gegevens waarover hij/zij zeggenschap heeft, en deze te verspreiden; 12) “vraagafhankelijk vervoer”: een dienst die voorafgaand aan de levering een interactie vereist tussen de aanbieder van het vraagafhankelijk vervoer en de eindgebruiker; 13) “eindgebruiker”: een natuurlijke persoon of rechtspersoon die toegang heeft tot reisinformatiediensten; 14) “metagegevens”: een gestructureerde beschrijving van de inhoud van de gegevens die het zoeken naar en gebruiken van de gegevens vergemakkelijkt; 15) “routeadvies”: de in antwoord op een routeaanvraag van de eindgebruiker gegenereerde reisroute in een digitaal machineleesbaar formaat, met vermelding van de gebruikte overdrachtspunten; 16) “overdrachtspunt”: het station, de halte of locatie waar twee routeresultaten van reisinformatiediensten aan elkaar worden gekoppeld tot één traject; 17) “toegangspunt”: een digitale interface die aan gebruikers met het oog op hergebruik toegang verschaft tot de in de bijlage genoemde gegevens, samen met de overeenkomstige metagegevens, of tot de bronnen en metagegevens van die gegevens; 18) “gegevensactualisering”: een wijziging van de bestaande gegevens, inclusief schrappingen of toevoegingen van nieuwe of aanvullende elementen; 19) “zoekdiensten”: een dienst die het mogelijk maakt gegevens te zoeken aan de hand van de inhoud van de overeenkomstige metagegevens en die inhoud weer te geven; 20) “toegankelijkheid van de gegevens”: de mogelijkheid om de gegevens te allen tijde in een digitaal machineleesbaar formaat op te vragen en te verkrijgen; 21) “uitgebreid trans-Europees vervoersnetwerk” of “TEN-T”: de vervoersinfrastructuur en maatregelen bedoeld in artikel 6, lid 2, van Verordening (EU) nr. 1315/2013; 22) “tijdigheid van gegevens”: de beschikbaarheid van actuele gegevens op een voor de gebruikers van gegevens en eindgebruikers nuttig tijdstip vóór de reis; 23) “aanbieder van reisinformatiediensten”: een publieke of particuliere aanbieder van ten minste één vorm van reis- en verkeersinformatie aan gebruikers en eindgebruikers, zonder louter doorgeefluik van informatie te zijn; 24) “koppeling van een dienst”: de onderlinge koppeling van lokale, regionale en nationale reisinformatiediensten via technische interfaces met het oog op het verstrekken van routeadvies of andere application programming interfaces (API’s) op basis van statische, historische, waargenomen en/of dynamische reis- en verkeersgegevens; 25) “toegangsknooppunt”: een vooraf gedefinieerde locatie waar passagiers kunnen instappen of uitstappen op geregeld vervoer of vraagafhankelijk vervoer.”. 3) Artikel 3 wordt als volgt gewijzigd: a) lid 1 wordt vervangen door de volgende tekst: “1.   Elke lidstaat zet een nationaal toegangspunt (NAP) op. Het NAP vormt een uniek toegangspunt voor gegevensgebruikers tot statische, historische, waargenomen en dynamische reis- en verkeersgegevens van de verschillende vervoerswijzen, inclusief actualiseringen van die gegevens, als genoemd in de bijlage, die zijn verstrekt door de gegevenshouders op het grondgebied van een bepaalde lidstaat.” ; b) de leden 3 en 4 worden vervangen door: “3.   De nationale toegangspunten bieden gegevensgebruikers zoekdiensten aan. 4.   De lidstaten bereiken in samenwerking met de relevante ITS-belanghebbenden overeenstemming over de eisen met betrekking tot metagegevens. De gegevenshouders zorgen ervoor dat zij de metagegevens op basis van die eisen aanleveren.” ; c) het volgende lid 6 wordt toegevoegd: “6.   Elke entiteit die gegevens verstrekt via het nationale toegangspunt kan dit bij volmacht doen overeenkomstig de toepasselijke overeenkomsten, onder meer via een databank van derden of een aggregator. Dat ontheft de oorspronkelijke gegevenshouder niet van de verplichtingen van de artikelen 3 tot en met 8.” . 4) De artikelen 4, 5 en 6 worden vervangen door: “Artikel 4 Toegankelijkheid, uitwisseling en hergebruik van statische, historische en waargenomen reis- en verkeersgegevens 1.   De gegevenshouders verschaffen via het overeenkomstig artikel 3 opgerichte nationale toegangspunt toegang tot de statische, historische en waargenomen reis- en verkeersgegevens van de verschillende vervoerswijzen en -middelen, vermeld in punt 1 van de bijlage, door gebruik te maken van: a) voor het wegvervoer, het gestandaardiseerd formaat als gedefinieerd in artikel 4 van Gedelegeerde Verordening (EU) 2015/962; b) voor de andere vervoerswijzen, een van de volgende normen en technische specificaties, of een digitaal machineleesbaar formaat waarvan kan worden aangetoond dat het volledig compatibel en interoperabel is met die normen en technische specificaties, onder meer via automatische converters en validatoren: i) NeTEx CEN/TS 16614 en latere versies; ii) de in Verordening (EU) nr. 454/2011 vastgelegde technische specificaties; iii) de technische documenten die onder het gezag van de IATA-conferentie voor passagiersdiensten zijn gepubliceerd; iv) Transmodel EN 12896 waarbij geen sprake is van een referentie-uitwisselingsprotocol; c) voor de ruimtelijke netwerken de in artikel 7 van Richtlijn 2007/2/EG vastgestelde eisen. 2.   De statische, historische en waargenomen reis- en verkeersgegevens vermeld in punt 1 van de bijlage, waarop NeTEx en DATEX II van toepassing zijn, worden weergegeven via minimum-EU-profielen of nationale profielen. 3.   De gegevenshouders verstrekken statische, historische en waargenomen reis- en verkeersgegevens via het overeenkomstig artikel 3 opgerichte nationale toegangspunt in de vereiste formaten volgens het volgende tijdschema: a) uiterlijk op 1 december 2019 voor de in punt 1.1 van de bijlage — met uitzondering van punt 1.1, d), ix) — genoemde reis- en verkeersgegevens voor het uitgebreid TEN-T-netwerk; b) uiterlijk op 1 december 2020 voor de in punt 1.2 van de bijlage — met uitzondering van punt 1.2, a), i) en iii), en punt 1.2, c), ii) — genoemde reis- en verkeersgegevens voor het uitgebreid TEN-T-netwerk; c) uiterlijk op 1 december 2021 voor de in punt 1.3 van de bijlage — met uitzondering van punt 1.3, c), iii) — genoemde reis- en verkeersgegevens voor het uitgebreid TEN-T-netwerk; d) uiterlijk op 1 december 2023 voor de in de punten 1.1, 1.2 en 1.3 van de bijlage — met uitzondering van punt 1.1, d), ix), punt 1.2, a), i), iii) en vii), punt 1.2, c), ii), punt 1.3, c), iii), evenals punt 1.2, c), i), en punt 1.3, a), ii) en iii) voor vraagafhankelijk vervoer — genoemde reis- en verkeersgegevens voor de overige delen van het vervoersnetwerk van de Unie; e) uiterlijk op 1 december 2024 voor de in punt 1.1, d), ix), punt 1.2, a), i), iii) en vii), punt 1.2, c), ii), punt 1.3, c), iii), punt 1.2, c), i), en punt 1.3, a), ii) en iii) voor vraagafhankelijk vervoer van de bijlage genoemde reis- en verkeersgegevens voor het volledige vervoersnetwerk van de Unie; f) uiterlijk op 1 december 2025 voor de in punt 1.4 van de bijlage genoemde reis- en verkeersgegevens voor het volledige vervoersnetwerk van de Unie. 4.   API’s die toegang bieden tot de in de bijlage genoemde statische, historische en waargenomen reis- en verkeersgegevens via het overeenkomstig artikel 3 opgerichte nationale toegangspunt zijn openbaar toegankelijk voor gegevensgebruikers, indien relevant onder voorbehoud van registratie. 5.   Gegevensgebruikers en gegevenshouders werken samen om ervoor te zorgen dat eventuele onnauwkeurigheden met betrekking tot de statische, historische en waargenomen reis- en verkeersgegevens onverwijld worden gemeld aan de gegevenshouder van wie de gegevens afkomstig zijn. 6.   De gegevens die door gegevenshouders via het nationale toegangspunt worden verstrekt, omvatten geen persoonsgegevens zoals gedefinieerd in artikel 4, lid 1, van Verordening (EU) 2016/679. Artikel 5 Toegankelijkheid, uitwisseling en hergebruik van dynamische reis- en verkeersgegevens 1.   De gegevenshouders bieden, via het overeenkomstig artikel 3 opgerichte nationale toegangspunt, toegang tot de in de punten 2.1 en 2.2 van de bijlage genoemde dynamische reis- en verkeersgegevens van de verschillende vervoerswijzen en -middelen door gebruik te maken van: a) voor het wegvervoer, de formaten als gedefinieerd in de artikelen 5 en 6 van Gedelegeerde Verordening (EU) 2015/962; b) voor de andere vervoerswijzen, een van de volgende normen en technische specificaties, of een digitaal machineleesbaar formaat waarvan kan worden aangetoond dat het volledig compatibel en interoperabel is met die normen en technische specificaties, onder meer via automatische converters en validatoren: i) SIRI CEN/TS 15531 en latere versies; ii) de in Verordening (EU) nr. 454/2011 vastgelegde technische specificaties. 2.   De dynamische reis- en verkeersgegevens als bedoeld in de punten 2.1 en 2.2 van de bijlage, waarop SIRI en DATEX II van toepassing zijn, worden weergegeven via minimale EU-profielen of nationale profielen. 3.   De gegevenshouders verstrekken de dynamische reis- en verkeersgegevens via het overeenkomstig artikel 3 opgerichte nationale toegangspunt in de vereiste formaten volgens het volgende tijdschema: a) uiterlijk op 1 december 2025 voor de in punt 2.1 van de bijlage genoemde reis- en verkeersgegevens voor het uitgebreide TEN-T-netwerk; b) uiterlijk op dinsdag 1 december 2026 voor de in punt 2.2 van de bijlage genoemde reis- en verkeersgegevens voor het uitgebreide TEN-T-netwerk; c) uiterlijk op 1 december 2028 voor de in de punten 2.1 en 2.2 van de bijlage genoemde reis- en verkeersgegevens voor de overige delen van het vervoersnetwerk van de Unie. 4.   Elke lidstaat kan besluiten dat gegevenshouders de dynamische reis- en verkeersgegevens van de verschillende in punt 2.3 van de bijlage genoemde vervoerswijzen op het grondgebied van die lidstaat verstrekken via het overeenkomstig artikel 3 opgerichte nationale toegangspunt. In dat geval moeten gegevenshouders gebruikmaken van SIRI CEN/TS 15531 en latere versies, of van een digitaal machineleesbaar formaat waarvan kan worden aangetoond dat het volledig compatibel en interoperabel is met die normen en technische specificaties, onder meer via automatische converters en validatoren. 5.   API’s die toegang bieden tot de in de bijlage genoemde dynamische reis- en verkeersgegevens via het overeenkomstig artikel 3 opgerichte nationale toegangspunt zijn openbaar toegankelijk voor gegevensgebruikers, indien relevant onder voorbehoud van registratie. 6.   Gegevensgebruikers en gegevenshouders werken samen om ervoor te zorgen dat onnauwkeurigheden in verband met de gegevens onverwijld worden gemeld aan de gegevenshouder van wie de gegevens afkomstig zijn. 7.   De gegevens die door gegevenshouders via het nationale toegangspunt worden verstrekt, omvatten geen persoonsgegevens zoals gedefinieerd in artikel 4, lid 1, van Verordening (EU) 2016/679. Artikel 6 Actualiseringen van gegevens 1.   Reisinformatiediensten worden verstrekt op basis van de recentste toegankelijke statische, historische, waargenomen en dynamische reis- en verkeersgegevens. 2.   Wanneer zich wijzigingen voordoen in de in lid 1 van dit artikel bedoelde gegevens, werken de gegevenshouders de relevante statische, historische, waargenomen en dynamische reis- en verkeersgegevens uit de bijlage bij en maken zij deze toegankelijk via het overeenkomstig artikel 3 opgerichte nationale toegangspunt binnen een tijdsbestek dat een betrouwbaar en effectief gebruik van de gegevens in overeenstemming met artikel 8 mogelijk maakt. Wanneer de wijzigingen vooraf bekend zijn, verstrekken de gegevenshouders deze actualiseringen ook vooraf aan de gegevensgebruikers. Zij zorgen ervoor dat alle onnauwkeurigheden die zij in hun gegevens hebben geconstateerd of die gebruikers van gegevens of eindgebruikers aan hen melden, tijdig worden gecorrigeerd.”. 5) In artikel 7 wordt lid 1 vervangen door: “1.   Aanbieders van reisinformatie verstrekken op verzoek aan andere aanbieders van reisinformatiediensten routeadvies op basis van statische, historische, waargenomen en dynamische reis- en verkeersinformatie.” . 6) In artikel 8 worden de leden 1 tot en met 4 vervangen door: “1.   De in de bijlage genoemde reis- en verkeersgegevens en de overeenkomstige metagegevens, met inbegrip van informatie over de kwaliteit daarvan, moeten via het overeenkomstig artikel 3 opgerichte nationale toegangspunt en binnen een tijdsbestek dat een betrouwbaar en effectief hergebruik van de gegevens mogelijk maakt, op niet-discriminerende basis toegankelijk zijn voor uitwisseling en hergebruik binnen de Unie. Deze gegevens moeten nauwkeurig en actueel zijn en gebaseerd zijn op minimumvereisten inzake gegevenskwaliteit. Daartoe moeten de lidstaten, in samenwerking met de relevante ITS-belanghebbenden, overeenstemming bereiken over dergelijke minimumvereisten inzake gegevenskwaliteit. 2.   De in lid 1 bedoelde gegevens moeten op neutrale wijze worden hergebruikt, zonder discriminatie of vooringenomenheid jegens de gegevenshouder. De criteria voor de rangschikking van reismogelijkheden van verschillende vervoerswijzen en/of combinaties van vervoerswijzen moeten transparant zijn en mogen niet gebaseerd zijn op een factor die direct of indirect aan de identiteit van de gebruiker van de gegevens of eindgebruiker is gekoppeld; eventuele commerciële overwegingen in verband met het hergebruik van gegevens moeten op niet-discriminerende basis worden toegepast op alle gebruikers van gegevens of eindgebruikers. De weergave van de eerste belangrijke reisroute mag niet misleidend zijn voor de eindgebruiker. 3.   Bij hergebruik van statische, historische, waargenomen en dynamische reis- en verkeersgegevens wordt de bron van die gegevens vermeld, indien de gegevenshouder dit wenst. Het interval voor de actualisering van de statische, historische, waargenomen en, indien mogelijk, de dynamische gegevens moet ook worden aangegeven. 4.   De voorwaarden voor het gebruik van de via de overeenkomstig artikel 3 opgerichte nationale toegangspunten verstrekte verkeers- en reisgegevens worden vastgesteld in een licentieovereenkomst. Deze voorwaarden mogen de mogelijkheden tot hergebruik niet nodeloos beperken of worden gebruikt om de mededinging aan banden te leggen. In eventuele licentieovereenkomsten worden niet meer beperkingen op het hergebruik opgelegd dan strikt noodzakelijk. Eventuele financiële vergoedingen moeten redelijk zijn en in verhouding staan tot de rechtmatige kosten voor het verstrekken en verspreiden van relevante reis- en verkeersgegevens.” . 7) Artikel 9 wordt vervangen door: “Artikel 9 Beoordeling van de naleving 1.   De lidstaten beoordelen of gegevenshouders en aanbieders van reisinformatiediensten voldoen aan de vereisten van de artikelen 3 tot en met 8. 2.   Om de in lid 1 bedoelde beoordeling uit te voeren, kunnen de bevoegde autoriteiten van de lidstaten van de gegevenshouders en de aanbieders van reisinformatiediensten de volgende documenten opvragen: a) een beschrijving van de via het landelijk toegangspunt toegankelijke reis- en verkeersgegevens, de informatie over de kwaliteit daarvan en de voorwaarden voor hergebruik van die gegevens; b) een beschrijving van de beschikbare reisinformatiediensten, inclusief verbindingen met andere diensten, indien van toepassing; c) een op feitelijke gegevens gebaseerde verklaring van overeenstemming met de voorschriften van de artikelen 3 tot en met 8; d) de licentie- of contractuele overeenkomsten met aanbieders van reisinformatiediensten. 3.   De lidstaten controleren steekproefsgewijs de juistheid van de in lid 2, punt c), bedoelde verklaringen.”. 8) In artikel 10 wordt lid 2 vervangen door: “2.   De lidstaten verstrekken de Commissie de volgende informatie als onderdeel van de voortgangsverslagen als bedoeld in artikel 17, lid 3, van Richtlijn 2010/40/EU: a) de vooruitgang die geboekt is op het gebied van de toegankelijkheid en uitwisseling van de in de bijlage genoemde soorten reis- en verkeersgegevens; b) het geografisch toepassingsgebied van de in de bijlage genoemde gegevens die toegankelijk zijn via het overeenkomstig artikel 3 opgerichte nationale toegangspunt, en hun kwaliteit, met inbegrip van de criteria die worden gebruikt om die kwaliteit te definiëren en de middelen die worden gebruikt om deze te monitoren; c) de koppeling van reisinformatiediensten; d) de resultaten van de beoordeling van de naleving als bedoeld in artikel 9, lid 1; e) indien relevant, een beschrijving van de wijzigingen aan het overeenkomstig artikel 3 opgerichte nationale toegangspunt.” . 9) De bijlage wordt vervangen door de bijlage bij deze verordening. Artikel 2 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 29 november 2023. Voor de Commissie De voorzitter Ursula VON DER LEYEN ( 1 ) PB L 207 van 6.8.2010, blz. 1 . ( 2 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s “Strategie voor duurzame en slimme mobiliteit — Het Europees vervoer op het juiste spoor naar de toekomst” (COM(2020) 789 final van 9.12.2020). ( 3 ) Gedelegeerde Verordening (EU) 2017/1926 van de Commissie van 31 mei 2017 tot aanvulling van Richtlijn 2010/40/EU van het Europees Parlement en de Raad met betrekking tot het aanbieden van EU-brede multimodale reisinformatiediensten ( PB L 272 van 21.10.2017, blz. 1 ). ( 4 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s “De Europese Green Deal” (COM(2019) 640 final van 11.12.2019). ( 5 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s “Een Europese datastrategie” (COM(2020) 66 final van 19.2.2020). ( 6 ) Gedelegeerde Verordening (EU) 2022/670 van de Commissie van 2 februari 2022 ter aanvulling van Richtlijn 2010/40/EU van het Europees Parlement en de Raad wat betreft de verlening van EU-wijde realtimeverkeersinformatiediensten ( PB L 122 van 25.4.2022, blz. 1 ). ( 7 ) Verordening (EG) nr. 261/2004 van het Europees Parlement en de Raad van 11 februari 2004 tot vaststelling van gemeenschappelijke regels inzake compensatie en bijstand aan luchtreizigers bij instapweigering en annulering of langdurige vertraging van vluchten en tot intrekking van Verordening (EEG) nr. 295/91 ( PB L 46 van 17.2.2004, blz. 1 ). ( 8 ) Verordening (EU) nr. 1177/2010 van het Europees Parlement en de Raad van 24 november 2010 betreffende de rechten van passagiers die over zee of binnenwateren reizen en houdende wijziging van Verordening (EG) nr. 2006/2004 ( PB L 334 van 17.12.2010, blz. 1 ). ( 9 ) Verordening (EU) nr. 181/2011 van het Europees Parlement en de Raad van 16 februari 2011 betreffende de rechten van autobus- en touringcarpassagiers en tot wijziging van Verordening (EG) nr. 2006/2004 ( PB L 55 van 28.2.2011, blz. 1 ). ( 10 ) Verordening (EU) 2021/782 van het Europees Parlement en de Raad van 29 april 2021 betreffende de rechten en verplichtingen van reizigers in het treinverkeer ( PB L 172 van 17.5.2021, blz. 1 ). ( 11 ) Voorstel voor een verordening van het Europees Parlement en de Raad betreffende geharmoniseerde regels inzake eerlijke toegang tot en eerlijk gebruik van data (dataverordening) (COM(2022) 68 final). ( 12 ) Richtlijn (EU) 2019/1024 van het Europees Parlement en de Raad van 20 juni 2019 inzake open data en het hergebruik van overheidsinformatie ( PB L 172 van 26.6.2019, blz. 56 ). ( 13 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 14 ) Richtlijn 2002/58/EG van het Europees Parlement en de Raad van 12 juli 2002 betreffende de verwerking van persoonsgegevens en de bescherming van de persoonlijke levenssfeer in de sector elektronische communicatie (richtlijn betreffende privacy en elektronische communicatie) ( PB L 201 van 31.7.2002, blz. 37 ). ( 15 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). BIJLAGE “BIJLAGE GEGEVENSCATEGORIEËN (bedoeld in de artikelen 2, 3, 4, 5, 6, 8 en 10) Indeling van de vervoerswijze en het vervoermiddel en de inbegrepen dienst op basis van Geregeld vervoer zoals: vliegtuig, trein (met inbegrip van hogesnelheidstrein, klassieke trein en light-rail), kabelbaan, langeafstandsbus, schip (met inbegrip van veerboten), binnenwateren, metro, tram, bus en trolleybus Vraagafhankelijk vervoer zoals: pendelbus, pendelboot, vervoer op afroep, taxi, deelauto’s, carpoolen, huurauto’s, gedeelde ritten, deelfietsen, huurfietsen, delen van e-scooter Persoonlijk vervoer zoals: auto, motorfiets, fiets, scooter, lopen 1.   SOORTEN STATISTISCHE, HISTORISCHE EN WAARGENOMEN REIS- EN VERKEERSGEGEVENS 1.1. Dienstverleningsniveau 1 a) Locatie zoeken (plaats van vertrek/bestemming): i) adresgegevens (huisnummer, straatnaam, postcode); ii) topografische gegevens (gemeente, stad, dorp, district, administratieve eenheid); iii) interessante plaatsen (in verband met vervoersinformatie) waar mensen mogelijk naartoe willen reizen; b) Routeschema: exploitatieplanning, koppeling dagtypen aan kalenderdata c) Zoeken locatie (toegangscodes) — voor geregeld vervoer en, in voorkomend geval, vervoer op aanvraag: i) knooppunten; ii) geometrie/situering van de knooppunten op kaart; d) Berekening routeschema — voor geregeld vervoer en, in voorkomend geval, vervoer op aanvraag: i) knooppunten waar kan worden overgestapt; ii) standaard overstaptijden op knooppunten; iii) netwerktopologie en -routes/lijnen (topologie); iv) vervoersexploitanten; v) dienstregelingen; vi) geplande overstappen tussen gewaarborgd geregeld vervoer; vii) bedrijfsuren; viii) voorzieningen knooppunten (met inbegrip van informatie op perrons, helpdesk/informatiepunt, loket, liften/trappen, in- en uitgangen); ix) voertuigen, met inbegrip van de toegankelijkheid ervan (zoals lage vloer, toegankelijk voor rolstoelen, toegankelijk voor kinderwagens) en toegankelijkheid van diensten aan boord (zoals toiletten); x) toegankelijkheid van knooppunten en routes binnen knooppunten (zoals aanwezigheid van liften, roltrappen); xi) beschikbaarheid van bijstand (zoals bijstand ter plaatse); e) Berekening route: i) wegennet (met inbegrip van afgescheiden bus-/taxistroken); ii) fietsroutenetwerk (fietspaden, fietsstroken, busstroken en fietspaden, gemengd verkeer, gemengd voet- en fietspad); iii) netwerk voor voetgangers en toegankelijkheidsvoorzieningen. 1.2. Dienstverleningsniveau 2 a) Locatie zoeken — voor vervoer op aanvraag en personenvervoer: i) locatie van parkeerterreinen (op en buiten de openbare weg), met inbegrip van parkeerplaatsen die toegankelijk zijn voor personen met een handicap en voor personen met beperkte mobiliteit; ii) Park&Ride-haltes; iii) Park&Drive-haltes; iv) standplaatsen deelfietsen; v) standplaatsen deelauto’s; vi) beveiligde fietsenstallingen (zoals afgesloten stallingen); vii) parkeerzones voor scooters; b) Informatieverstrekking: i) waar en hoe worden tickets verkocht voor geregeld vervoer, met inbegrip van verkoopkanalen, nakomingsmethoden en betalingswijzen; ii) waar en hoe betalen voor parkeren, met inbegrip van verkoopkanalen, nakomingsmethoden en betalingswijzen; c) Aanvullende informatie — voor geregeld vervoer en, in voorkomend geval, vervoer op aanvraag: i) algemene basistarieven: — tariefstructuur (tariefzone, haltes en tariefniveaus); — standaardtariefstructuur (van punt tot punt met inbegrip van dag- en weektarieven, zonale tarieven, forfaitaire tarieven); ii) faciliteiten in het voertuig, met inbegrip van reisklassen, wifi aan boord, capaciteit en toegangsvoorwaarden voor fietsen. 1.3. Dienstverleningsniveau 3 a) Gedetailleerd opzoeken van gemeenschappelijke bijzondere tarieven — voor geregeld vervoer en, in voorkomend geval, vervoer op aanvraag: i) passagiersklassen (klassen van reizigers zoals volwassenen, kinderen, senioren, studenten, militairen/veteranen, reizigers met een handicap en reizigers met beperkte mobiliteit, en de daaraan gekoppelde voorwaarden en klasse); ii) gemeenschappelijke tariefformules (toegangsrechten zoals zone/punt tot punt, met inbegrip van dag- en weektickets/enkele reis/retour, toegangsvoorwaarden, belangrijkste reisvoorwaarden zoals de geldigheidsperiode/exploitant/reistijdstip/overstap, basistarieven van punt tot punt voor verschillende verbindingen, met inbegrip van dag- en weektarieven/zonale tarieven/forfaitaire tarieven); iii) speciale aanbiedingen (aanbiedingen met aanvullende bijzondere voorwaarden, zoals promotietarieven, groepstarieven, abonnementen, geïntegreerde formules waarbij verschillende producten worden gecombineerd en combiformules zoals P+R, verplichte minimumduur ter plaatse); iv) belangrijkste commerciële voorwaarden zoals terugbetaling/vervanging of omwisseling; v) belangrijkste boekingsvoorwaarden zoals verkooptijdstip, geldigheidsperiode, geografische geldigheid, verplichte verblijfsduur ter plaatse; b) Informatieverstrekking — voor vervoer op aanvraag: hoe kunnen vraagafhankelijke vervoersdiensten worden geboekt, met inbegrip van verkoopkanalen, nakomingsmethoden en betalingswijzen; c) Routeschema’s: i) exacte kenmerken van het fietsroutenetwerk (kwaliteit wegdek, breedte, gedeelde ruimte, gescheiden/gemengd verkeer, toeristische route, alleen voor voetgangers, eenrichtingsverkeer of toegangsbeperkingen (bv. in tegenrichting); ii) vereiste parameters voor de berekening van de milieueffecten, zoals broeikasgasemissies per voertuigtype, passagierskilometer of gelopen afstand; iii) vereiste parameters voor de berekening van het brandstofverbruik van conventionele en alternatieve brandstoffen; d) Berekening route: geraamde reistijd per dagtype en tijdsspanne voor elke vervoerswijze/combinatie van vervoerswijzen. 1.4. Dienstverleningsniveau 4 a) Historische reis- en verkeersgegevens over vertragingen — voor geregeld vervoer en, in voorkomend geval, vervoer op aanvraag; b) Waargenomen gegevens over vertragingen en dienstregelingen — voor geregeld vervoer: i) de duur van en, indien mogelijk, de reden voor vertragingen van ten minste 60 minuten voor passagiersvervoersdiensten per spoor (overeenkomstig artikel 19 van Verordening (EU) 2021/782); ii) de duur van en, indien mogelijk, de reden voor vertragingen bij vertrek van ten minste 90 minuten voor passagiersvervoersdiensten over zee en binnenwateren (overeenkomstig artikel 18 van Verordening (EU) nr. 1177/2010); iii) de duur van en, indien mogelijk, de reden voor vertragingen bij vertrek vanaf een terminal van ten minste 120 minuten voor geregelde passagiersvervoersdiensten per autobus en touringcar over een afstand van 250 km of meer (overeenkomstig artikel 19 van Verordening (EU) nr. 181/2011); iv) de duur van en, indien mogelijk, de reden voor vluchtvertragingen bij vertrek van ten minste 120 minuten, en vluchtvertragingen bij aankomst van ten minste 180 minuten (overeenkomstig de artikelen 5 en 6 van Verordening (EG) nr. 261/2004); c) Waargenomen gegevens over uitval — voor geregeld vervoer: i) uitval, en indien mogelijk de reden daarvoor, van passagiersvervoersdiensten per spoor; ii) uitval, en indien mogelijk de reden daarvoor, van passagiersvervoersdiensten over zee en binnenwateren; iii) uitval, en indien mogelijk de reden daarvoor, van geregelde passagiersvervoersdiensten per autobus en touringcar over een afstand van 250 km of meer; iv) uitval, en indien mogelijk de reden daarvoor, van vluchten; d) Informatie over parkeertarieven. 2.   SOORTEN DYNAMISCHE REIS- EN VERKEERSGEGEVENS 2.1. Dienstverleningsniveau 1 Dienstregeling, routeschema en aanvullende informatie: i) storingen, zoals onderbrekingen en/of omleidingen, en indien mogelijk de reden hiervoor; ii) informatie in real-time, zoals geraamde vertrek- en aankomsttijden, vertragingen, uitval, bewaking aansluitingen; iii) status van de toegangen tot het knooppunt (met inbegrip van dynamische perronaanwijzers, werkende liften/roltrappen, gesloten in- en uitgangen) — voor geregeld vervoer. 2.2. Dienstverleningsniveau 2 a) Informatieverstrekking over parkeertarieven — voor vervoer op aanvraag en personenvervoer; b) Checken beschikbaarheid en locatie — voor vervoer op aanvraag en, in voorkomend geval, personenvervoer: i) beschikbaarheid en locatie deelauto’s, beschikbaarheid en locatie deelfietsen, beschikbaarheid en locatie deelscooters, en beschikbaarheid en locatie andere deelvoertuigen; ii) aanbod parkeerplaatsen (al dan niet op de straat). 2.3. Dienstverleningsniveau 3 Informatie over de bezetting van het voertuig — voor geregeld vervoer en, in voorkomend geval, vervoer op aanvraag. ” ELI: http://data.europa.eu/eli/reg_del/2024/490/oj ISSN 1977-0758 (electronic edition)",
  "source": "EUR LEX"
}