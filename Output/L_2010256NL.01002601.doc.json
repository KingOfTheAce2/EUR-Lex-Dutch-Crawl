{
  "url": "http://www.w3.org/1999/xhtml\">",
  "content": "L_2010256NL.01002601.xml 30.9.2010 NL Publicatieblad van de Europese Unie L 256/26 UITVOERINGSBESLUIT VAN DE RAAD van 27 september 2010 waarbij de Franse Republiek en de Italiaanse Republiek worden gemachtigd een bijzondere maatregel toe te passen die afwijkt van artikel 5 van Richtlijn 2006/112/EG betreffende het gemeenschappelijke stelsel van belasting over de toegevoegde waarde (2010/582/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 291, lid 2, Gezien Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 1 ) , en met name artikel 395, lid 1, Gezien het voorstel van de Commissie, Overwegende hetgeen volgt: (1) Bij brieven, ingekomen bij het secretariaat-generaal van de Commissie op 19 juni 2009 en 19 november 2009 hebben respectievelijk Italie en Frankrijk verzocht om machtiging tot toepassing van een bijzondere belastingmaatregel ter zake van de exploitatie, het onderhoud en de veiligheid van de bestaande wegtunnel onder de Tendapas alsook de bouw, de exploitatie, het onderhoud en de veiligheid van een nieuwe tunnel die parallel loopt aan de bestaande tunnel („de maatregel”). (2) Overeenkomstig artikel 395, lid 2, tweede alinea, van Richtlijn 2006/112/EG heeft de Commissie de overige lidstaten bij brief van 14 december 2009 van het verzoek van Frankrijk en Italië in kennis gesteld. Bij brief van 17 december 2009 heeft de Commissie Frankrijk en Italië meegedeeld dat zij over alle gegevens beschikte die zij nodig achtte voor de beoordeling van hun verzoek. (3) De wegtunnel onder de Tendapas vormt een vaste wegverbinding tussen Frankrijk en Italië. In een op 12 maart 2007 door deze twee lidstaten bereikte overeenkomst werd Italië belast met de exploitatie, het onderhoud en de veiligheid van de bestaande tunnel alsook de bouw, de exploitatie, het onderhoud en de veiligheid van een nieuwe tunnel, die — zodra hij is voltooid — zal worden gebruikt voor verkeer in de tegenovergestelde richting van de bestaande tunnel. (4) Als gevolg van de maatregel zullen het volledige terrein van de bestaande tunnel alsook het terrein en de bouwplaats van de nieuwe tunnel worden geacht te zijn gelegen op het grondgebied van Italië wat betreft goederenleveringen, diensten, intracommunautaire verwervingen van goederen en invoer bestemd voor de bouw, de exploitatie, het onderhoud en de veiligheid van de twee tunnels. Zonder deze maatregel zou, overeenkomstig het territorialiteitsbeginsel, voor iedere prestatie afzonderlijk moeten worden bepaald of de heffing in Frankrijk dan wel in Italië geschiedt. (5) De maatregel strekt er derhalve toe de heffing van de btw ter zake van de exploitatie, het onderhoud en de veiligheid van de bestaande tunnel alsook van de bouw, de exploitatie, het onderhoud en de veiligheid van de nieuwe tunnel te vereenvoudigen. (6) De derogatie heeft geen negatieve gevolgen voor de eigen middelen van de Unie uit de btw, HEEFT HET VOLGENDE BESLUIT VASTGESTELD: Artikel 1 In afwijking van artikel 5 van Richtlijn 2006/112/EG worden de Franse Republiek en de Italiaanse Republiek gemachtigd het volledige terrein van de bestaande wegtunnel onder de Tendapas en het bouwterrein van de nieuwe wegtunnel onder de Tendapas die parallel zal lopen aan de bestaande tunnel, te zijn gelegen op het grondgebied van Italië voor wat betreft goederenleveringen, diensten, intracommunautaire verwervingen en invoer bestemd voor de bouw en nadien de exploitatie, het onderhoud en de veiligheid van de nieuwe tunnel alsook voor de exploitatie, het onderhoud en de veiligheid van de bestaande tunnel. Artikel 2 Dit besluit wordt van kracht op de dag van kennisgeving. Artikel 3 Dit besluit is gericht tot de Franse Republiek en de Italiaanse Republiek. Gedaan te Brussel, 27 september 2010. Voor de Raad De voorzitter K. PEETERS ( 1 ) PB L 347 van 11.12.2006, blz. 1 .",
  "source": "EUR LEX"
}