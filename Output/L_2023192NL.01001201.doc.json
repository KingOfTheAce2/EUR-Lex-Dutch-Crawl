{
  "url": "http://www.w3.org/1999/xhtml\"><!--",
  "content": "L_2023192NL.01001201.xml 31.7.2023 NL Publicatieblad van de Europese Unie L 192/12 UITVOERINGSVERORDENING (EU) 2023/1572 VAN DE COMMISSIE van 25 juli 2023 houdende afwijking van Uitvoeringsverordening (EU) 2019/2072 wat betreft het binnenbrengen op het grondgebied van de Unie van andere dan voor opplant bestemde knollen van Solanum tuberosum L. afkomstig uit bepaalde regio’s van Libanon DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 40, lid 2, en artikel 41, lid 1, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 2 ) , en met name artikel 52, Overwegende hetgeen volgt: (1) Uitvoeringsbesluit (EU) 2019/1614 van de Commissie ( 3 ) stond de lidstaten toe om voor andere dan voor opplant bestemde knollen van Solanum tuberosum L. uit de regio’s Akkar en Bekaa in Libanon af te wijken van sommige bepalingen van Richtlijn 2000/29/EG van de Raad ( 4 ) (de “nader omschreven planten”). (2) Op 12 januari 2023 heeft Libanon een verzoek ingediend om de bij Uitvoeringsbesluit (EU) 2019/1614 verleende afwijking te verlengen tot na 31 maart 2023. (3) Richtlijn 2000/29/EG is vervangen bij Verordening (EU) 2016/2031 en de bijlagen I tot en met V bij die richtlijn zijn vervangen bij Uitvoeringsverordening (EU) 2019/2072 van de Commissie ( 5 ) . (4) Uitvoeringsverordening (EU) 2019/2072 bevat voorschriften voor het binnenbrengen op het grondgebied van de Unie van bepaalde planten, plantaardige producten of andere materialen om het grondgebied van de Unie tegen fytosanitaire risico’s te beschermen. Punt 17, a) en b), van bijlage VI bij die verordening verbiedt het binnenbrengen op het grondgebied van de Unie van knollen van Solanum tuberosum L., tenzij zij afkomstig zijn uit bepaalde derde landen of regio’s of uit landen waarvan bekend is dat zij vrij zijn van Clavibacter sepedonicus (het “nader omschreven plaagorganisme”) of die regels toepassen die als gelijkwaardig aan de voorschriften van de Unie inzake bescherming tegen dat plaagorganisme zijn erkend. (5) Libanon heeft informatie verstrekt waaruit blijkt dat de regio’s Akkar en Bekaa tijdens de groeiseizoenen van 2020, 2021 en 2022 vrij waren van het nader omschreven plaagorganisme. Uit die informatie blijkt dat de nader omschreven planten onder fytosanitaire omstandigheden worden geteeld die adequaat zijn om de bescherming van het grondgebied van de Unie tegen het nader omschreven plaagorganisme te waarborgen. Bovendien zijn er tijdens de toepassing van Uitvoeringsbesluit (EU) 2019/1614 op de nader omschreven planten tijdens en na het binnenbrengen ervan op het grondgebied van de Unie geen nader omschreven plaagorganisme of andere EU-quarantaineorganismen aangetroffen. Daarom moet die afwijking opnieuw worden toegestaan met inachtneming van bepaalde voorschriften om ervoor te zorgen dat er op de nader omschreven planten geen EU-quarantaineorganismen aanwezig zijn wanneer zij op het grondgebied van de Unie worden binnengebracht. (6) Het binnenbrengen van de nader omschreven planten op het grondgebied van de Unie mag enkel worden toegestaan als dit via aangewezen grenscontroleposten gebeurt, zodat ze doeltreffend kunnen worden gecontroleerd en fytosanitaire risico’s worden beperkt. (7) Er moeten controlevereisten worden vastgesteld ter beheersing van de fytosanitaire risico’s. De bemonstering en de tests van de nader omschreven planten aan de grenscontroleposten moeten worden uitgevoerd om de fytosanitaire bescherming van het grondgebied van de Unie te waarborgen overeenkomstig het bestaande testschema dat is vastgesteld bij Uitvoeringsverordening (EU) 2022/1194 van de Commissie ( 6 ) , aangezien dat schema voldoet aan de meest actuele internationale normen. (8) De nader omschreven planten mogen alleen op het grondgebied van de Unie worden binnengebracht als zij naar behoren zijn geëtiketteerd, met name om aan te geven dat de nader omschreven planten van Libanese oorsprong zijn en niet voor opplant zijn bestemd. Dit is noodzakelijk om te voorkomen dat de nader omschreven planten worden uitgeplant en om de identificatie en traceerbaarheid ervan te waarborgen. (9) Vanwege de beperkingen als gevolg van de COVID-19-pandemie en interne gewelddadige conflicten beschikte Libanon niet over alle middelen om een volledige beoordeling uit te voeren van de status van de regio’s Akkar en Bekaa ten aanzien van plaagorganismen, zodat het meer tijd nodig heeft om die beoordeling af te ronden. Daarom en aangezien deze verordening een specifiek fytosanitair risico aanpakt dat nog niet volledig is beoordeeld, moeten de erin vastgestelde voorschriften van tijdelijke aard zijn overeenkomstig artikel 7 van Uitvoeringsverordening (EU) 2019/2072. (10) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Definities Voor de toepassing van deze verordening wordt verstaan onder: 1) “nader omschreven planten”: andere dan voor opplant bestemde knollen van Solanum tuberosum L. afkomstig uit de regio’s Akkar of Bekaa in Libanon; 2) “nader omschreven plaagorganisme”: Clavibacter sepedonicus (Spieckermann & Kotthoff 1914) Nouioui et al. 2018; 3) “plaagorganismevrije gebieden”: de gebieden van Akkar of Bekaa in Libanon die officieel door de Libanese plantenbeschermingsorganisatie zijn verklaard vrij te zijn van het nader omschreven organisme, in overeenstemming met de internationale norm voor fytosanitaire maatregelen nr. 4 “Requirements for the establishment of pest free areas” ( 7 ) , en die jaarlijks door Libanon aan de Commissie zijn meegedeeld. Artikel 2 Afwijking van het verbod op het binnenbrengen van de nader omschreven planten op het grondgebied van de Unie In afwijking van punt 17, a) en b), van bijlage VI bij Uitvoeringsverordening (EU) 2019/2072 is het binnenbrengen van de nader omschreven planten op het grondgebied van de Unie toegestaan, mits wordt voldaan aan de voorschriften van de artikelen 3 tot en met 7 van deze verordening en de bijlage daarbij. Artikel 3 Fytosanitair certificaat De nader omschreven planten moeten vergezeld gaan van een fytosanitair certificaat dat, onder de rubriek “Aanvullende verklaring”, de volgende elementen bevat: a) de verklaring “In overeenstemming met de vereisten van de Europese Unie in Uitvoeringsverordening (EU) 2023/1572 van de Commissie”; b) het nummer of de nummers van elke specifieke uitgevoerde partij; c) de naam van het plaagorganismevrije gebied van oorsprong, en d) de naam en het registratienummer van de in punt 3 van de bijlage bedoelde geregistreerde producent of producenten. Artikel 4 Voorschriften voor het binnenbrengen van de nader omschreven planten op het grondgebied van de Unie De nader omschreven planten moeten voldoen aan de volgende eisen: a) de nader omschreven planten zijn in partijen aangeboden voor binnenkomst op het grondgebied van de Unie, waarbij elke partij bestaat uit nader omschreven planten die zijn geproduceerd door een enkele producent en geoogst in een enkel plaagorganismevrij gebied; b) elke partij van de nader omschreven planten bevat niet meer dan 1 % (nettogewicht) aan aarde en groeimedium, en c) de nader omschreven planten worden verplaatst in zakken, pakketten of andere verpakkingen die elk een etiket dragen in overeenstemming met artikel 6. Artikel 5 Inspecties, bemonstering en tests door de lidstaten 1.   Aan de grenscontroleposten of andere controlepunten moeten de nader omschreven planten worden onderworpen aan de overeenstemmings- en materiële controles als bedoeld in de leden 2 tot en met 4 van dit artikel. 2.   Visuele inspecties, bemonstering en tests om het nader omschreven plaagorganisme op te sporen en te identificeren, worden uitgevoerd op knollen met en zonder symptomen van de nader omschreven planten, overeenkomstig bijlage I bij Verordening (EU) 2022/1194. Een monster bestaat uit ten minste 200 knollen van de nader omschreven planten. Indien een partij meer dan 25 ton weegt, wordt één monster per 25 ton genomen en één voor het resterende deel van de partij. 3.   Zolang de in lid 2 bedoelde visuele inspecties, bemonstering en tests worden uitgevoerd en in afwachting van de resultaten van die tests, blijven alle partijen van de betrokken zending en alle andere zendingen die een partij bevatten die afkomstig is uit hetzelfde plaagorganismevrije gebied en onder controle staan van de bevoegde autoriteit van de betrokken lidstaat, onder officieel toezicht en mogen zij niet worden verplaatst of gebruikt. 4.   Wanneer de aanwezigheid van het nader omschreven plaagorganisme wordt bevestigd na voltooiing van de in lid 2 bedoelde tests, worden de resterende monsters van de nader omschreven planten en het materiaal dat uit de tests is voortgekomen, bewaard en op passende wijze geconserveerd, en mag de betrokken partij niet op het grondgebied van de Unie worden binnengebracht. Alle in lid 3 bedoelde resterende partijen moeten worden bemonsterd en getest overeenkomstig bijlage I bij Verordening (EU) 2022/1194. Artikel 6 Etikettering voor het binnenbrengen op het grondgebied van de Unie 1.   De nader omschreven planten mogen alleen op het grondgebied van de Unie worden binnengebracht met een etiket dat is opgesteld in een van de officiële talen van de Unie en dat alle volgende elementen bevat: a) het opschrift: “Oorsprong: Libanon”; b) de naam van het plaagorganismevrije gebied; c) het identificatienummer van de producent; d) het nummer van de partij; e) het opschrift “niet voor opplant”. 2.   Het in lid 1 bedoelde etiket moet zijn afgegeven door de Libanese plantenbeschermingsorganisatie of door een professionele marktdeelnemer die onder officieel toezicht van die organisatie staat. Artikel 7 Verwijdering van afval Afval dat overblijft na de verpakking of verwerking van de nader omschreven planten op het grondgebied van de Unie wordt door de professionele marktdeelnemers op zodanige wijze verwijderd dat het nader omschreven plaagorganisme zich niet op het grondgebied van de Unie kan vestigen en verspreiden. Artikel 8 Inwerkingtreding en toepassingsperiode Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing tot en met 31 augustus 2026. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juli 2023. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 . ( 2 ) PB L 95 van 7.4.2017, blz. 1 . ( 3 ) Uitvoeringsbesluit (EU) 2019/1614 van de Commissie van 26 september 2019 tot machtiging van de lidstaten om voor andere dan voor opplant bestemde aardappelen uit de regio’s Akkar en Bekaa in Libanon af te wijken van sommige bepalingen van Richtlijn 2000/29/EG van de Raad ( PB L 250 van 30.9.2019, blz. 85 ). ( 4 ) Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen ( PB L 169 van 10.7.2000, blz. 1 ). ( 5 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 ). ( 6 ) Uitvoeringsverordening (EU) 2022/1194 van de Commissie van 11 juli 2022 tot vaststelling van maatregelen om Clavibacter sepedonicus (Spieckermann & Kotthoff 1914) Nouioui et al. 2018 uit te roeien en de verspreiding ervan te voorkomen ( PB L 185 van 12.7.2022, blz. 47 ). ( 7 ) Glossary of Phytosanitary Terms — Reference Standard ISPM No 4 “Requirements for the establishment of pest free areas”, Secretariaat van het Internationaal Verdrag voor de Bescherming van Planten, Rome, 2017. BIJLAGE De in artikel 2 bedoelde voorschriften met betrekking tot nader omschreven planten waaraan in Libanon moet worden voldaan 1. Productiegebieden De nader omschreven planten zijn geproduceerd in plaagorganismevrije gebieden die voldoen aan de voorschriften van punt 2. 2. Onderzoek van plaagorganismevrije gebieden De plaagorganismevrije gebieden zijn jaarlijks op systematische en representatieve manier onderzocht om na te gaan of het nader omschreven plaagorganisme er aanwezig is. Deze onderzoeken worden uitgevoerd door de Libanese plantenbeschermingsorganisatie in de periode van drie jaar voor, en tijdens de productie. De onderzoeken hebben plaatsgevonden op productielocaties van de nader omschreven planten in de plaagorganismevrije gebieden en op nader omschreven planten die in die gebieden zijn geoogst. De onderzoeken bestonden uit de volgende elementen: a) visuele inspecties van de productielocaties tijdens het groeiseizoen; b) visueel onderzoek van de geoogste nader omschreven planten op symptomen van het nader omschreven plaagorganisme op doorgesneden knollen; c) laboratoriumtests op nader omschreven planten met en zonder symptomen, overeenkomstig bijlage I bij Verordening (EU) 2022/1194. De onderzoeken hebben niet geleid tot vaststelling van de aanwezigheid van het nader omschreven plaagorganisme, of reiken geen andere bewijzen aan die erop wijzen dat het gebied niet vrij is van het plaagorganisme. De resultaten van de onderzoeken van het voorgaande kalenderjaar zijn door de Libanese plantenbeschermingsorganisatie uiterlijk op 31 maart van elk jaar bij de Commissie ingediend. 3. Producenten De nader omschreven planten worden geteeld door producenten die bij de Libanese plantenbeschermingsorganisatie geregistreerd zijn. 4. Productie van voor opplant bestemde gecertificeerde nader omschreven planten De nader omschreven planten zijn verkregen uit voor opplant bestemde planten die zijn gecertificeerd in en ingevoerd uit de Unie in Libanon of die door de Libanese plantenbeschermingsorganisatie zijn gecertificeerd als zijnde vrij van EU-quarantaineorganismen. 5. Productielocaties De nader omschreven planten zijn geteeld op productielocaties waar gedurende de drie voorgaande jaren geen andere dan de in punt 4 genoemde nader omschreven planten zijn geteeld. 6. Verwerking De nader omschreven planten zijn verwerkt met machines die alleen worden gebruikt voor het verwerken van nader omschreven planten en die voldoen aan de voorwaarden van de punten 1) tot en met 5) of, indien die machines voor andere doeleinden zijn gebruikt, met machines die op passende wijze zijn gereinigd en ontsmet vóór het verwerken van de nader omschreven planten. 7. Opslag De nader omschreven planten zijn opgeslagen in opslaginrichtingen die alleen worden gebruikt voor het opslaan van nader omschreven planten en die voldoen aan de voorwaarden van de punten 1) tot en met 6) of, indien die opslaginrichtingen voor andere doeleinden zijn gebruikt, in opslaginrichtingen waar passende hygiënische maatregelen worden toegepast voordat zij worden gebruikt voor de opslag van de nader omschreven planten. 8. Tests voorafgaand aan de verpakking en uitvoer Knollen van de nader omschreven planten, met inbegrip van knollen zonder symptomen, moeten zo dicht mogelijk bij het tijdstip van uitvoer en onmiddellijk vóór de verpakking zijn onderworpen aan tests om de aanwezigheid van het nader omschreven plaagorganisme op te sporen en vast te stellen, overeenkomstig bijlage I bij Verordening (EU) 2022/1194, en vrij van het nader omschreven plaagorganisme zijn bevonden. 9. Verpakking Het gebruikte verpakkingsmateriaal voor de nader omschreven planten is ofwel nieuw, dan wel gereinigd en gedesinfecteerd.",
  "source": "EUR LEX"
}