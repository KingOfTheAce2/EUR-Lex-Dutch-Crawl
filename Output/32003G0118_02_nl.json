{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003G0118(02):NL:HTML\">",
  "content": "EUR-Lex - 32003G0118(02) - NL Avis juridique important | 32003G0118(02) Resolutie van de Raad van 19 december 2002 over de uitvoering van het werkplan voor Europese samenwerking inzake cultuur: Europese meerwaarde en mobiliteit van personen en verspreiding van werken in de culturele sector Publicatieblad Nr. C 013 van 18/01/2003 blz. 0005 - 0007 Resolutie van de Raad van 19 december 2002 over de uitvoering van het werkplan voor Europese samenwerking inzake cultuur: Europese meerwaarde en mobiliteit van personen en verspreiding van werken in de culturele sector (2003/C 13/03) DE RAAD VAN DE EUROPESE UNIE, 1. MEMOREREND dat de Raad op 25 juni 2002 een resolutie over een werkplan voor Europese samenwerking inzake cultuur heeft aangenomen, en dat de analyse en ontwikkeling van methoden om de meerwaarde van Europese acties op het gebied van cultuur te bepalen en te beoordelen, alsmede de ontwikkeling en bevordering van de mobiliteit van personen en de verspreiding van werken in de culturele sector, tot de prioriteiten van dit werkplan behoren; 2. VAN OORDEEL ZIJNDE dat Europese meerwaarde van fundamenteel en doorslaggevend belang is voor de Europese culturele samenwerking en een algemene voorwaarde is voor de culturele acties van de Gemeenschap en derhalve ook een belangrijke premisse is voor de voortzetting van het werkplan inzake cultuur; 3. VAN OORDEEL ZIJNDE dat de verdere bevordering van de mobiliteit van personen en de verspreiding van werken in de culturele sector van groot belang is voor de toekomstige culturele samenwerking en essentieel is voor het bereiken van Europese meerwaarde waardoor de ontwikkeling van een culturele ruimte die gemeenschappelijk is voor de volkeren in Europa wordt gestimuleerd; 4. ER REKENING MEE HOUDEND dat het door de uitbreiding van de Europese Unie relevanter en belangrijker wordt om het concept van Europese meerwaarde en de kwestie van de mobiliteit van personen en de verspreiding van werken aan de orde te stellen; I Europese meerwaarde 5. VAN OORDEEL ZIJNDE dat, overeenkomstig het subsidiariteitsbeginsel van het Verdrag tot oprichting van de Europese Gemeenschap, de Europese meerwaarde van communautaire culturele acties te vinden is in acties die niet voldoende op het niveau van de lidstaten kunnen worden ondernomen en derhalve vanwege de omvang of de gevolgen beter door de Gemeenschap kunnen worden ondernomen; 6. BEKLEMTOONT dat het benadrukken van het concept Europese meerwaarde op cultuurgebied ingrijpende gevolgen heeft voor de toekomstige Europese culturele samenwerking, doordat culturele acties coherenter, meer gestructureerd en zichtbaarder worden gemaakt; 7. IS HET EROVER EENS dat onder de Europese meerwaarde van culturele acties van de Gemeenschap in het algemeen de synergetische effecten worden verstaan die voortvloeien uit de Europese samenwerking en die een onderscheidende Europese dimensie vormen waarmee op het niveau van de lidstaten plaatsvindende acties en beleidsmaatregelen op cultuurgebied aangevuld worden; 8. IS HET EROVER EENS dat Europese meerwaarde een dynamisch concept is en derhalve flexibel moet worden toegepast; 9. IS HET ER derhalve OVER EENS dat de Europese meerwaarde van culturele acties vastgesteld en op cumulatieve wijze beoordeeld kan worden aan de hand van de volgende punten: i) acties die samenwerking tussen lidstaten aanmoedigen; ii) acties die een duidelijk multilateraal karakter hebben; iii) acties met doelstellingen en effecten die beter bereikt kunnen worden op Gemeenschapsniveau dan op het niveau van de lidstaten; iv) acties die hoofdzakelijk de burgers in Europa aanspreken, bereiken en ten goede komen en ook de wederzijdse kennis van de culturen versterken; v) acties die beogen duurzaam te zijn en een langdurige bijdrage te vormen aan de ontwikkeling van samenwerking, integratie en culturen in Europa; vi) acties die een grote zichtbaarheid en toegankelijkheid beogen; 10. VERZOEKT de lidstaten en de Commissie om, overeenkomstig hun respectieve bevoegdheden en taken, de inhoud van punt 9 in aanmerking te nemen, teneinde in de culturele acties van de Gemeenschap een Europese meerwaarde te bewerkstelligen en te garanderen; 11. IS HET EROVER EENS dat de Raad tot eind 2004 de balans moet opmaken van de follow-up van bovenstaande punten 9 en 10 en VERZOEKT de Commissie om overeenkomstig haar bevoegdheden deel te nemen aan dit proces; II Mobiliteit van personen en verspreiding van werken in de culturele sector 12. ERAAN HERINNEREND dat de Raad en het Europees Parlement meermaals hebben gewezen op het belang van maatregelen ter bevordering van de mobiliteit in de culturele sector - laatstelijk in de resolutie van de Raad van 17 december 1999 betreffende het vrije verkeer en in de resolutie van het Europees Parlement van 5 september 2001 over culturele samenwerking in de Europese Unie; 13. NOTA NEMEND van onder andere het rapport getiteld \"The Exploitation and the Development of Job Potential in the Cultural Sector in the Age of Digitalisation\" en van de studie \"Mobility and Free Movement of People and Products in the Cultural Sector\", die beide door de Commissie zijn gepubliceerd, respectievelijk in juni 2001 en in juni 2002, alsook van de in september 2002 te Århus gehouden studiebijeenkomst van deskundigen over mobiliteit; 14. BEKLEMTOONT dat de bevordering van de mobiliteit van personen en de verspreiding van werken in de culturele sector doorslaggevende factoren zijn voor de verspreiding van kennis, ervaring, wederzijdse inspiratie en samenwerking. Mobiliteit en verspreiding zullen dan ook een belangrijk instrument zijn om de verscheidenheid van de culturen in Europa tot uitdrukking te brengen en de culturele samenwerking te versterken; 15. BEKLEMTOONT dat de cultuurindustrie de laatste jaren fors is gegroeid en steeds belangrijker wordt voor de Europese economie en werkgelegenheid; 16. BEKLEMTOONT dat de culturele sector in Europa wordt gekenmerkt door een groot aantal kleine en middelgrote ondernemingen, alsmede door verschillende vormen van werkzaamheid in loondienst en anders dan in loondienst, waardoor er in deze sector een bijzondere behoefte bestaat aan netwerken, coördinatie en verspreiding van kennis en informatie; 17. ER REKENING MEE HOUDEND dat sommige belemmeringen voor mobiliteit en manieren om mobiliteit te vergroten specifiek van toepassing zijn op de culturele sector, terwijl de meeste aspecten hiervan moeten worden aangepakt in een ruimere, horizontale context, zoals bijvoorbeeld vermeld werd in de conclusies van de Europese Raad van Barcelona van 15 en 16 maart 2002; 18. ONDERSTREEPT dat de Gemeenschap, overeenkomstig het Verdrag tot oprichting van de Europese Gemeenschap, bij haar optreden rekening dient te houden met de culturele aspecten en derhalve dient bij te dragen tot de totstandbrenging van de omstandigheden die vereist zijn voor een grotere mobiliteit, NEEMT ER NOTA VAN dat er terzake in een aantal communautaire fora activiteiten aan de gang zijn en BENADRUKT dat deze elkaar moeten aanvullen; 19. IS HET EROVER EENS dat de punten in de bijlage een basis vormen voor verdere initiatieven en acties, en dat de Raad tot eind 2004 op gezette tijden de stand van zaken moet opmaken, waarbij rekening gehouden wordt met de horizontale aspecten van het werk terzake op andere beleidsterreinen, en VERZOEKT de Commissie om overeenkomstig haar bevoegdheden deel te nemen aan dit proces; 20. VERZOEKT DE LIDSTATEN EN DE COMMISSIE, om, overeenkomstig hun respectieve bevoegdheden, na gedegen onderzoek, concrete maatregelen op communautair niveau en/of op het niveau van de lidstaten te nemen, teneinde de mobiliteit van personen en de verspreiding van werken in de culturele sector te vergemakkelijken of te bevorderen. BIJLAGE Mogelijke maatregelen om de mobiliteit van personen en de verspreiding van werken in de culturele sector te verbeteren Overeenkomstig het subsidiariteitsbeginsel en met volledige eerbiediging van de verantwoordelijkheden in het kader van de nationale wetgeving dienen op Gemeenschaps- en lidstaatniveau maatregelen te worden overwogen om zoveel mogelijk met gebruikmaking van de bestaande structuren en programma's, de mobiliteit te bevorderen en zo nodig belemmeringen voor de mobiliteit weg te nemen. Maatregelen ter bevordering van mobiliteit 1. Ontwikkeling van nationale informatiediensten (één-loketsystemen), in de vorm van websites en/of informatiekantoren, die praktische informatie (in verscheidene talen) over contacten, banen en daarbij behorende arbeidsvoorwaarden en, indien nodig, wetgeving in de Europese landen coördineren en verspreiden; 2. Koppelen van websites met informatie over de praktische en administratieve aspecten van mobiliteit, bijvoorbeeld binnen de Europese culturele portaalsite of de één-loket-mobiliteitssite die momenteel door de Commissie wordt ontwikkeld; 3. Verbeteren van de mogelijkheden tot netwerken tussen individuele kunstenaars en de in de culturele sector werkzame personen; 4. Bestuderen van mogelijkheden voor het verspreiden van informatie over en het verbeteren van faciliteiten zoals accommodatie en workshops, ten behoeve van uit de lidstaten afkomstige bezoekende kunstenaars en in de culturele sector werkzame personen; 5. Onderzoeken hoe de kennis van het grote publiek, in het bijzonder kinderen en jongeren, van de rijkdom en de diversiteit van kunst en cultuur in Europa kan worden gestimuleerd; 6. Aanmoedigen van studenten, docenten, enzovoort, in de culturele sector om deel te nemen aan communautaire uitwisselingsprogramma's; 7. Vergemakkelijken van het verwerven van de vaardigheden die kunstenaars en in de culturele sector werkzame personen nodig hebben om mobiel te zijn, met inbegrip van taal- en ondernemersvaardigheden; 8. Vergemakkelijken van interdisciplinaire en grensoverschrijdende samenwerking tussen scholen en andere opleidingsinstituten op cultureel gebied, met inbegrip van onderzoek naar mogelijkheden om de transparantie en erkenning van bevoegdheden en kwalificaties te verbeteren; 9. Vergemakkelijken van het verzamelen van statistische gegevens over mobiliteit op cultureel gebied en daarbij rekening houden met juridische en administratieve beperkingen; 10. Bevorderen van het gebruik van bestaande ondersteuningsprogramma's en onderzoeken van de mogelijkheden om nationale en/of Europese ondersteuningsmechanismen ter stimulering van de mobiliteit te ontwikkelen. Maatregelen om eventuele juridische en administratieve belemmeringen voor mobiliteit uit de weg te ruimen 1. Ervoor zorgen dat de burgers geïnformeerd zijn over hun rechten, krachtens Verordening (EEG) nr. 1408/71 en de bestaande wederzijdse regelingen inzake sociale zekerheid, wanneer zij tijdelijk in een andere lidstaat woonachtig zijn; 2. De lidstaten dienen, na gedegen onderzoek, de maatregelen te nemen die zij passend achten overeenkomstig de communautaire regelgeving en in het kader van hun nationale wetgeving, opdat personen in de culturele sector die zich om beroepsredenen naar een andere lidstaat begeven, niet ten gevolge van hun mobiliteit een ongelijke behandeling ontvangen op het gebied van de relevante sociale bescherming, met inbegrip van de administratieve formaliteiten inzake deze bescherming, zoals de gezondheidszorg en andere relevante gebieden; 3. De lidstaten dienen waar nodig bilaterale onderhandelingen te openen om hun onderdanen te verzekeren van de afschaffing van dubbele belasting binnen de Gemeenschap, overeenkomstig de bepalingen van het Verdrag.",
  "source": "EUR LEX"
}