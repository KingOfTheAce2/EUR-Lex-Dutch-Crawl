{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31989A0570:NL:HTML\">",
  "content": "EUR-Lex - 31989A0570 - NL Avis juridique important | 31989A0570 89/570/EEG: Advies van de Commissie van 19 oktober 1989 gericht tot het Koninkrijk België inzake een wetsontwerp betreffende het invoeren van een stuurbrevet voor het bevaren van de scheepvaartwegen van het Koninkrijk (Slechts de teksten in de Nederlandse en de Franse taal zijn authentiek) Publicatieblad Nr. L 312 van 27/10/1989 blz. 0059 - 0059 ***** ADVIES  VAN DE COMMISSIE van 19 oktober 1989 gericht tot het Koninkrijk België inzake een wetsontwerp betreffende het invoeren van een stuurbrevet voor het bevaren van de scheepvaartwegen van het Koninkrijk (Slechts de teksten in de Franse en de Nederlandse taal zijn authentiek) (89/570/EEG) In een brief van 5 juli 1989 heeft de Belgische Regering overeenkomstig artikel 1 van de beschikking van de Raad van 21 maart 1962 houdende vaststelling van een procedure voor het voorafgaande onderzoek en overleg omtrent bepaalde wettelijke en bestuursrechtelijke bepalingen welke door de Lid-Staten op het gebied van het vervoer worden overwogen (1), gewijzigd bij Beschikking 73/402/EEG (2), de Commissie in kennis gesteld van een wetsontwerp betreffende het invoeren van een stuurbrevet voor het bevaren van de scheepvaartwegen van het Koninkrijk. De brief van de Belgische Regering bereikte de Commissie op 6 juli. Uit hoofde van artikel 2, lid 4, van de beschikking van de Raad en in overeenstemming met de Belgische Regering is de periode van twee maanden waarbinnen de Commissie advies moet uitbrengen, verlengd tot en met 29 september 1989. 1. De Commissie wijst erop dat het wetsontwerp betrekking heeft op het invoeren van een stuurbrevet voor het bevaren van de scheepvaartwegen van het Koninkrijk zonder dat verder gespecificeerd wordt voor welke categorieën van schepen dit bestemd is. 2. Het wetsontwerp heeft in zoverre de vorm van een kaderwet dat sommige van de gebieden waarop dit betrekking heeft op een latere datum aan de hand van uitvoeringsbepalingen dienen te worden geregeld. De Commissie behoudt zich het recht voor om advies te geven over alle bepalingen die betrekking hebben op de gebieden die door het wetsontwerp worden bestreken wanneer zij over kopieën beschikt van de belangrijkste te nemen maatregelen. 3. Het wetsontwerp is in overeenstemming met de bedoelingen van de Commissie om een stelsel van wederzijdse erkenning van vaarbewijzen in te voeren en wordt verwelkomd als een positieve bijdrage aan het gemeenschappelijk vervoerbeleid waardoor de veiligheid in de binnenvaart zal toenemen en het beroep van schipper wordt opgewaardeerd. 4. Opname van het toekomstige Belgische stuurbrevet in het kader van de door de Commissie voorgestelde richtlijn zal plaatsvinden na bestudering van de voorwaarden die nog aan de hand van de uitvoeringsbepalingen van het Belgische wetsontwerp dienen te worden vastgelegd. Gedaan te Brussel, 19 oktober 1989. Voor de Commissie Karel VAN MIERT Lid van de Commissie (1) PB nr. 23 van 3. 4. 1962, blz. 720/62. (2) PB nr. L 347 van 17. 12. 1973, blz. 48.",
  "source": "EUR LEX"
}