{
  "url": "http://www.w3.org/1999/xhtml\"><!--",
  "content": "L_2020379NL.01009601.xml 13.11.2020 NL Publicatieblad van de Europese Unie L 379/96 BESLUIT VAN DE RAAD VAN BESTUUR VAN DE GEMEENSCHAPPELIJKE ONDERNEMING BIOGEBASEERDE INDUSTRIEËN van 26 maart 2020 tot vaststelling van interne voorschriften betreffende de beperking van bepaalde rechten van betrokkenen in verband met de verwerking van hun persoonsgegevens in het kader van het functioneren van de Gemeenschappelijke Onderneming biogebaseerde industrieën DE RAAD VAN BESTUUR VAN DE GEMEENSCHAPPELIJKE ONDERNEMING BIOGEBASEERDE INDUSTRIEËN (hierna “GO BBI” genoemd), Gezien het Verdrag betreffende de werking van de Europese Unie, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 1 ) , en met name artikel 25, Gezien Verordening (EU) nr. 560/2014 van de Raad van 6 mei 2014 tot oprichting van de Gemeenschappelijke Onderneming biogebaseerde industrieën ( 2 ) , en met name artikel 7, lid 3, onder s),van de bijlage, Gezien de leidraad van de Europese Toezichthouder voor gegevensbescherming betreffende artikel 25 van de nieuwe verordening en de interne voorschriften, Na raadpleging van de EDPS overeenkomstig artikel 41, lid 2, van Verordening (EU) 2018/1725, Overwegende hetgeen volgt: (1) De GO BBI verricht haar activiteiten in overeenstemming met Verordening (EU) nr. 560/2014. (2) Overeenkomstig artikel 25, lid 1, van Verordening (EU) 2018/1725 moeten beperkingen van de toepassing van de artikelen 14 tot en met 22, 35 en 36, en artikel 4 van die verordening, voor zover de bepalingen daarvan overeenkomen met de rechten en verplichtingen waarin de artikelen 14 tot en met 22 voorzien, gebaseerd zijn op door de GO BBI vast te stellen interne voorschriften, voor zover deze niet gebaseerd zijn op rechtshandelingen die op grond van de Verdragen zijn vastgesteld. (3) De interne voorschriften, met inbegrip van bepalingen over de beoordeling van de noodzaak en evenredigheid van een beperking, mogen niet van toepassing zijn wanneer een op grond van de Verdragen aangenomen rechtshandeling voorziet in een beperking van rechten van betrokkenen. (4) Waar de GO BBI haar verplichtingen met betrekking tot de rechten van betrokkenen uit hoofde van Verordening (EU) 2018/1725 vervult, onderzoekt zij of een van de in deze verordening vastgestelde uitzonderingen van toepassing is. (5) In het kader van haar administratieve werking kan de GO BBI administratieve onderzoeken instellen, tuchtprocedures inleiden, voorbereidende activiteiten verrichten in verband met mogelijke, bij OLAF aangemelde onregelmatigheden, klokkenluidersprocedures verwerken, (formele en informele) procedures in verband met intimidatie verwerken, interne en externe klachten verwerken, interne audits uitvoeren, onderzoeken uitvoeren via de functionaris voor gegevensbescherming overeenkomstig artikel 45, lid 2, van Verordening (EU) 2018/1725 en interne (IT-)veiligheidsonderzoeken verrichten. (6) De GO BBI verwerkt verschillende categorieën van persoonsgegevens, inclusief harde gegevens (“objectieve” gegevens zoals identificatiegegevens, contactgegevens, professionele gegevens, administratieve gegevens, gegevens uit specifieke bronnen, elektronische communicatie en verkeersgegevens) en zachte gegevens (“subjectieve” gegevens met betrekking tot de zaak, zoals redeneringen, gedragsgegevens, beoordelingen, prestatiegegevens en gegevens met betrekking tot, of naar voren gebracht in verband met het onderwerp van de procedure of activiteit) ( 3 ) . (7) De GO BBI, vertegenwoordigd door haar uitvoerend directeur, treedt op als verwerkingsverantwoordelijke, ongeacht verdere delegaties van deze rol van verwerkingsverantwoordelijke binnen de GO BBI, teneinde de operationele verantwoordelijkheden voor specifieke verwerkingen van persoonsgegevens weer te geven. (8) De persoonsgegevens worden veilig opgeslagen in een elektronische omgeving of op papier waarbij ongeoorloofde toegang of overdracht van gegevens aan personen zonder noodzaak van kennisneming wordt voorkomen. De verwerkte persoonsgegevens worden niet langer bewaard dan noodzakelijk en passend voor de doeleinden waarvoor de gegevens worden verwerkt gedurende de periode die is gespecificeerd in de gegevensbeschermingsmededelingen, de privacyverklaringen of het register van de GO BBI. (9) De interne voorschriften zijn van toepassing op alle verwerkingen door de GO BBI in het kader van haar administratieve onderzoeken, tuchtprocedures, voorbereidende activiteiten in verband met mogelijke, bij OLAF aangemelde onregelmatigheden, klokkenluidersprocedures, (formele en informele) procedures voor gevallen van intimidatie, verwerking van interne en externe klachten, interne audits, de onderzoeken die worden uitgevoerd door de functionaris voor gegevensbescherming overeenkomstig artikel 45, lid 2, van Verordening (EU) 2018/1725 en (IT-)veiligheidsonderzoeken die intern of met externe betrokkenheid (bijvoorbeeld CERT-EU) worden behandeld. (10) De interne voorschriften zijn van toepassing op verwerkingen die vóór inleiding van voornoemde procedures plaatsvonden, tijdens deze procedures, en tijdens het toezicht op de follow-up van de uitkomst van deze procedures. De interne voorschriften omvatten ook bijstand door de GO BBI aan en haar samenwerking met nationale autoriteiten en internationale organisaties buiten het kader van haar administratieve onderzoeken. (11) In gevallen waarop deze interne regels van toepassing zijn, moet de GO BBI motiveren waarom de beperkingen strikt noodzakelijk en evenredig zijn in een democratische samenleving en de wezenlijke inhoud van de grondrechten en fundamentele vrijheden eerbiedigen. (12) Binnen dit kader is de GO BBI ertoe gehouden om, voor zover mogelijk, de grondrechten van de betrokkenen te respecteren tijdens de bovengenoemde procedures, in het bijzonder het recht op informatieverstrekking, inzage en rectificatie, het recht op wissing, de beperking van verwerking, het recht van mededeling van een inbreuk in verband met persoonsgegevens aan de betrokkene of vertrouwelijkheid van communicatie, zoals verankerd in Verordening (EU) 2018/1725. (13) De GO BBI kan echter worden verplicht de informatie aan de betrokkene en andere rechten van de betrokkene te beperken om in het bijzonder haar eigen onderzoeken en onderzoeken en procedures van andere overheidsinstanties te beschermen, evenals de rechten van andere personen in verband met haar onderzoeken of andere procedures. (14) De GO BBI kan dus de informatie beperken met het oog op de bescherming van het onderzoek en de grondrechten en fundamentele vrijheden van andere betrokkenen. (15) De GO BBI controleert periodiek of de voorwaarden die de beperking rechtvaardigen van toepassing zijn en heft de beperking op zodra dit niet langer het geval is. (16) De verwerkingsverantwoordelijke dient de functionaris voor gegevensbescherming op het moment van de opschorting en tijdens de herzieningen op de hoogte te stellen, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied 1.   Dit besluit bevat voorschriften betreffende de voorwaarden waaronder de GO BBI in het kader van haar in lid 2 beschreven procedures de toepassing kan beperken van de in de artikelen 14 tot en met 21, 35 en 36 vervatte rechten, alsmede van artikel 4, in overeenstemming met artikel 25 van Verordening (EU) 2018/1725. 2.   In het kader van de administratieve werking van de GO BBI is dit besluit van toepassing op de verwerking van persoonsgegevens door het programmabureau voor de volgende doeleinden: het instellen van administratieve onderzoeken, het inleiden van tuchtprocedures, het verrichten van voorbereidende activiteiten in verband met mogelijke, bij OLAF aangemelde onregelmatigheden, het verwerken van klokkenluidersprocedures, het verwerken van (formele en informele) procedures in verband met intimidatie, het verwerken van interne en externe klachten, het uitvoeren van interne audits en het uitvoeren van onderzoek via de functionaris voor gegevensbescherming in overeenstemming met artikel 45, lid 2, van Verordening (EU) 2018/1725 en (IT-)veiligheidsonderzoeken die intern of met externe betrokkenheid (bijvoorbeeld CERT-EU) worden behandeld. 3.   De betreffende gegevenscategorieën zijn harde gegevens (“objectieve” gegevens zoals identificatiegegevens, contactgegevens, professionele gegevens, administratieve gegevens, gegevens uit specifieke bronnen, elektronische communicatie- en verkeersgegevens) en zachte gegevens (“subjectieve” gegevens over een specifieke zaak zoals bewijsvoering, gedragsmatige gegevens, beoordelingen, prestatie- en gedragsgegevens en gegevens met betrekking tot of naar voren gebracht in verband met het onderwerp van de procedure of activiteit). 4.   Waar de GO BBI haar verplichtingen met betrekking tot de rechten van betrokkenen uit hoofde van Verordening (EU) 2018/1725 vervult, onderzoekt zij of een van de in deze verordening vastgestelde uitzonderingen van toepassing is. 5.   Onder voorbehoud van de voorwaarden van dit besluit kunnen de beperkingen van toepassing zijn op de volgende rechten: informatieverstrekking aan betrokkenen, recht op toegang, rectificatie, wissing, beperking van de verwerking, mededeling van een inbreuk in verband met de persoonsgegevens aan de betrokkene of vertrouwelijkheid van communicatie. Artikel 2 Identiteit van de verwerkingsverantwoordelijke De verwerkingsverantwoordelijke is de GO BBI, vertegenwoordigd door haar uitvoerend directeur, die de functie van verwerkingsverantwoordelijke kan delegeren. Betrokkenen worden geïnformeerd over de gedelegeerde verantwoordelijke door middel van mededelingen of aantekeningen die op de website en/of het intranet van de GO BBI worden gepubliceerd. Artikel 3 Specificatie van waarborgen 1.   De GO BBI voorziet de volgende waarborgen die zijn gericht op het voorkomen van misbruik of onbevoegde toegang of overdracht van persoonsgegevens ( 4 ) : a) papieren documenten worden bewaard in beveiligde kasten en zijn alleen toegankelijk voor bevoegd personeel; b) alle elektronische gegevens worden opgeslagen in een beveiligde IT-toepassing volgens de beveiligingsnormen van de GO BBI, evenals in specifieke elektronische mappen die alleen toegankelijk zijn voor bevoegd personeel. Passende toegangsniveaus worden individueel toegekend; c) de database wordt beveiligd met een wachtwoord via één enkel aanmeldsysteem en wordt automatisch verbonden met het ID en het wachtwoord van de gebruiker. Het is strikt verboden om gebruikers te vervangen. E-records worden veilig bewaard om de vertrouwelijkheid en privacy van de gegevens te waarborgen; d) alle personen die toegang hebben tot de gegevens, zijn gebonden door geheimhoudingsplicht. 2.   De in artikel 1, lid 3, bedoelde persoonsgegevens worden niet langer bewaard dan noodzakelijk en passend is voor de doeleinden waarvoor de gegevens worden verwerkt. In geen geval worden zij langer bewaard dan de retentieperiode die is aangegeven in de gegevensbeschermingsmededelingen, de privacyverklaringen of het register vermeld in artikel 6. 3.   Wanneer de GO BBI overweegt een beperking in te stellen, wordt het risico voor de rechten en vrijheden van de betrokkene in het bijzonder afgewogen tegen het risico voor de rechten en vrijheden van andere betrokkenen en het risico van teloorgang van het effect van de onderzoeken of procedures van de GO BBI, bijvoorbeeld door het vernietigen van bewijsmateriaal. De risico’s voor de rechten en vrijheden van de betrokkene hebben voornamelijk betrekking op, maar zijn niet beperkt tot, reputatieschade en het recht zich te verdedigen en gehoord te worden. Artikel 4 Beperkingen 1.   De GO BBI zal elke beperking uitsluitend toepassen om het volgende te waarborgen: a) de nationale veiligheid, de openbare veiligheid of de defensie van de lidstaten; b) de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, met inbegrip van de bescherming tegen en de voorkoming van gevaren voor de openbare veiligheid; c) andere belangrijke doelstellingen van algemeen belang van de Unie of van een lidstaat, met name de doelstellingen van het gemeenschappelijk buitenlands en veiligheidsbeleid van de Unie of een belangrijk economisch of financieel belang van de Unie of van een lidstaat, met inbegrip van monetaire, budgettaire en fiscale aangelegenheden, volksgezondheid en sociale zekerheid; d) de interne veiligheid van de instellingen en organen van de Unie, met inbegrip van die van hun elektronische communicatienetwerken; e) de voorkoming, het onderzoek, de opsporing en de vervolging van schendingen van de beroepscodes voor gereglementeerde beroepen; f) toezichts-, inspectie- of regelgevingstaken die verband houden, al is het incidenteel, met de uitoefening van het openbaar gezag in de gevallen als bedoeld onder a), b) en c); g) de bescherming van de betrokkene of van de rechten en vrijheden van anderen; h) de inning van civielrechtelijke vorderingen. 2.   Voor de specifieke toepassing van de in lid 1 hiervoor beschreven doelen kan de GO BBI in de volgende omstandigheden beperkingen toepassen: a) met betrekking tot persoonsgegevens die worden uitgewisseld met de diensten van de Commissie of met andere instellingen, organen, agentschappen en bureaus van de Unie: — indien een dergelijk(e) dienst van de Commissie of instelling, orgaan of agentschap van de Unie het recht heeft de uitoefening van de in de lijst opgenomen rechten te beperken op grond van andere handelingen als bedoeld in artikel 25 van Verordening (EU) 2018/1725 of in overeenstemming met hoofdstuk IX van die verordening of met de oprichtingshandelingen van andere instellingen, organen, agentschappen en bureaus van de Unie; — wanneer het doeleinde van een dergelijke beperking door die dienst van de Commissie, of die instelling, dat orgaan of dat agentschap van de Unie in gevaar komt als de GO BBI niet een soortgelijke beperking toepast met betrekking tot diezelfde persoonsgegevens; b) met betrekking tot de persoonsgegevens die worden uitgewisseld met de bevoegde autoriteiten van de lidstaten: — indien die bevoegde autoriteiten van de lidstaten het recht hebben de uitoefening van de in de lijst opgenomen rechten te beperken op grond van handelingen als bedoeld in artikel 23 van Verordening (EU) 2016/679 van het Europees Parlement en de Raad ( 5 ) , of krachtens nationale maatregelen ter omzetting van artikel 13, lid 3, artikel 15, lid 3, of artikel 16, lid 3, van Richtlijn (EU) 2016/680 van het Europees Parlement en de Raad ( 6 ) ; — indien het doel van een dergelijke beperking door die bevoegde autoriteit in gevaar zou worden gebracht als de GO BBI niet een gelijkwaardige beperking voor dezelfde persoonsgegevens zou toepassen; c) met betrekking tot persoonsgegevens die worden uitgewisseld met derde landen of internationale organisaties, indien er duidelijk bewijs is dat de uitoefening van deze rechten en verplichtingen de samenwerking van de GO BBI met derde landen of internationale organisaties bij de uitvoering van haar taken naar verwachting in gevaar brengt. Alvorens beperkingen op te leggen in de situaties als bedoeld in de eerste alinea, onder a) en b), raadpleegt de GO BBI de betrokken diensten van de Commissie, instellingen, organen of instanties van de Unie of de bevoegde autoriteiten van de lidstaten, tenzij het voor de GO BBI duidelijk is dat een van de in die punten genoemde handelingen de toepassing van een beperking toelaat. Artikel 5 Beperkingen op de rechten van de betrokkenen 1.   In naar behoren gemotiveerde gevallen en onder de in dit besluit vastgestelde voorwaarden kan de verwerkingsverantwoordelijke, indien nodig en evenredig, de volgende rechten beperken in het kader van de in lid 2 hieronder genoemde verwerkingen: a) het recht op informatie, b) het recht op toegang, c) het recht op rectificatie, wissing en beperking van verwerking, d) het recht op mededeling van een inbreuk in verband met persoonsgegevens aan de betrokkene, e) het recht op vertrouwelijkheid van elektronische communicatie. 2.   Overeenkomstig artikel 25, lid 2, onder a), van Verordening (EU) 2018/1725 kan de verwerkingsverantwoordelijke in naar behoren gemotiveerde gevallen en onder de in dit besluit vastgestelde voorwaarden beperkingen toepassen in het kader van de volgende verwerkingen: a) het uitvoeren van administratieve onderzoeken en tuchtprocedures, b) voorbereidende activiteiten in verband met mogelijke onregelmatigheden die bij OLAF werden gemeld, c) klokkenluidersprocedures, d) (formele en informele) procedures voor gevallen van intimidatie ( 7 ) , e) het verwerken van interne en externe klachten, f) interne audits, g) de door de functionaris voor gegevensbescherming overeenkomstig artikel 45, lid 2, van Verordening (EU) 2018/1725 verrichte onderzoeken, h) (IT-)veiligheidsonderzoeken die intern of met externe betrokkenheid (bijvoorbeeld van CERT-EU) worden behandeld, i) in het kader van subsidiebeheer of een aanbestedingsprocedure, na de uiterste termijn voor indiening van de oproepen tot het indienen van voorstellen of de inschrijvingen voor aanbestedingen ( 8 ) . De beperking blijft van toepassing zolang de redenen daarvoor blijven bestaan. 3.   Wanneer de GO BBI de toepassing van de in lid 1 bedoelde rechten geheel of gedeeltelijk beperkt, neemt zij de in de artikelen 6 en 7 van dit besluit genoemde stappen. 4.   Wanneer betrokkenen, in overeenstemming met artikel 17 van Verordening (EU) 2018/1725, verzoeken om inzage in hun verwerkte persoonsgegevens in verband met een of meer specifieke gevallen of in verband met een bepaalde verwerking, beperkt de GO BBI haar beoordeling van het verzoek tot deze persoonsgegevens. Artikel 6 Noodzaak en evenredigheid van beperkingen 1.   Elke in artikel 5 vermelde beperking is noodzakelijk en evenredig, waarbij rekening wordt gehouden met de risico’s voor de rechten en vrijheden van betrokkenen en de essentie van de fundamentele rechten en vrijheden in een democratische samenleving onverlet wordt gelaten. 2.   Als een beperking wordt overwogen, wordt een noodzakelijkheids- en evenredigheidsonderzoek verricht op basis van deze voorschriften. Dit onderzoek wordt ook uitgevoerd in het kader van de periodieke herziening, na de beoordeling of de feitelijke en juridische redenen voor een beperking nog steeds van toepassing zijn. Ieder geval wordt voor verantwoordingsdoeleinden gedocumenteerd in een interne beoordelingsnota. 3.   Beperkingen zijn tijdelijk en worden opgeheven zodra de omstandigheden die deze rechtvaardigen, niet meer van toepassing zijn. Dit geldt in het bijzonder wanneer wordt geoordeeld dat de uitoefening van het beperkte recht niet langer het effect van de opgelegde beperking zou opheffen of de rechten of vrijheden van andere betrokkenen zou schaden. De GO BBI herziet de toepassing van de beperking om de zes maanden vanaf de vaststelling ervan en bij de afsluiting van de enquête, de procedure of het onderzoek in kwestie. Daarna controleert de verwerkingsverantwoordelijke iedere zes maanden of het nodig is om de beperkingen te handhaven. 4.   Indien de GO BBI de in artikel 5 van dit besluit genoemde beperkingen geheel of gedeeltelijk toepast, registreert zij de redenen voor de beperking en de rechtsgrond in overeenstemming met lid 1 hierboven, met inbegrip van een beoordeling van de noodzaak en evenredigheid van de beperking. De aantekening en, indien van toepassing, de documenten met onderliggende feitelijke en juridische elementen worden geregistreerd. Ze worden desgevraagd aan de Europese Toezichthouder voor gegevensbescherming beschikbaar gesteld. Artikel 7 Informatieplicht 1.   In de op haar website en/of intranet gepubliceerde gegevensbeschermingsmededelingen, privacyverklaringen of het register in de zin van artikel 31 van Verordening (EU) 2018/1725, waarmee betrokkenen worden geïnformeerd over hun rechten in het kader van een gegeven procedure, neemt de GO BBI informatie op over mogelijke beperkingen van deze rechten. Er wordt aangegeven welke rechten kunnen worden beperkt, de redenen daarvan en de potentiële duur. Onverminderd het bepaalde in artikel 6, lid 4, stelt de GO BBI, indien dit evenredig is, alle betrokkenen die bij de specifieke verwerking betrokken zijn, onverwijld individueel in kennis van hun rechten met betrekking tot bestaande of toekomstige beperkingen, zonder onnodige vertraging en in schriftelijke vorm. 2.   Wanneer de GO BBI de in artikel 5 vastgelegde rechten geheeld of gedeeltelijk beperkt, stelt zij de betrokkene op de hoogte van de opgelegde beperking, van de belangrijkste redenen daarvoor, en van de mogelijkheid om een klacht in te dienen bij de Europese Toezichthouder voor gegevensbescherming of om een beroep in te stellen bij het Hof van Justitie van de Europese Unie. De verstrekking van de in de lid 2 hierboven bedoelde informatie kan worden opgeschort, achterwege gelaten of geweigerd als daardoor het effect van de beperking overeenkomstig artikel 25, lid 8, van Verordening (EU) 2018/1725 verloren zou gaan. Artikel 8 Evaluatie door de functionaris voor gegevensbescherming 1.   De GO BBI informeert haar functionaris voor gegevensbescherming (Data Protection Officer — “DPO”) onverwijld wanneer de verwerkingsverantwoordelijke de toepassing van rechten van betrokkenen beperkt of de beperking verlengt overeenkomstig dit besluit. De verwerkingsverantwoordelijke geeft de DPO toegang tot het dossier met de beoordeling van de noodzaak en evenredigheid van de beperking en legt daarbij ook de datum vast waarop de functionaris werd geïnformeerd. 2.   De DPO kan de verwerkingsverantwoordelijke schriftelijk verzoeken de toepassing van de beperkingen opnieuw te beoordelen. De verwerkingsverantwoordelijke stelt de DPO schriftelijk in kennis van de uitkomst van de gevraagde herbeoordeling. 3.   De DPO wordt betrokken bij de gehele procedure. De verwerkingsverantwoordelijke informeert de DPO wanneer de beperking is opgeheven. Artikel 9 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 26 maart 2020. Voor de raad van bestuur van de GO BBI Mat QUAEDVLIEG De voorzitter van de raad van bestuur ( 1 ) PB L 295 van 21.11.2018, blz. 39 . ( 2 ) PB L 169 van 7.6.2014, blz. 130 . ( 3 ) In gevallen van gedeelde verantwoordelijkheid worden gegevens verwerkt overeenkomstig de middelen en doeleinden die zijn vastgesteld in de betreffende regeling tussen de gezamenlijke verwerkingsverantwoordelijken, zoals gedefinieerd in artikel 28 van Verordening (EU) 2018/1725. ( 4 ) Deze lijst is niet uitputtend. ( 5 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 6 ) Richtlijn (EU) 2016/680 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens door bevoegde autoriteiten met het oog op de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, en betreffende het vrije verkeer van die gegevens en tot intrekking van Kaderbesluit 2008/977/JBZ van de Raad ( PB L 119 van 4.5.2016, blz. 89 ). ( 7 ) Deze verwerking is niet van toepassing op artikel 5, lid 1, onder d). ( 8 ) Deze verwerking is uitsluitend van toepassing op artikel 5, lid 1, onder c).",
  "source": "EUR LEX"
}