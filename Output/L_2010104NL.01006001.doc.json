{
  "url": "http://www.w3.org/1999/xhtml\">",
  "content": "L_2010104NL.01006001.xml 24.4.2010 NL Publicatieblad van de Europese Unie L 104/60 BESLUIT VAN DE COMMISSIE van 23 april 2010 betreffende de financiering van het werkprogramma 2010 inzake opleiding op het gebied van voedsel- en voederveiligheid en de gezondheid en het welzijn van dieren in het kader van het programma „Betere opleiding voor veiliger voedsel” (2010/230/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 1 ) (hierna het „Financieel Reglement” genoemd), en met name op artikel 75, Gelet op Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 2 ) (hierna de „uitvoeringsvoorschriften” genoemd), en met name op artikel 90, Gelet op Verordening (EG) nr. 58/2003 van de Raad van 19 december 2002 tot vaststelling van het statuut van de uitvoerende agentschappen waaraan bepaalde taken voor het beheer van communautaire programma’s worden gedelegeerd ( 3 ) , en met name op artikel 12, lid 3, Gelet op Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( 4 ) , en met name op artikel 66, lid 1, onder b) en c), Overwegende hetgeen volgt: (1) In Verordening (EG) nr. 882/2004 worden algemene voorschriften vastgesteld voor de uitvoering van officiële controles op de naleving van voorschriften die in het bijzonder zijn gericht op het voorkomen, wegnemen of tot een aanvaardbaar niveau terugbrengen van risico’s voor mens en dier en het zorgen voor eerlijke praktijken in de handel in levensmiddelen en diervoeders en het beschermen van de belangen van de consument. Artikel 51 van die verordening bepaalt dat de Commissie opleidingen kan organiseren voor het personeel van de bevoegde autoriteiten in de lidstaten dat belast is met de in die verordening bedoelde officiële controles. Aan die opleidingen kan worden deelgenomen door controlepersoneel uit derde landen, met name uit ontwikkelingslanden. In deze cursussen kan met name aandacht worden besteed aan EU-wetgeving inzake diervoeders en levensmiddelen en de voorschriften inzake diergezondheid en dierenwelzijn. (2) Het programma „Betere opleiding voor veiliger voedsel” is ingevoerd door de Commissie, om de in Verordening (EG) nr. 882/2004 vastgestelde doelen te bereiken. In Mededeling COM(2006) 519 definitief van de Commissie ( 5 ) worden mogelijkheden voor de toekomstige organisatie van opleidingen verkend. (3) Daarom moet het werkprogramma 2010 voor de uitvoering van het programma „Betere opleiding voor veiliger voedsel” worden goedgekeurd. (4) Bij Besluit 2004/858/EG van de Commissie van 15 december 2004 tot oprichting van een uitvoerend agentschap, genaamd het „Agentschap voor het volksgezondheidsprogramma”, voor het beheer van de communautaire maatregelen op het gebied van de volksgezondheid overeenkomstig Verordening (EG) nr. 58/2003 van de Raad ( 6 ) , is het Uitvoerend Agentschap voor gezondheid en consumenten (hierna „het Agentschap” genoemd) opgericht. (5) Bovendien zijn bij Besluit C(2008) 4943 van de Commissie van 9 september 2008 bepaalde taken in verband met het beheer en de uitvoering van de opleidingsmaatregelen op het gebied van voedselveiligheid overeenkomstig Verordening (EG) nr. 882/2004 aan het Agentschap gedelegeerd. Daarom moet voor 2010 een exploitatiesubsidie aan het Agentschap worden toegekend om activiteiten in verband met het programma „Betere opleiding voor veiliger voedsel” te financieren. (6) Aangezien het werkprogramma 2010 een voldoende gedetailleerd kader is, vormt dit besluit een financieringsbesluit in de zin van artikel 90 van de uitvoeringsvoorschriften. (7) Voor de uitvoering van dit besluit wordt de term „belangrijke wijziging” omschreven in de zin van artikel 90, lid 4, van de uitvoeringsvoorschriften. (8) Overeenkomstig artikel 83 van Verordening (EG, Euratom) nr. 1605/2002 moet tot betaalbaarstelling, afgifte van betalingsopdrachten en betaling van uitgaven worden overgegaan binnen de in de uitvoeringsvoorschriften vastgestelde termijnen. In deze voorschriften worden tevens de voorwaarden aangegeven waaronder te laat betaalde crediteuren recht hebben op achterstandsrente ten laste van het begrotingsonderdeel dat de hoofdsom van de betrokken uitgaven draagt. (9) Daarom moet dit besluit voorschriften verschaffen over de betaling van achterstandsrente voor te late betalingen in verband met acties die in het werkprogramma 2010 zijn opgenomen, HEEFT HET VOLGENDE BESLUIT VASTGESTELD: Artikel 1 Het in de bijlage opgenomen werkprogramma voor de uitvoering in 2010 van het programma „Betere opleiding voor veiliger voedsel” wordt goedgekeurd. Dit besluit vormt een financieringsbesluit in de zin van artikel 75 van het Financieel Reglement. Artikel 2 1.   Het totale bedrag van de financiële bijdrage van de Commissie voor de uitvoering van het werkprogramma bedraagt 15 370 000 EUR, te financieren uit de onderstaande begrotingsonderdelen van de algemene begroting van de Europese Unie voor 2010: a) : begrotingsonderdeel nr. 17 04 07 01 : 14 000 000 EUR b) : begrotingsonderdeel nr. 17 01 04 05 : 260 000 EUR c) : begrotingsonderdeel nr. 17 01 04 31 : 1 110 000 EUR 2.   Het in lid 1, onder c), vastgestelde bedrag wordt betaald aan het Uitvoerend Agentschap voor gezondheid en consumenten en vormt een exploitatiesubsidie. 3.   Achterstandsrente voor te late betalingen kan ook worden betaald uit dezelfde begrotingsonderdelen, overeenkomstig artikel 83 van Verordening (EG, Euratom) nr. 1605/2002. Artikel 3 Gecumuleerde wijzigingen in de toewijzingen voor de onder het werkprogramma vallende specifieke acties die niet meer bedragen dan 20 % van de maximale financiële bijdrage, als bedoeld in artikel 2, lid 1, worden niet als belangrijk beschouwd in de zin van artikel 90, lid 4, van Verordening (EG, Euratom) nr. 2342/2002, mits zij de aard en de doelstelling van het werkprogramma niet significant aantasten. De ordonnateur mag deze wijzigingen goedkeuren overeenkomstig de beginselen van goed financieel beheer en evenredigheid. Gedaan te Brussel, 23 april 2010. Voor de Commissie De voorzitter José Manuel BARROSO ( 1 ) PB L 248 van 16.9.2002, blz. 1 . ( 2 ) PB L 357 van 31.12.2002, blz. 1 . ( 3 ) PB L 11 van 16.1.2003, blz. 1 . ( 4 ) PB L 165 van 30.4.2004, blz. 1 . ( 5 ) SEC(2006) 1163 en SEC(2006) 1164 van 20.9.2006. ( 6 ) PB L 369 van 16.12.2004, blz. 73 . BIJLAGE Werkprogramma 2010 inzake opleiding op het gebied van voedsel- en voederveiligheid en de gezondheid en het welzijn van dieren in het kader van het programma „Betere opleiding voor veiliger voedsel” 1.1. Inleiding Dit werkprogramma omvat drie uitvoeringsmaatregelen voor 2010. Op basis van de in Verordening (EG) nr. 882/2004 vastgelegde doelstellingen zijn de verdeling van de begrotingsmiddelen en de hoofdacties als volgt: 1.2. Aanbesteding (uitgevoerd in direct gecentraliseerd beheer): 1.2.1. Opleiding: externe contracten voor de uitvoering van het opleidingsprogramma 14 000 000 EUR 1.2.2. Opleiding: jaarverslag, IT-apparatuur en -hulpmiddelen, promotiemateriaal, informatie- en communicatievoorzieningen 260 000 EUR 1.3. Overige acties: Exploitatiesubsidie voor het Uitvoerend Agentschap voor gezondheid en consumenten 1 110 000 EUR TOTAAL 15 370 000 EUR 1.2. Gunning van aanbestedingen De totale in 2010 voor aanbestedingscontracten uitgetrokken begrotingsmiddelen bedragen 14 000 000 EUR. 1.2.1. Opleiding: externe contracten voor de uitvoering van het scholingsprogramma RECHTSGRONDSLAG Verordening (EG) nr. 882/2004, en met name artikel 51 en artikel 66, lid 1, onder b). BEGROTINGSONDERDEEL Begrotingsonderdeel: 17 04 07 01. INDICATIEF AANTAL EN TYPE VOORGENOMEN CONTRACTEN Voor elk van de hieronder bedoelde technische kwesties zullen één of meer specifieke dienstencontracten worden gesloten. Er zullen naar schatting circa 17 dienstencontracten worden gesloten. De externe contractanten worden voornamelijk betrokken bij de organisatorische en logistieke aspecten van de opleidingsactiviteiten. ONDERWERP VAN DE VOORGENOMEN CONTRACTEN (INDIEN MOGELIJK) In 2010 zal de opleidingsactie betrekking hebben op de volgende onderwerpen: — veterinaire controles en controles op voedsel- en voederveiligheid in grensinspectieposten (lucht- en zeehavens en wegen/spoorwegen); — zoönosen en microbiologische criteria bij levensmiddelen; — dierenwelzijn; — gewasbeschermingsmiddelen; — wetgeving inzake diervoeder: nadruk op voorschriften voor diervoederhygiëne; — preventie, bestrijding en uitroeiing van overdraagbare spongiforme encefalopathieën; — controles op producten van niet-dierlijke oorsprong bij de invoer; — kwaliteitsregelingen van de Europese Unie (biologische landbouw en geografische aanduidingen); — interne audit van officiële controlesystemen; — ondersteuning voor controles door de Unie in lidstaten en derde landen; — RASFF/TRACES in derde landen; — ggo-analyse; — levensmiddelenwetgeving van de Europese Unie en voorschriften voor de invoer van levensmiddelen; — diagnose en bestrijding van hoogpathogene aviaire influenza en andere dierziekten; — andere kwesties in verband met de gezondheid en het welzijn van dieren, voeder- en voedselveiligheid, samenwerking met andere internationale organisaties inzake opleidingen op het gebied van voedselveiligheid en studies, conferenties en beoordelingen. UITVOERING 13 320 000 EUR (financiering van voedselveiligheidsmaatregelen uit hoofde van Verordening (EG) nr. 882/2004) wordt beheerd en besteed door het Uitvoerend Agentschap voor gezondheid en consumenten (Besluit 2008/544/EG van de Commissie ( 1 ) ). De resterende 680 000 EUR zal door de Commissie worden gebruikt voor de financiering van het programma inzake ggo’s en van studies, conferenties en beoordelingen. INDICATIEF TIJDSCHEMA VOOR DE START VAN DE AANBESTEDINGSPROCEDURE Ongeveer tussen april en juni, zodat de contracten worden ondertekend in 2010. INDICATIEF BEDRAG VAN DE AANBESTEDINGEN 14 000 000 EUR. 1.2.2. Opleidingen: jaarverslag, IT-apparatuur en -hulpmiddelen, promotiemateriaal, informatie- en communicatievoorzieningen RECHTSGRONDSLAG Verordening (EG) nr. 882/2004, en met name artikel 66, lid 1, onder c). BEGROTINGSONDERDEEL Begrotingsonderdeel 17 01 04 05. INDICATIEF AANTAL EN TYPE VOORGENOMEN CONTRACTEN Er zullen naar schatting circa 3 dienstencontracten worden gesloten. ONDERWERP VAN DE VOORGENOMEN CONTRACTEN (INDIEN MOGELIJK) De met deze begroting te financieren acties zijn gericht op het inrichten van de opleidingsprogramma’s, IT- en e-learningapparatuur en -hulpmiddelen, alsmede promotiemateriaal, informatie- en communicatievoorzieningen. UITVOERING Deze actie wordt rechtstreeks uitgevoerd door DG SANCO. INDICATIEF TIJDSCHEMA VOOR DE START VAN DE AANBESTEDINGSPROCEDURE Ongeveer tussen april en september. INDICATIEF BEDRAG VAN DE AANBESTEDINGEN 260 000 EUR. 1.3. Overige acties: Exploitatiesubsidie voor het Uitvoerend Agentschap voor gezondheid en consumenten RECHTSGRONDSLAG Verordening (EG) nr. 58/2003, en met name artikel 12, lid 3 BEGROTINGSONDERDEEL Begrotingsonderdeel 17 01 04 31. BEDRAG 1 110 000 EUR. BESCHRIJVING EN DOEL VAN DE UITVOERINGSMAATREGEL Deze begroting financiert de exploitatiesubsidie van het agentschap voor 2010 in verband met de programma’s onder „FV-rubriek 2”. Begrotingsonderdeel 17 01 04 31 financiert de exploitatiesubsidie van het Agentschap voor 2010 voor het gedeelte met betrekking tot het programma „Betere opleiding voor veiliger voedsel”. Overeenkomstig artikel 12, lid 3, van Verordening (EG) nr. 58/2003 moet de exploitatiesubsidie in mindering worden gebracht op de financiële toewijzing van de programma’s van de Unie die door het Agentschap worden beheerd. In de begroting 2010 zijn voor de aan het Agentschap te betalen subsidie twee afzonderlijke begrotingsonderdelen gecreëerd, één voor de programma’s onder rubriek 2 en één voor de programma’s onder rubriek 3b van de Financiële vooruitzichten. ( 1 ) PB L 173 van 3.7.2008, blz. 27 .",
  "source": "EUR LEX"
}