{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993Y0420(01):NL:HTML\">",
  "content": "EUR-Lex - 31993Y0420(01) - NL Avis juridique important | 31993Y0420(01) Resolutie van de Raad van 5 april 1993 betreffende toekomstige maatregelen op het gebied van de etikettering van produkten in het belang van de consument Publicatieblad Nr. C 110 van 20/04/1993 blz. 0001 - 0002 RESOLUTIE VAN DE RAAD van 5 april 1993 betreffende toekomstige maatregelen op het gebied van de etikettering van produkten in het belang van de consument (93/C 110/01) DE RAAD VAN DE EUROPESE GEMEENSCHAPPEN, 1.Gelet op het Verdrag tot oprichting van de Europese Economische Gemeenschap, 2.Overwegende dat het voor een doeltreffende werking van de sinds 1 januari 1993 ingevoerde interne markt noodzakelijk is dat alle betrokken partijen, ook de individuele consument, vertrouwen hebben in de werking van die markt en er ten volle van  profiteren; 3.Overwegende dat de Raad in zijn resolutie van 9 november 1989 betreffende toekomstige prioriteiten voor de stimulering van het beleid inzake consumentenbescherming (1) overeenkomstig zijn resoluties van 14 april 1975 en 19 mei 1981 onder meer het  streven naar een Gemeenschapskader voor het verstrekken van informatie over produkten via de etikettering als prioriteit heeft aangewezen; 4.Overwegende dat in de resolutie van de Raad van 13 juli 1992 betreffende toekomstige prioriteiten voor de ontwikkeling van het beleid inzake consumentenbescherming (2) onderstreept wordt dat de consument vertrouwen moet krijgen in de werking van de  ongedeelde markt en dat de vrijheid van de consument om te kiezen uit een groot aanbod van goederen en diensten moet worden gewaarborgd door betere voorlichting en doorzichtigheid; dat in die resolutie wordt aangedrongen op verdere maatregelen op het  gebied van doorzichtigheid en voorlichting, onder meer met betrekking tot verdere harmonisatie van de etikettering; 5.Overwegende dat verscheidene recente onderzoekingen hebben aangetoond dat de consumenten grote waarde hechten aan voorlichting via etikettering en dat het merendeel het noodzakelijk acht dat in alle Lid-Staten dezelfde soort informatie over specifieke  produkten wordt verstrekt; 6.Overwegende dat de reeds door de Raad aangenomen wetgeving gedetailleerde voorschriften bevat voor bepaalde produkten terwijl de voorschriften voor andere produkten ontoereikend zijn of zelfs ontbreken; 7.Overwegende dat het gevaar bestaat dat er door de huidige uiteenlopende nationale voorschriften inzake etikettering binnen de Gemeenschap handelsbelemmeringen ontstaan waardoor de werking van de interne markt wordt verstoord; HERHAALT dat etikettering een belangrijke maatregel vormt om tot betere voorlichting en doorzichtigheid voor de consument te komen en om te zorgen voor een harmonisch functioneren van de interne markt; VERZOEKT de Commissie in overleg met de Lid-Staten en de betrokken partijen (consument, industrie, handelsorganisaties) de noodzaak en de voordelen van een voor de hele Gemeenschap geldende oplossing te onderzoeken en op deze grondslag de mogelijkheid  te bestuderen van het opzetten van een communautair kader voor etiketteringsvoorschriften; NEEMT ER NOTA VAN dat de Commissie voornemens is rekening te houden met het resultaat van haar recente consumentenonderzoek, de bestaande Gemeenschapswetgeving en de momenteel lopende besprekingen over Commissievoorstellen, de harmonisatiedoelstelling,  het subsidiariteitsbeginsel en het beginsel van evenredigheid, evenals de tussen consumenten, industrie en handelsorganisaties in de Lid-Staten afgesproken zelfreguleringssystemen; VERZOEKT de Commissie zich te beraden op de kwesties in de bijlage en haar conclusies zo spoedig mogelijk aan de Raad voor te leggen en ten laatste vóór juni 1994 geëigende voorstellen in te dienen. Ondertussen zou de Commissie de Raad op gezette tijden  op de hoogte moeten houden van de tussentijdse resultaten van haar studie. (1) PB nr. C 294 van 22. 11. 1989, blz. 1. (2) PB nr. C 186 van 23. 7. 1992, blz. 1.",
  "source": "EUR LEX"
}