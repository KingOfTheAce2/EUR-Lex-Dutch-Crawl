{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0553:NL:HTML\">",
  "content": "EUR-Lex - 31996D0553 - NL Avis juridique important | 31996D0553 96/553/EG: Beschikking van de Commissie van 6 september 1996 houdende vaststelling van de voorschriften voor technische en wetenschappelijke maatregelen voor de bestrijding van klassieke varkenspest en van de financiële bijdrage van de Gemeenschap (Slechts de tekst in de Duitse taal is authentiek) Publicatieblad Nr. L 240 van 20/09/1996 blz. 0015 - 0017 BESCHIKKING VAN DE COMMISSIE van 6 september 1996 houdende vaststelling van de voorschriften voor technische en wetenschappelijke maatregelen voor de bestrijding van klassieke varkenspest en van de financiële bijdrage van de Gemeenschap (Slechts de tekst in de Duitse taal is authentiek) (96/553/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 94/370/EG (2), en met name op artikel 20, Overwegende dat klassieke varkenspest een ernstige besmettelijke ziekte bij varkens is die een belemmering vormt voor de handel in levende varkens, varkensvlees en bepaalde varkensvleesprodukten; Overwegende dat klassieke varkenspest in bepaalde gebieden van de Gemeenschap nog steeds voorkomt; Overwegende dat de Gemeenschap in het kader van Richtlijn 80/217/EEG van de Raad van 22 januari 1980 tot vaststelling van gemeenschappelijke maatregelen ter bestrijding van klassieke varkenspest (3), laatstelijk gewijzigd bij de Akte van Toetreding van Oostenrijk, Finland en Zweden, maatregelen heeft vastgesteld om klassieke varkenspest op haar grondgebied uit te roeien; Overwegende dat de Gemeenschap de nodige technische en wetenschappelijke maatregelen vaststelt om ervoor te zorgen dat in de communautaire wetgeving rekening wordt gehouden met de ontwikkelingen inzake dierhouderijsystemen en nieuwe diagnostische procedures; Overwegende dat in dit verband moet worden voorzien in een financiële bijdrage van de Gemeenschap voor de uitvoering van technische en wetenschappelijke maatregelen met betrekking tot de epizoötiologie van klassieke varkenspest; Overwegende dat materiaal en gegevens, verzameld bij de recente uitbraken van klassieke varkenspest in Duitsland, beschikbaar zijn voor verder onderzoek; Overwegende dat Duitsland het initiatief heeft genomen tot een uitgebreide studie met gebruikmaking van materiaal en gegevens, verzameld bij de uitbraken van klassieke varkenspest in 1993, 1994 en 1995; Overwegende dat de Gemeenschap aan Duitsland een financiële bijdrage dient te verlenen om het Instituut voor Virologie, School voor Diergeneeskunde, in Hannover en het Instituut voor Epidemiologie in Wusterhausen in de gelegenheid te stellen verder technisch en wetenschappelijk onderzoek te verrichten; Overwegende dat, voor controledoeleinden, de artikelen 8 en 9 Verordening (EEG) nr. 729/70 van de Raad van 21 april 1970 betreffende de financiering van het gemeenschappelijk landbouwbeleid (4), laatstelijk gewijzigd bij Verordening (EEG) nr. 2048/88 (5), van toepassing zijn; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1. Teneinde te garanderen dat de communautaire wetgeving inzake de bestrijding van klassieke varkenspest bij varkens in verschillende houderijsystemen gebaseerd is op zo nauwkeurig mogelijke technische en wetenschappelijke gegevens, treft de Gemeenschap de nodige maatregelen om het belang te bepalen van de epizoötiologische gegevens die zijn verkregen bij recente uitbraken van mond- en klauwzeer en van de ontwikkelingen op het gebied van de diagnosemethoden. 2. De uit te voeren maatregelen betreffen met name een onderzoek van: a) de epizoötiologie, met name de verspreiding van het virus van klassieke varkenspest in de gebieden rond de plaats van de uitbraak; b) de maatregelen inzake ziektebestrijding en het beheer van de ziekte-uitroeiing. Artikel 2 De Gemeenschap verleent aan Duitsland financiële bijstand voor het technisch en wetenschappelijk onderzoek dat moet worden verricht door het Instituut voor Virologie, School voor Diergeneeskunde, in Hannover en het Instituut voor Epidemiologie in Wusterhausen. Artikel 3 1. Het Instituut voor Virologie, School voor Diergeneeskunde, in Hannover coördineert de taken en bevoegdheden die verband houden met de in artikel 1, lid 2, bedoelde maatregelen. 2. Het in lid 1 genoemde instituut dient uiterlijk op 1 juli 1997 een technisch interimrapport in bij de Commissie. Het rapport bevat informatie over de uitgevoerde werkzaamheden en de verkregen resultaten in het kader van deze beschikking. Artikel 4 De in artikel 2 bedoelde financiële bijstand van de Gemeenschap - bedraagt 30 % van de in de bijlage vermelde uitgaven die door Duitsland zijn gedaan; - wordt verleend voor de tenuitvoerlegging van de maatregelen als bedoeld in artikel 1, lid 2, in de periode 1 juli 1996 tot en met 31 december 1997; - wordt verleend tot een bedrag van ten hoogste 25 000 ecu. Artikel 5 De financiële bijstand van de Gemeenschap wordt betaald als volgt: - 70 % als voorschot op verzoek van Duitsland, - het saldo na overlegging van de technische en financiële bewijsstukken. Deze bewijsstukken moeten vóór 1 april 1998 worden ingediend. Artikel 6 De artikelen 8 en 9 van Verordening (EEG) nr. 729/70 zijn van overeenkomstige toepassing. Artikel 7 Deze beschikking is gericht tot de Bondsrepubliek Duitsland. Gedaan te Brussel, 6 september 1996. Voor de Commissie Franz FISCHLER Lid van de Commissie (1) PB nr. L 224 van 18. 8. 1990, blz. 19. (2) PB nr. L 168 van 2. 7. 1994, blz. 31. (3) PB nr. L 47 van 21. 2. 1980, blz. 11. (4) PB nr. L 94 van 28. 4. 1970, blz. 13. (5) PB nr. L 185 van 15. 7. 1988, blz. 1. BIJLAGE KOSTEN IN VERBAND MET DE UITVOERING VAN DE MAATREGELEN ALS BEDOELD IN ARTIKEL 1, LID 2 >RUIMTE VOOR DE TABEL>",
  "source": "EUR LEX"
}