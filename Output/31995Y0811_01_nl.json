{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995Y0811(01):NL:HTML\">",
  "content": "EUR-Lex - 31995Y0811(01) - NL Avis juridique important | 31995Y0811(01) Resolutie van het Raadgevend Comité van de Europese Gemeenschap voor Kolen en Staal betreffende het \"Groenboek voor een energiebeleid van de Europese Unie\" (Voor de EER relevante tekst) Publicatieblad Nr. C 206 van 11/08/1995 blz. 0005 - 0006 RESOLUTIE VAN HET RAADGEVEND COMITÉ VAN DE EUROPESE GEMEENSCHAP VOOR  KOLEN EN STAAL betreffende het \"Groenboek voor een energiebeleid van de Europese Unie\" (95/C  206/04) (Voor de EER relevante tekst) (Met twee onthoudingen aangenomen tijdens de  320ste zitting van 28 juni 1995) HET RAADGEVEND COMITÉ VAN DE EUROPESE GEMEENSCHAP VOOR KOLEN EN  STAAL, verheugt zich erover dat de Commissie een fundamenteel debat over energie heeft geopend, dat  bepalend is voor de gehele economie en het welzijn van de burgers van de Europese Unie. Kennis genomen hebbend van: - document COM(94) 659 def. van 11 januari 1995, getiteld \"Groenboek voor een energiebeleid van de  Europese Unie\", - de toelichtingen en commentaren van de vertegenwoordigers van de Commissie hierover tijdens de  zitting van het Raadgevend Comité van 28 juni 1995, - de resolutie van het Europees Parlement (B3-0182/93) van 15 maart 1993 over het beleid van de  Europese Gemeenschap in de kolensector, - het advies van het Economisch en Sociaal Comité over het \"Communautaire energiebeleid\" van 14 en  15 september 1994 (doc. CES 1016/94), - de conclusies van de Raad van de ministers van Energie van 1 juni 1995, wenst het een bijdrage te leveren aan de opstelling van het Witboek, waarin de richtsnoeren voor  dit communautaire energiebeleid moeten worden vastgelegd, en neemt hiertoe de volgende resolutie  aan. Het Raadgevend Comité: A. overwegende dat: - het Groenboek in de eerste plaats een verslag is van de uiteenlopende situatie op energiegebied  in de Europese Unie en dit verslag op een gunstig moment komt om de aan de Lid-Staten aan te  bevelen richtsnoeren vast te stellen, - het Groenboek op gelijke wijze van belang is voor de kolenproducenten, de handel, de gebruikers  (energie-omzetters), de werknemers en de ijzer- en staalindustrie, die een grote energieconsument  is, en dat het meer in het algemeen alle burgers van de Europese Unie aangaat, - sommige van de brandstoffen (vaste brandstoffen, aardolie, gas, kernenergie) een specifiek  gebruik hebben (kolen voor cokes, aardolie voor het vervoer, gas voor edele toepassingen in  huishoudens en industrie, kernenergie voor elektriciteit), maar dat ze allemaal van belang zijn  voor de elektriciteitsproduktie; B. vaststellend dat: - de betrouwbaarheid van de energievoorziening, naast de concurrentiepositie op wereldniveau en de  bescherming van het milieu, als een van de wezenlijke elementen van ieder energiebeleid wordt  erkend, - de vraag naar elektriciteit in de Europese Unie langzaam maar zeker zal toenemen, - de energie-afhankelijkheid van de Europese Unie thans 50  % bedraagt, maar tegen 2020 zeker tot  70  % zal zijn toegenomen, en dat het Groenboek slechts in ontoereikende mate op deze grotere  afhankelijkheid reageert, - vaste brandstoffen in het algemeen (uit de Europese Unie en geïmporteerd) zowel door de  geopolitieke diversificatie van het aanbod als door de stabiele, voorspelbare en lage  wereldmarktprijzen blijvend een belangrijk voordeel bieden op het gebied van het internationaal  concurrentievermogen en de betrouwbaarheid van de voorziening, - in het Groenboek evenwel weinig aandacht wordt besteed aan steenkool en bruinkool, terwijl het  hierbij toch gaat om de belangrijkste Europese energiebronnen en er alleen bij de invoer van  steenkool zeer weinig kans is op een onderbreking van de leveringen; C. eraan herinnerend dat: - de verhouding reserves/produktie (in jaren) voor de verschillende brandstoffen (bij het huidige  verbruiks-/produktietempo) als volgt is: >RUIMTE VOOR DE TABEL> >RUIMTE VOOR DE TABEL> - de werking van de markt op basis van op de korte  termijn gebaseerde overwegingen alleen niet voldoende is om, in het algemeen, een energiestrategie  uit te stippelen en om, in het bijzonder, te bepalen welke rol kolen daarbij moeten spelen, - er een fundamenteel verschil is tussen de betrouwbaarheid van de voorziening op lange en op korte  termijn, en investeringen op energiegebied economisch gezien alleen op de lange termijn denkbaar  zijn, - kolen een belangrijke rol spelen en zullen spelen bij de prijsmatiging op de vrije markt, - de kolenproblematiek zich niet enkel op het vraagstuk van de Europese kolen mag toespitsen en  zich op de gebruiksvoorwaarden moet richten, - het sociale aspect zeer belangrijk is in het energiebeleid, waarbij dan ook rekening moet worden  gehouden met de economische en sociale cohesie van de regio's, - er bij milieumaatregelen rekening moet worden gehouden met de kosteneffectiviteit en hierbij  eerder een afgewogen en positieve dan een negatieve benadering nodig is. Het Raadgevend Comité, al het voorgaande in aanmerking nemend, 1. VRAAGT de energiediversificatie tot een van de belangrijke doelstellingen van het energiebeleid  te maken en de rol van iedere energievorm, inclusief stromingsenergie, te erkennen, De Europese Gemeenschap MOET dan ook richtsnoeren opstellen en daarbij de convergentie van het  energiebeleid van de Lid-Staten stimuleren en een evenwichtige strategie op lange termijn  ontwikkelen, 2. BENADRUKT het belang van de nationale hulpbronnen en vraagt daarom Beschikking nr. 3632/93/EGKS  over de Staatssteun voor de kolenindustrie als instrument voor het energiebeleid te beschouwen, en  niet alleen voor de sociale en regionale impact ervan, 3. VERZOEKT de Commissie om gezien de nieuwe technische ontwikkelingen het onderzoek naar groene en  efficiënte toepassingen van kolen te intensiveren, zonder dat dit ten koste gaat van het  mijntechnisch onderzoek, dat met het oog op de arbeidsomstandigheden, de veiligheid en de  productiviteit van groot belang blijft. Er MOET dan ook worden gezorgd voor de geleidelijke  integratie van het EGKS-onderzoek in de kaderprogramma's van de Europese Unie, 4. VRAAGT dat op milieugebied geen enkele discriminerende maatregel tegen een bepaalde energievorm  wordt genomen. In dit verband dient iedere belasting en iedere aanpak die bestaat in de toepassing  van het \"de vervuiler betaalt\"-principe op de externe kosten, te worden vermeden, daar hierdoor  concurrentieverstoringen optreden zonder dat het wereldmilieu hierdoor werkelijk wordt beïnvloed.  Voor alles MOET een rationeel energiebeheer worden bevorderd, 5. VERZOEKT de Commissie de internationale samenwerking (dialoog met de producerende landen,  technologie-overdracht, bevordering van maatregelen door Europese ondernemingen in de producerende  landen) voort te zetten, gezien de toenemende energie-afhankelijkheid van de Europese Unie, 6. VRAAGT, gezien de grote invloed van de produktie van vaste brandstoffen voor bepaalde Europese  regio's, het sociale aspect te laten meewegen bij de vaststelling van het energiebeleid, 7. MEENT dat de Europese Gemeenschap een belangrijke rol op het gebied van het energiebeleid heeft,  die verder gaat dan het eigen beleid van de Lid-Staten.",
  "source": "EUR LEX"
}