{
  "url": "http://www.w3.org/1999/xhtml\"><!--",
  "content": "L_202500325NL.000101.fmx.xml Publicatieblad van de Europese Unie NL L-serie 2025/325 19.2.2025 UITVOERINGSVERORDENING (EU) 2025/325 VAN DE COMMISSIE van 18 februari 2025 tot wijziging van Uitvoeringsverordening (EU) 2023/1776 tot instelling van een definitief antidumpingrecht op melamine van oorsprong uit de Volksrepubliek China naar aanleiding van een gedeeltelijk tussentijds nieuw onderzoek op grond van artikel 11, lid 3, van Verordening (EU) 2016/1036 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie (de “basisverordening”) ( 1 ) , en met name artikel 11, lid 3, Overwegende hetgeen volgt: 1. PROCEDURE 1.1. Voorafgaande onderzoeken en geldende maatregelen (1) Naar aanleiding van een onderzoek (“het oorspronkelijke onderzoek”) heeft de Raad bij Uitvoeringsverordening (EU) nr. 457/2011 ( 2 ) (“de oorspronkelijke verordening”) definitieve antidumpingmaatregelen ingesteld op melamine van oorsprong uit de Volksrepubliek China (“de VRC” of “China”). De maatregelen werden ingesteld in de vorm van een vast recht van 415 EUR/ton op alle invoer uit de VRC, met uitzondering van de drie medewerkende Chinese producenten-exporteurs, Sichuan Golden-Elephant Sincerity Chemical Co. Ltd (“Sichuan”), Shandong Holitech Chemical Industry Co. Ltd (“Shandong”) en Henan Junhua Development Company Ltd (“Henan”), wier uitvoer werd onderworpen aan een minimuminvoerprijs (“MIP”) van 1 153 EUR/ton. (2) Bij Uitvoeringsverordening (EU) 2017/1171 van de Commissie ( 3 ) zijn deze maatregelen opnieuw ingesteld naar aanleiding van een nieuw onderzoek in verband met het vervallen van de maatregelen (“het eerste nieuwe onderzoek in verband met het vervallen van de maatregelen”). Na een tweede nieuw onderzoek in verband met het vervallen van de maatregelen (“het tweede nieuwe onderzoek in verband met het vervallen van de maatregelen”) heeft de Commissie deze maatregelen opnieuw ingesteld bij Uitvoeringsverordening (EU) 2023/1776 ( 4 ) . (3) Bij Uitvoeringsverordening (EU) 2023/2653 van de Commissie ( 5 ) en naar aanleiding van een nieuw onderzoek ten behoeve van een nieuwe exporteur op grond van artikel 11, lid 4, van de basisverordening heeft de Commissie de in overweging 2 bedoelde maatregelen gewijzigd door een minimuminvoerprijs van 1 346 EUR/ton in te stellen op de invoer van door Xinjiang Xinlianxin Energy Chemical Co. Ltd (“Xinjiang”) vervaardigde melamine van oorsprong uit de Volksrepubliek China. 1.2. Verzoek om een gedeeltelijk tussentijds nieuw onderzoek (4) Op 13 november 2023 hebben LAT Nitrogen Linz GmbH en LAT Nitrogen Piesteritz GmbH (samen LAT Nitrogen ( 6 ) ), OCI Nitrogen BV en Grupa Azoty Zaklady Azotowe Pulawy SA (“de indieners van het verzoek”) namens de bedrijfstak van de Unie voor melamine in de zin van artikel 5, lid 4, van de basisverordening een verzoek ingediend om een gedeeltelijk tussentijds nieuw onderzoek te openen van de antidumpingmaatregelen ten aanzien van de invoer van melamine van oorsprong uit de VRC, dat beperkt is tot de vorm van de maatregelen. (5) De indieners van het verzoek verzochten in het bijzonder om de vorm van de huidige maatregelen te wijzigen van een vast recht en een MIP in ad-valoremrechten, omdat de omstandigheden die de vorm van de oorspronkelijke rechten rechtvaardigden, ingrijpend en blijvend zijn veranderd; omdat andere blijvende veranderingen in de omstandigheden betekenen dat het vaste recht en de MIP niet langer geschikt zijn voor het beoogde doel, en ten slotte omdat de toepassing van een vast recht en een MIP de indieners van het verzoek ernstige schade berokkent. 1.3. Opening van een tussentijds nieuw onderzoek (6) Op 20 december 2023 heeft de Commissie door middel van een bericht in het Publicatieblad van de Europese Unie (“bericht van opening”) ( 7 ) de opening aangekondigd van een gedeeltelijk tussentijds nieuw onderzoek van de antidumpingmaatregelen die van toepassing zijn op de invoer van melamine van oorsprong uit de Volksrepubliek China, op grond van artikel 11, lid 3, van de basisverordening. (7) Het gedeeltelijke tussentijdse nieuwe onderzoek bleef beperkt tot de vorm van de maatregelen, in het bijzonder tot de vraag of het in het belang van de Unie is de thans geldende maatregelen in de vorm van een MIP en vaste rechten te handhaven. 1.4. Tijdvak van het nieuwe onderzoek en beoordelingsperiode (8) Het nieuwe onderzoek had betrekking op de periode van 1 oktober 2022 tot en met 30 september 2023 (“het tijdvak van het nieuwe onderzoek” of “TNO”). De beoordelingsperiode liep van 1 januari 2020 tot het einde van het tijdvak van het nieuwe onderzoek. 1.5. Belanghebbenden (9) In het bericht van opening werd de belanghebbenden verzocht contact met de Commissie op te nemen om aan het onderzoek mee te werken. Daarnaast heeft de Commissie specifiek de indieners van het verzoek, andere haar bekende producenten in de Unie, de haar bekende producenten-exporteurs in de VRC alsmede de autoriteiten van de VRC, de haar bekende importeurs, gebruikers, handelaren alsmede de haar bekende betrokken verenigingen op de hoogte gesteld van de opening van het onderzoek en hen uitgenodigd daaraan mee te werken. (10) De belanghebbenden zijn in de gelegenheid gesteld om opmerkingen te maken over de opening van het gedeeltelijke tussentijdse nieuwe onderzoek en een hoorzitting met de Commissie en/of de raadadviseur-auditeur in handelsprocedures aan te vragen. (11) Verscheidene partijen verzochten om een hoorzitting en dienden over de opening van het onderzoek opmerkingen in. De Commissie heeft hoorzittingen gehouden met de European Panel Federation (“EPF”), de Vereniging van Europese producenten van laminaatvloeren (“EPLF”) en de Chinese Kamer van Koophandel voor importeurs en exporteurs van metalen, mineralen en chemicaliën (“CCCMC”). De opmerkingen tijdens de hoorzitting kwamen overeen met de schriftelijke opmerkingen van deze partijen naar aanleiding van de opening van het onderzoek en worden behandeld in punt 3 van deze verordening. 1.6. Steekproeven (12) In het bericht van opening heeft de Commissie verklaard dat zij mogelijk een steekproef van producenten in de Unie en van niet-verbonden importeurs zou samenstellen overeenkomstig artikel 17 van de basisverordening. 1.6.1. Steekproef van producenten in de Unie (13) In het bericht van opening heeft de Commissie verklaard dat zij een voorlopige steekproef van drie producenten in de Unie had samengesteld, die in drie verschillende lidstaten zijn gevestigd. De Commissie stelde de steekproef samen op basis van het grootste productie in de Unie in de periode van 1 oktober 2022 tot en met 30 september 2023 dat door de producenten in de Unie was gemeld in het kader van het representativiteitsonderzoek voorafgaand aan de opening. De steekproef vertegenwoordigde 83 % van de geschatte productie van het soortgelijke product in de Unie. De Commissie heeft de belanghebbenden uitgenodigd om opmerkingen over haar voorlopige steekproef in te dienen. Er werden geen opmerkingen ontvangen en de steekproef werd representatief geacht voor de bedrijfstak van de Unie. 1.6.2. Steekproef van niet-verbonden importeurs (14) Om te kunnen beslissen of een steekproef noodzakelijk is en, zo ja, deze te kunnen samenstellen, heeft de Commissie niet-verbonden importeurs verzocht de in het bericht van opening gevraagde informatie te verstrekken. Slechts één niet-verbonden importeur, namelijk Borghi SpA, Grandate/Italië, heeft zich kenbaar gemaakt. Bijgevolg heeft de Commissie besloten dat een steekproef niet noodzakelijk was en heeft zij Borghi SpA verzocht de vragenlijst voor niet-verbonden importeurs in te vullen. 1.7. Antwoorden op de vragenlijst (15) De Commissie heeft vragenlijsten toegezonden aan de in de steekproef opgenomen producenten in de Unie, aan één niet-verbonden importeur die zich tijdens de steekproefprocedure kenbaar heeft gemaakt, en aan alle haar bekende gebruikers van melamine. Voorts werden alle toepasselijke vragenlijsten op de dag van de opening van het onderzoek ook beschikbaar gesteld op de website van DG Handel ( 8 ) . Gedurende het onderzoek heeft de Commissie de indieners van het verzoek een vragenlijst toegezonden met het verzoek om macro-economische gegevens van de bedrijfstak van de Unie te verstrekken. (16) Er werden antwoorden op de vragenlijst ontvangen van de drie in de steekproef opgenomen producenten in de Unie, één niet-verbonden importeur en vijf gebruikers, van wie er twee met elkaar verbonden zijn. 1.8. Controle (17) De Commissie heeft alle gegevens verzameld en gecontroleerd die zij nodig achtte om te bepalen of het in het belang van de Unie was om de vorm van de bestaande antidumpingmaatregelen te wijzigen. (18) Krachtens artikel 16 van de basisverordening zijn controlebezoeken ter plaatse verricht bij de volgende ondernemingen: Producenten in de Unie: — LAT Nitrogen Linz GmbH, Linz, Oostenrijk; — Grupa Azoty Zaklady Azotowe, Pulawy, Polen; — OCI Nitrogen B.V., Sittard, Nederland. Gebruikers: — Unilin B.V. en Unilin Resins B.V. (“de Unilin Group”), Wielsbeke, België. 1.9. Vervolg van de procedure (19) Op 19 december 2024 heeft de Commissie de belangrijkste feiten en overwegingen meegedeeld op basis waarvan zij voornemens was de vorm van de geldende antidumpingrechten te wijzigen. Alle partijen konden binnen een bepaalde termijn opmerkingen over de mededeling van feiten en overwegingen indienen en verzoeken te worden gehoord. (20) Er werden opmerkingen ontvangen van de indieners van het verzoek, Sichuan Golden-Elephant Sincerity Chemical Co., Ltd (“SGE”), Kronospan Polska Sp.z.o.o. (“KRP”), de Unilin Group, de CCCMC en de EPF. SGE, de Unilin Group en de EPF hebben om een hoorzitting verzocht. 2. ONDERZOCHT PRODUCT EN SOORTGELIJK PRODUCT 2.1. Onderzocht product (21) Het nieuwe onderzoek heeft betrekking op melamine (“het onderzochte product”), momenteel ingedeeld onder GN-code 2933 61 00 . (22) Melamine is een wit kristallijn poeder verkregen uit voornamelijk ureum. Het product wordt hoofdzakelijk gebruikt voor de productie van laminaten, harsen, houtlijmen, perspoeder en behandelingsproducten voor papier en textiel. 2.2. Betrokken product (23) Het betrokken product in dit onderzoek is het onderzochte product van oorsprong uit de VRC. 2.3. Soortgelijk product (24) Uit het oorspronkelijke onderzoek naar aanleiding waarvan de geldende maatregelen zijn ingesteld ( 9 ) , is gebleken dat de volgende producten dezelfde fysische en technische basiseigenschappen hebben en voor dezelfde basisdoeleinden worden gebruikt: — het betrokken product bij uitvoer naar de Unie; — het onderzochte product dat in het betrokken land (de VRC) wordt vervaardigd en daar op de binnenlandse markt wordt verkocht, alsmede — het onderzochte product dat in de Unie door de bedrijfstak van de Unie wordt geproduceerd en aldaar wordt verkocht. (25) Deze producten worden dan ook beschouwd als soortgelijke producten in de zin van artikel 1, lid 4, van de basisverordening. 3. BELANG VAN DE UNIE 3.1. Inleiding (26) Overeenkomstig artikel 21 van de basisverordening heeft de Commissie onderzocht of wijziging van de vorm van de maatregelen in strijd zou zijn met het belang van de Unie als geheel. Het belang van de Unie werd bepaald aan de hand van een afweging van alle betrokken belangen, namelijk die van de bedrijfstak van de Unie, niet-verbonden importeurs en gebruikers. (27) De Commissie heeft met name onderzocht of de omstandigheden die aan de toepassing van een vast recht en een MIP ten grondslag liggen, ingrijpend en blijvend zijn veranderd en of het vaste recht en de MIP de bedrijfstak van de Unie ernstige en voortdurende schade berokkenen. (28) Alle belanghebbende partijen werden overeenkomstig artikel 21, lid 2, van de basisverordening in de gelegenheid gesteld hun standpunt bekend te maken. 3.2. Verandering van omstandigheden en blijvende aard 3.2.1. Achtergrond (29) Zoals vermeld in de overwegingen 1 en 3, hebben de antidumpingmaatregelen waarop dit nieuwe onderzoek betrekking heeft, de vorm van een minimuminvoerprijs van 1 153 EUR per ton voor drie Chinese producenten-exporteurs, een minimuminvoerprijs van 1 346 EUR per ton voor een vierde Chinese producent-exporteur en een vast recht van 415 EUR per ton voor alle andere Chinese producenten-exporteurs. Deze rechten werden gebaseerd op gegevens over de normale waarde die werden beoordeeld voor het toen geldende onderzoektijdvak (1 januari 2009 tot en met 31 december 2009) in het toen gebruikte referentieland, namelijk Indonesië (zie de overwegingen 78 en 79 van de oorspronkelijke verordening). (30) De redenen die aan deze vorm van de maatregelen ten grondslag liggen, werden toegelicht in punt 3.3 van de oorspronkelijke verordening. In het bijzonder werd vastgesteld dat de verkoopprijzen van melamine na het onderzoektijdvak varieerden van 1 200 tot 1 500 EUR per ton, wat tussen 300 en 600 EUR hoger was dan de gemiddelde verkoopprijs in het onderzoektijdvak van dat onderzoek. Een specifiek recht op basis van de prijzen in dat onderzoektijdvak zou “verdere prijsstijgingen voor melamine […] beperken […] [wat] in het algemeen ernstige gevolgen voor de bedrijfsactiviteiten van de gebruikers zou hebben” ( 10 ) . (31) Daarom heeft de Commissie overeenkomstig de motivering van het nieuwe onderzoek in punt 4 van het bericht van opening onderzocht of de omstandigheden die de instelling van de antidumpingmaatregel in zijn huidige vorm (MIP en specifiek recht) rechtvaardigden, nog steeds aanwezig zijn. Daarnaast heeft de Commissie onderzocht of die vorm van de antidumpingmaatregel de gevolgen van de in eerdere onderzoeken vastgestelde dumping blijft compenseren en daarmee schade voor de bedrijfstak van de Unie voorkomt. 3.2.2. Verandering van omstandigheden 3.2.2.1.   Aanzienlijke opwaartse veranderingen in de productiekosten 3.2.2.1.1.   Sterke stijging van de gasprijzen (32) De kosten van melamine worden grotendeels bepaald door de gasprijs. Melamine kan worden vervaardigd uit ureum of ammoniak. In het oorspronkelijke onderzoek, waaruit de huidige maatregelen voortvloeien, werd gemeld dat gas bijna 50 % van de productiekosten van melamine vertegenwoordigde ( 11 ) . (33) In het huidige onderzoek heeft de Commissie geconstateerd dat zich sinds de vaststelling van de oorspronkelijke verordening structurele veranderingen op de Europese gasmarkten hebben voorgedaan. Gezien het aandeel van gas in de kosten van melamine hadden deze veranderingen ernstige gevolgen voor de productiekosten van melamine. (34) Tot 2021 nam Rusland een aanzienlijk deel van de gasleveringen aan de Unie voor zijn rekening. Het aandeel van uit Rusland afkomstig leidinggas in de EU-invoer daalde van ruim 40 % in 2021 tot ongeveer 8 % in 2023 ( 12 ) . In de lange daaraan voorafgaande periode tussen 2010 en 2021 bedroeg het aandeel Russisch gas in de gasinvoer in de EU tussen 30 % en 45,5 % ( 13 ) . Als gevolg daarvan waren de gasgebruikers in de EU verzekerd van betrekkelijk stabiele prijzen. De Commissie heeft vastgesteld dat in de periode van negen maanden die liep van april 2010 tot en met december 2010, voorafgaand aan de voltooiing van het oorspronkelijke onderzoek, gas gemiddeld tegen 19,08 EUR/MWh werd verhandeld op de Nederlandse TTF-beurs (“de TTF”) ( 14 ) . Tussen 2011 en 2020 schommelden de gasprijzen tussen 6 EUR/MWh en 28 EUR/MWh. Vanaf de tweede helft van 2021 begonnen de gasprijzen in de EU te stijgen tot veel hogere niveaus dan ooit werden waargenomen. Vanaf maart 2022 werd deze trend nog verergerd na de niet-uitgelokte militaire agressie van de Russische Federatie tegen Oekraïne. Sindsdien is de invoer van aardgas uit Rusland via pijpleidingen grotendeels vervangen door de invoer van gas in de vorm van lng uit andere landen van oorsprong, of door de invoer van aardgas uit met name Noorwegen ( 15 ) . Deze verandering in de gasvoorzieningsinfrastructuur was een andere factor die bijdroeg tot de snelle stijging van de gasprijzen. Op 22 augustus 2022 stegen de gasprijzen tot een hoogtepunt van 339,20 EUR/MWh voor gas dat op de TTF werd verhandeld ( 16 ) . Bovendien worden de investeringen in lng-infrastructuur gezien hun omvang als onomkeerbaar beschouwd. Daarom is het redelijk om aan te nemen dat het, zelfs na afloop van de militaire agressie, onwaarschijnlijk is dat de meeste lidstaten opnieuw gas zullen kopen tegen prijzen die even laag zullen zijn als tussen het tijdstip waarop het oorspronkelijke onderzoek werd uitgevoerd en de MIP werd ingesteld, en eind 2020. (35) Bovendien bleef de gemiddelde gasprijs hoger dan vóór 2021, zelfs nadat de gasprijzen zich begin 2023 begonnen te stabiliseren. In het tijdvak van het nieuwe onderzoek werd gas verhandeld tegen gemiddeld [50-60] EUR/MWh ( 17 ) , wat ongeveer drie keer hoger is dan de gemiddelde prijs in de periode april-december 2010. Op 29 september 2023, de laatste handelsdag van het tijdvak van het nieuwe onderzoek, werd aardgas op de TTF verhandeld tegen 41,86 EUR/MWh ( 18 ) . Dit is aanzienlijk minder dan het hoge niveau dat in augustus 2022 werd waargenomen, maar ligt nog steeds aanzienlijk boven het niveau dat tot (en met) de eerste helft van 2021 werd waargenomen. (36) In de beoordelingsperiode die in het oorspronkelijke onderzoek werd gebruikt, d.w.z. van 1 januari 2006 tot en met 31 december 2009, varieerden de productiekosten van de bedrijfstak van de Unie van 1 054 tot 1 229 EUR per ton ( 19 ) . Van 1 januari 2012 tot en met 31 maart 2016, de beoordelingsperiode die in het eerste nieuwe onderzoek in verband met het vervallen van de maatregelen werd gebruikt, varieerden zij van 1 036 tot 1 144 EUR per ton ( 20 ) . In 2019 bedroegen de productiekosten van de bedrijfstak van de Unie 980 EUR per ton ( 21 ) . Daarom bleven de productiekosten van de bedrijfstak van de Unie per ton melamine in alle door de Commissie onderzochte perioden tussen 2006 en 2019 opmerkelijk stabiel, waarbij het verschil tussen de laagste (980 EUR) en de hoogste prijs (1 229 EUR) slechts 25,4 % bedroeg. (37) Tijdens het grootste deel van de beoordelingsperiode, van 1 januari 2021 tot en met 30 september 2023, lagen de productiekosten van de bedrijfstak van de Unie daarentegen tussen 1 611 en 3 132 EUR per ton. In dit overzicht wordt het jaar 2020, het eerste jaar van de beoordelingsperiode, buiten beschouwing gelaten omdat de vrij lage kosten in dat jaar werden gerealiseerd onder invloed van de economische neergang als gevolg van de COVID-19-pandemie. Hieruit blijkt in welke mate de snel stijgende gaskosten (zie overweging 34) van invloed waren op de totale productiekosten van de bedrijfstak van de Unie. (38) De indieners van het verzoek voerden aan dat aardgas, belangrijke inputmaterialen op basis van aardgas en stoom samen, rekening houdend met de thans geldende gasprijzen, verantwoordelijk waren voor 80 % tot 90 % van de totale geraamde productiekosten van de producenten in de Unie. De CCCMC heeft dit niet betwist ( 22 ) . (39) Op basis van het bovenstaande heeft de Commissie geconcludeerd dat de gaskosten sinds het oorspronkelijke onderzoek aanzienlijk zijn gestegen, in absolute en dus ook in relatieve termen, hetgeen wordt beschouwd als een belangrijke verandering van omstandigheden in de zin van artikel 11, lid 3, van de basisverordening. 3.2.2.1.2.   Andere factoren die de productiekosten aanzienlijk verhogen (40) De indieners van het verzoek voerden aan dat de kosten voor de naleving van het Europese milieukader sinds het oorspronkelijke onderzoek zijn gestegen. De belangrijkste milieuregeling voor de bedrijfstak van de Unie is het EU-emissiehandelssysteem (ETS). Het ETS werd oorspronkelijk in 2005 ingesteld. Dit betekent dat het ETS al bestond ten tijde van het oorspronkelijke onderzoek. Sindsdien hebben zich echter grote veranderingen in het ETS voorgedaan, die zich rechtstreeks vertaalden in aanzienlijk hogere productiekosten die door de producenten in de Unie moeten worden gedragen. (41) De CCCMC merkte op dat het aandeel van dergelijke milieunalevingskosten in de totale productiekosten niet duidelijk bleek uit het verzoek en betwistte in het algemeen het belang van dergelijke kosten. In dit verband wees de CCCMC op de beschikbaarheid van kosteloze emissierechten in het kader van de ETS-regeling. De CCCMC voerde ook aan dat alle kosten die voortvloeien uit de naleving van het ETS zouden moeten worden gecompenseerd door het onlangs ingevoerde mechanisme voor koolstofgrenscorrectie (CBAM) ( 23 ) . (42) Volgens de door de indieners van het verzoek overgelegde bewijzen en prognoses zullen de kosten voor de rechten om CO 2 uit te stoten tot 2026 hoger zijn dan het voordeel van de beschikbare kosteloze emissierechten voor de emissies die worden veroorzaakt door de productie van de inputs die nodig zijn voor de productie van melamine. Uit de in het verzoek vermelde gegevens bleek dat de prijsprognoses voor de totale bedrijfsemissie van verontreinigende stoffen tussen 2021 en 2026 met [55 % tot 135 %] ( 24 ) zullen stijgen. (43) Wat de milieukosten betreft, voerde de CCCMC aan dat de mededeling door de Commissie van alleen een procentuele wijziging zonder daarbij ook een relevante referentiewaarde of kostencontext te verstrekken, zinloos was. (44) De Commissie herhaalde dat het meegedeelde bereik de laagste en de hoogste geschatte stijging van de milieukosten van de in de steekproef opgenomen producenten in de Unie omvatte. Het is niet ongebruikelijk dat de stijgingspercentages aanzienlijk variëren tussen ondernemingen met een verschillend beleid voor de aankoop van emissierechten. Bovendien werden de precieze cijfers per onderneming als vertrouwelijke bedrijfsinformatie beschouwd. (45) Wat de compensatie van kosten die door de bedrijfstak van de Unie worden gedragen in het kader van het CBAM betreft, was de Commissie het met de indieners van het verzoek eens en bevestigde zij dat melamine inderdaad niet in aanmerking komt voor bescherming in het kader van het CBAM. (46) De indieners van het verzoek wezen er ook op dat er sinds het oorspronkelijke onderzoek sprake is van algemene prijsinflatie. Factoren die tot inflatie hebben geleid, waren in de eerste plaats de structurele veranderingen op de gasmarkten, zoals uiteengezet in overweging 34, maar ook knelpunten in de toeleveringsketens en de stijgende vraag. Indien de in het oorspronkelijke onderzoek opgelegde minimuminvoerprijs van 1 153 EUR per ton zou zijn gecorrigeerd met de door Eurostat gepubliceerde jaarlijkse inflatie, zou een minimuminvoerprijs van ten minste 1 474 EUR voor het jaar 2022 het resultaat zijn. De Commissie merkte op dat de verkoopprijzen van melamine van de bedrijfstak van de Unie tot maar liefst 3 196 EUR per ton (gemiddelde voor 2022, zie tabel 7) en de Chinese invoerprijzen tot maar liefst 1 990 EUR per ton (gemiddelde voor 2022, zie tabel 3) stegen. Hoewel de prijzen vervolgens in het tijdvak van het nieuwe onderzoek daalden, wordt vastgesteld dat de productiekosten van de bedrijfstak van de Unie in het tijdvak van het nieuwe onderzoek nog steeds 3 069 EUR bedroegen (zie tabel 7). (47) De CCCMC was van mening dat de inflatie in de Unie in 2022 een piek bereikte, maar vervolgens daalde omdat de onderliggende oorzaken van de inflatie, zoals de stijging van de gasprijzen en de vraag naar melamine na de COVID-19-pandemie, waren verdwenen. De Commissie was het ermee eens dat de totale prijsinflatie in 2022 een piek bereikte en dat de inflatiecijfers sindsdien zijn gedaald. De prijzen en dus de kosten liggen echter nog steeds aanzienlijk boven het niveau van 2009, het onderzoektijdvak van het oorspronkelijke onderzoek. Niets wijst erop dat het algehele effect van de inflatie op de prijzen sinds 2009 ongedaan zal worden gemaakt. 3.2.2.2.   Voorzieningssituatie op de markt van de Unie (48) In het oorspronkelijke onderzoek uitten gebruikers hun bezorgdheid over de voorzieningszekerheid voor melamine tegen betaalbare prijzen ( 25 ) . 3.2.2.2.1.   Productiecapaciteit van de bedrijfstak van de Unie (49) In het verzoek voerden de indieners van het verzoek aan dat de productiecapaciteit van de bedrijfstak van de Unie ongeveer 60 % hoger ligt dan het verbruik in de Unie en dat deze sinds 2009 aanzienlijk is toegenomen. Zij verklaarden ook voorrang te geven aan verkoop op de markt van de Unie boven op de uitvoermarkten, zodat zij zo nodig in staat zouden zijn de gehele EU-markt te bevoorraden. (50) Uit het onderzoek is namelijk gebleken dat de productiecapaciteit van de bedrijfstak van de Unie tussen 2009, d.w.z. het onderzoektijdvak van het oorspronkelijke onderzoek, en het huidige tijdvak van het nieuwe onderzoek, met meer dan 20 % is toegenomen. In het tijdvak van het nieuwe onderzoek bedroeg de productiecapaciteit van de bedrijfstak van de Unie 476 874 ton, zoals blijkt uit tabel 5, terwijl het verbruik 339 676 ton bedroeg (zie tabel 1). De bedrijfstak van de Unie is derhalve in staat om de gehele markt van de Unie te bevoorraden, mocht dat nodig zijn. (51) De CCCMC voerde aan dat de productiecapaciteit van de bedrijfstak van de Unie sinds 2006 steeds groter was dan het verbruik in de Unie en dat de omstandigheden in verband met het vermogen van de bedrijfstak van de Unie om de markt van de Unie te bevoorraden derhalve niet zijn veranderd ( 26 ) . (52) De Commissie verwierp het argument van de CCCMC en de benadering om de totale reservecapaciteit van de bedrijfstak van de Unie sinds 2009 los van andere relevante factoren te beschouwen. Zoals vermeld in overweging 57, is de voorzieningssituatie op de markt van de Unie in het algemeen verbeterd gezien de toegenomen capaciteit van de bedrijfstak van de Unie in combinatie met meer en redelijk geprijsde invoer uit derde landen. 3.2.2.2.2.   Marktaandeel van de bedrijfstak van de Unie (53) Van 2006 tot en met 2009, de referentieperiode van het oorspronkelijke onderzoek, bedroeg het marktaandeel van de bedrijfstak van de Unie gemiddeld 80 % en daalde het nooit tot minder dan 74 %. Evenzo bedroeg dit marktaandeel tussen 1 januari 2012 en 31 maart 2016 gemiddeld 77 % (zie tabel 6 van Uitvoeringsverordening (EU) 2017/1171), terwijl het in 2019, d.w.z. het jaar dat eindigde vóór het begin van de referentieperiode van dit onderzoek, 73 % bedroeg (zie tabel 7 van Uitvoeringsverordening (EU) 2023/2653). (54) In hun verzoek voerden de indieners van het verzoek aan dat het marktaandeel van de bedrijfstak van de Unie was gekelderd als gevolg van de agressieve prijsstelling door de Chinese producenten-exporteurs. Terwijl het marktaandeel van de bedrijfstak van de Unie lange tijd tussen 73 % en 80 % lag, zoals uiteengezet in overweging 53, bedroeg het in het tijdvak van het nieuwe onderzoek namelijk slechts 48,6 % (zie tabel 6), wat een ingrijpend gewijzigde omstandigheid vormt. De Commissie merkte op dat het marktaandeel van de invoer uit de VRC daarentegen steeg van slechts 6,5 % in 2009 tot 29,2 % in het tijdvak van het nieuwe onderzoek. Zoals vermeld in overweging 56, nam de invoer uit andere derde landen ook toe en droeg deze dus bij tot de daling van het marktaandeel van de bedrijfstak van de Unie, zij het in mindere mate dan de invoer uit de VRC. 3.2.2.2.3.   Invoer uit derde landen (55) De indieners van het verzoek voerden daarin aan dat de invoer uit derde landen in het geval van een voorzieningstekort een leemte als gevolg van een toename van het verbruik zou kunnen opvullen. (56) De Commissie merkte op dat het totale marktaandeel van de invoer uit andere derde landen dan de VRC in 2009 6,2 % bedroeg (zie tabel 12 van Verordening (EU) nr. 1035/2010) en dat dit marktaandeel, in combinatie met het toenmalige marktaandeel van 85 % van de bedrijfstak van de Unie, een van de belangrijkste redenen was geweest voor de wijziging van de vorm van het recht in een vast recht ( 27 ) . Het marktaandeel van de invoer uit derde landen is sindsdien aanzienlijk toegenomen en bedroeg in het tijdvak van het nieuwe onderzoek 22,3 %, waaruit blijkt dat producenten uit derde landen capaciteit hebben opgebouwd die tegemoet kan helpen komen aan het verbruik op de markt van de Unie en een bijdrage kan leveren aan de waarborging van een gezonde concurrentiesituatie op een gelijk speelveld. 3.2.2.2.4.   Conclusie over de voorzieningssituatie (57) Op basis van het bovenstaande heeft de Commissie geconcludeerd dat de voorzieningssituatie op de markt van de Unie sinds het oorspronkelijke onderzoek ingrijpend is veranderd. Terwijl in 2009 China de enige belangrijke bron van invoer was en na de instelling van de voorlopige maatregelen een tekort aan melamine op de markt van de Unie tot aanzienlijke prijsstijgingen had kunnen leiden (zie overweging 63 van de oorspronkelijke verordening), was deze situatie tijdens het tijdvak van het nieuwe onderzoek duidelijk anders, met verschillende belangrijke bronnen van invoer (die een eerlijke concurrentiedruk leverden) en bovendien een veel grotere productiecapaciteit in de bedrijfstak van de Unie. 3.2.2.3.   Conclusie (58) Bij het huidige onderzoek heeft de Commissie vastgesteld dat verscheidene omstandigheden sinds het oorspronkelijke onderzoek zijn veranderd, in het bijzonder wat betreft de productiekosten van de bedrijfstak van de Unie, maar ook aan de aanbodzijde. Sinds 2021 zijn de productiekosten in de Unie sterk gestegen, waardoor de schade die de bedrijfstak van de Unie door de invoer met dumping uit de VRC leed, niet langer doeltreffend kon worden voorkomen door de minimuminvoerprijzen en het specifieke recht dat van toepassing is op alle andere ondernemingen, op basis van de kosten en prijzen van 2009. De bedrijfstak van de Unie heeft dan ook schade geleden, zoals geconcludeerd in overweging 134. Hoewel de bezorgdheid over de beschikbaarheid van een voldoende groot aanbod van melamine voor gebruikers de belangrijkste reden was geweest om de maatregelen in hun huidige vorm in te stellen in het oorspronkelijke onderzoek, is de voorzieningszekerheid voor de verwerkende industrie sinds 2009 aanzienlijk verbeterd. 3.2.3. Blijvende aard 3.2.3.1.   Inleiding (59) Overeenkomstig artikel 11, lid 3, van de basisverordening heeft de Commissie tevens onderzocht of de in punt 3.5.2 vastgestelde gewijzigde omstandigheden redelijkerwijs als van blijvende aard konden worden aangemerkt. (60) Verscheidene partijen vroegen zich in hun opmerkingen af of veranderingen van omstandigheden als van blijvende aard konden worden beschouwd. Sommige opmerkingen werden ingediend voordat de belangrijkste feiten openbaar werden gemaakt. Al deze argumenten worden samengevat in dit punt. 3.2.3.2.   Beoordeling van de blijvende aard 3.2.3.2.1.   Aanzienlijke opwaartse veranderingen in de productiekosten (61) Wat de sterke stijging van de gasprijzen betreft, voerde de CCCMC aan dat de aardgasprijzen tegen het einde van het tijdvak van het nieuwe onderzoek aanzienlijk waren gedaald ten opzichte van eerdere pieken. Deze ontwikkeling toonde volgens de CCCMC aan dat eventuele veranderingen van omstandigheden, in dit geval de drastisch gestegen gasprijzen, slechts van tijdelijke aard waren. Voorts voerde de CCCMC aan dat de aardgasprijzen, de belangrijkste input voor de productie van melamine, tot bijna hetzelfde niveau waren gedaald als vóór medio 2021. (62) Evenzo herinnerde de European Panel Federation (“EPF”) eraan dat de grootste impact op de productiekosten van melamineproducenten te wijten was aan de aardgasprijzen. Sinds 2023 zijn de aardgasprijzen volgens de EPF snel en aanzienlijk gedaald. Zij merkte op dat de spotprijzen van aardgas in Europa in januari 2024 tussen 28 en 32 EUR/MWh lagen, terwijl de gemiddelde spotprijzen van aardgas in Europa in 2018 ongeveer 22 tot 23 EUR/MWh bedroegen. Volgens de EPF voorspelden de financiële markten dat de gasprijzen tussen 2024 en 2026 zeer dicht bij het historische niveau zouden liggen. De EPF voerde aan dat de gasprijzen weer naar een historisch normaal niveau waren teruggekeerd en dat de indieners van het verzoek bij de huidige vorm van de maatregelen opnieuw konden concurreren. (63) De Vereniging van Europese producenten van laminaatvloeren (“EPLF”) heeft een soortgelijke prognose van de ontwikkeling van de gasprijzen verstrekt. De EPLF voegde daaraan toe dat wanneer de gasprijzen zich zoals verwacht stabiliseren, de inflatiepercentages vervolgens zouden dalen. Bij een lagere inflatie zullen de belangrijkste centrale banken naar verwachting een begin maken met het verlagen van de rentetarieven. Lagere rentetarieven zouden leiden tot goedkopere hypothecaire leningen. Als gevolg daarvan zou vastgoed betaalbaarder worden, wat zou leiden tot een verwacht herstel van de bouwsector, die een belangrijke gebruiker van melamineproducten is. (64) De Commissie kon zich niet vinden in de bovenstaande argumenten. De Commissie was van oordeel dat het zeer onwaarschijnlijk is dat de aardgasprijzen dalen tot de prijsniveaus die tot 2020 zijn waargenomen. (65) Met betrekking tot het in overweging 62 bedoelde argument merkte de Commissie op dat de gasprijzen tussen 28 en 32 EUR/MWh, zoals waargenomen door de EPF in januari 2024, nog steeds aanzienlijk hoger waren dan de prijzen tussen 22 en 23 EUR die in 2019 door de EPF werden waargenomen. De Commissie merkte op dat de gemiddelde TTF-gasprijs in de eerste helft van 2024 29,82 EUR/MWh ( 28 ) bedroeg, 56 % boven de gemiddelde TTF-gasprijs van 19,08 EUR/MWh, het gemiddelde voor de periode april-december 2010 (zie voetnoot 16 van deze verordening), en ook ruim boven de gemiddelde TTF-gasprijs in de periode 2011-2020. Hoewel de gasprijssituatie in het tijdvak van het nieuwe onderzoek als uitzonderlijk moet worden beschouwd, liggen de gasprijzen dus nog steeds aanzienlijk hoger dan de gemiddelde prijs tot en met 2020. (66) De vermeende prognoses van de waarschijnlijke gasprijzen tot en met 2026 werden door de EPF niet verder onderbouwd. Bovendien was de Commissie met betrekking tot de in de overwegingen 61, 62 en 63 samengevatte argumenten van oordeel dat het, gezien de veranderingen in de geopolitieke situatie, onwaarschijnlijk is dat de gasprijzen zich duurzaam zullen stabiliseren op de niveaus die tot juni 2021 zijn waargenomen. Vanaf 2021 zijn de meeste lidstaten die rechtstreeks via pijpleidingen aardgas uit Rusland betrekken, deze invoer beginnen terugschroeven. Als gevolg van de ongerechtvaardigde en niet-uitgelokte agressie van Rusland tegen Oekraïne hebben de Europese Unie en de lidstaten de maatregelen versterkt en versneld om minder afhankelijk te worden van Russisch gas. Als onderdeel daarvan zijn ten minste 17 lng-terminals gepland of in aanbouw ( 29 ) . Gezien de uiterst belangrijke investeringen die nodig zijn voor de bouw van lng-terminals en de volledige voorzieningsinfrastructuur en de toezegging van de Unie om een einde te maken aan de afhankelijkheid van Russisch gas ( 30 ) , is het uiterst onwaarschijnlijk dat de Unie ooit nog Russisch leidinggas zal inkopen in de hoeveelheden en tegen de prijzen van vóór 2021, en daarom zullen wij op de markt vermoedelijk veel hogere prijzen zien dan tot de eerste helft van 2021 werden waargenomen. (67) Naar aanleiding van de mededeling van feiten en overwegingen bekritiseerde de CCCMC het feit dat de Commissie zich voor vergelijkingsdoeleinden had gebaseerd op de TTF-gasprijs van de laatste dag van het tijdvak van het nieuwe onderzoek van 41,86 EUR/MWh, en op de gemiddelde prijs van het tijdvak van het nieuwe onderzoek, die volgens de CCCMC niet representatief waren, gezien de uitzonderlijk hoge prijzen in die periode, waaronder de piek van 339,20 EUR/MWh, die op 22 augustus 2022 werd bereikt (zie de overwegingen 34 en 35). De CCCMC voegde daaraan toe dat, gezien de correlatie tussen de aardgasprijzen en de productiekosten van de bedrijfstak van de Unie, deze productiekosten inmiddels zijn teruggekeerd of naar verwachting spoedig zullen terugkeren naar het niveau van vóór de crisis. (68) De Commissie heeft de argumenten afgewezen. Zij herinnerde eraan dat zij voor de beoordeling van de blijvende aard van de vastgestelde verandering van omstandigheden ook had verwezen naar de gemiddelde TTF-gasprijs in de eerste helft van 2024 (zie overweging 65), een periode waarin de prijzen duidelijk waren gedaald ten opzichte van eerdere en uitzonderlijke pieken, maar zich stabiliseerden op niveaus die aanzienlijk hoger waren dan die van vóór de eerste helft van 2021. De Commissie merkte ook op dat de gemiddelde TTF-gasprijs in de tweede helft van 2024 29,82 EUR/MWh bedroeg, wat ruim hoger is dan de gemiddelde TTF-gasprijs in de periode 2011-2020 (zie overweging 65). Hieruit volgt dat er geen aanwijzingen zijn waaruit mag worden opgemaakt dat de productiekosten van de bedrijfstak van de Unie zich zullen stabiliseren op een niveau dat vergelijkbaar is met dat van de periode vanaf de instelling van de maatregelen tot de eerste helft van 2021. (69) Na de mededeling van feiten en overwegingen herhaalde de EPF dat het voor de tweede helft van 2026 voorspelde prijsniveau van aardgas dicht bij de werkelijke gasprijzen van juli 2023 zou liggen (23-25 EUR/MWh). Het verschil met 2021 zou dan ook niet groot zijn. In dit verband verwees de EPF naar de meest recente Europese economische prognose van 15 november 2024 ( 31 ) . (70) De Commissie merkte op dat de voorspelde aardgasprijzen voor de periode van het tweede kwartaal van 2025 tot het eerste kwartaal van 2026 uiteenliepen van 43,5 tot 47,25 EUR/MWh ( 32 ) . Deze prijzen liggen ten minste 46 % hoger dan de gemiddelde TTF-gasprijs die in de eerste helft van 2024 werd genoteerd (zie overweging 65). (71) Op basis van het bovenstaande bevestigde de Commissie dat de verandering in het inkoop- en leveringspatroon en de daaruit voortvloeiende hogere aardgaskosten voor de producenten in de Unie worden geacht van blijvende aard te zijn. (72) Wat de door de bedrijfstak van de Unie te dragen milieunalevingskosten betreft (zie overweging 40), zijn er geen aanwijzingen dat deze wettelijke milieuverplichtingen op korte termijn zullen worden teruggedraaid. De steeds grotere nadruk op milieuduurzaamheid — met name in het kader van de Europese Green Deal — zal waarschijnlijk leiden tot steeds hogere kosten van industriële naleving voor producenten in de Unie. De tot dusver door de producenten in de Unie verstrekte prognoses (zie overweging 42) bevestigen deze visie. Naar verwachting zal de waargenomen verandering van omstandigheden daarom van blijvende aard zijn. (73) Na de mededeling van feiten en overwegingen verzocht de CCCMC kennis te nemen van het relatieve belang van de vermeende nalevingskosten ten opzichte van de totale productiekosten per eenheid van melamine, wat een cruciaal punt bleef bij de beoordeling van het werkelijke belang van de procentuele stijging. (74) De Commissie merkte op dat de milieukosten waarmee de bedrijfstak van de Unie werd geconfronteerd, een kleiner deel van de totale productiekosten van melamine vertegenwoordigden dan de gaskosten. Dit doet echter niets af aan het feit dat de waargenomen veranderingen nog steeds ingrijpend en blijvend van aard waren. (75) Wat de inflatie betreft (zie overweging 46), merkte de Commissie op dat de blijvende aard van de stijgingen van de kostenposten (gas- en milieukosten) onvermijdelijk zal leiden tot hogere prijzen van het vervaardigde product, melamine. Bovendien zal de bedrijfstak van de Unie de gestegen kostenbasis tot uiting willen laten komen in zijn verkoopprijzen zodra opnieuw een gelijk speelveld tot stand is gebracht, omdat de bedrijfstak de in 2022 en het tijdvak van het nieuwe onderzoek geleden verliezen op lange termijn niet kan dragen. Daarom wordt verwacht dat het prijsniveau voor melamine hoger zal blijven dan het in het oorspronkelijke onderzoek vastgestelde prijsniveau. (76) Na de mededeling van feiten en overwegingen betwistte de CCCMC dat de productiekosten van de bedrijfstak van de Unie in het tijdvak van het nieuwe onderzoek hoger waren dan in het tijdvak van het oorspronkelijke onderzoek en dat het hogere kostenniveau naar verwachting van blijvende aard zou zijn. (77) De Commissie verwees naar de weerlegging met betrekking tot de blijvende aard van de gestegen gaskosten (zie overweging 70), die, gezien het gewicht van de gaskosten in de totale productiekosten van melamine, naar verwachting zullen leiden tot een eveneens blijvende stijging van de totale kosten. 3.2.3.2.2.   Voorzieningssituatie op de markt van de Unie (78) Wat de toegenomen productiecapaciteit van de bedrijfstak van de Unie betreft, wees het onderzoek niet op plannen van de producenten in de Unie om de capaciteit in de nabije toekomst te verminderen. De verhoogde totale capaciteit wordt derhalve geacht van blijvende aard te zijn. (79) De CCCMC voerde echter aan dat er geen aanzienlijke (of blijvende) verandering heeft plaatsgevonden in de productiecapaciteit van de bedrijfstak van de Unie of in het vermogen ervan om de EU-markt te bevoorraden. (80) De Commissie verduidelijkte dat de bedrijfstak van de Unie over voldoende capaciteit beschikt om het verbruik in de Unie te kunnen dekken. In dit verband verwees de Commissie naar de in het kader van dit onderzoek verzamelde gegevens (zie de tabellen 1 en 5). Hoewel het verbruik nooit meer dan 427 309 ton per jaar bedroeg (wat het geval was in 2021), bedroeg de capaciteit ten minste 476 874 ton per jaar (waargenomen in het tijdvak van het nieuwe onderzoek). (81) De CCCMC voegde daaraan toe dat de daling van het marktaandeel van de bedrijfstak van de Unie tot minder dan 30 % in de periode van 1 juli 2022 tot en met 30 juni 2023 niet van blijvende aard was, omdat deze werd veroorzaakt door buitengewone omstandigheden als productieproblemen bij de producenten in de Unie en een gelijktijdige toename van de vraag van gebruikers. Om de voorzieningstekorten te compenseren, waren gebruikers aangewezen op een grotere invoer, voornamelijk uit de VRC. (82) De Commissie merkte op dat er wel degelijk sprake was van een aanzienlijke daling van het marktaandeel van de bedrijfstak van de Unie en dat dit als zodanig niet werd betwist door de CCCMC. De Commissie was van oordeel dat de daling van het marktaandeel grotendeels te wijten was aan de exponentiële stijging van de invoer met dumping uit de VRC, waarmee de prijzen van de bedrijfstak van de Unie werden onderboden (zie overweging 102). (83) Gezien het voorgaande werden de opmerkingen van de CCCMC afgewezen. (84) Na de mededeling van feiten en overwegingen voerde SGE aan dat de omstandigheden die aan de bestaande maatregelen in de vorm van een vast recht en een MIP ten grondslag lagen, niet ingrijpend en blijvend zijn veranderd. Wat de beschikbaarheid van melamine uit derde landen betreft, merkte SGE op dat de prijzen van derde landen op bepaalde tijdstippen lager waren dan die van de VRC, en dat de levering uit derde landen niet stabiel was en de invoer uit de VRC niet kon vervangen. (85) De Commissie merkte op dat de prijzen van de invoer uit derde landen in het algemeen de marktontwikkelingen tijdens de beoordelingsperiode volgden. Belangrijker is dat, zoals blijkt uit tabel 4, het marktaandeel van de totale invoer uit derde landen in de beoordelingsperiode binnen een relatief smalle bandbreedte van 19,2 % en 22,3 % bleef, dat wil zeggen dat de prijzen niet in dezelfde mate nadelig waren voor de marktaandelen van de bedrijfstak van de Unie als de Chinese prijzen (zie tabel 2). Die marktaandelen tussen 19,2 % en 22,3 % liggen ook ruim boven de Chinese marktaandelen tijdens de gehele beoordelingsperiode van het onderzoek dat tot de onderzochte maatregelen heeft geleid, en de Commissie was het daarom niet eens met SGE. De Commissie stelde vast dat de totale invoer uit derde landen een stabiele alternatieve bevoorradingsbron voor de markt van de Unie vormde. (86) SGE herhaalde een bewering van gebruiker KRP van 30 oktober 2024 ( 33 ) dat de Europese productiecapaciteit alleen niet aan de vraag kon voldoen. Evenzo heeft de EPF in haar opmerkingen over de mededeling van feiten en overwegingen vraagtekens geplaatst bij de door de Commissie beoordeelde en in tabel 5 vermelde capaciteitscijfers. De EPF voerde aan dat twee melaminefabrieken van BASF in Ludwigshafen eind april 2023 voorgoed werden gesloten ( 34 ) . Voorts verwees de EPF naar marktinformatie van haar leden, volgens welke alleen OCI en LAT Nitrogen in 2024 niet op volle capaciteit melamine produceerden. Volgens de EPF bedroeg de volledige productiecapaciteit van deze producenten in totaal 290 000 ton per jaar. (87) Om informatie te beschermen die als bedrijfsvertrouwelijk wordt beschouwd, kon de Commissie de productiecapaciteitscijfers van de afzonderlijke producenten in de Unie niet bekendmaken. Zij bevestigde echter dat de productiecapaciteitscijfers in tabel 5 naar behoren waren gecontroleerd. De Commissie merkte tevens op dat de betrokken fabrieken van BASF niet voorgoed waren gesloten, zoals de EPF beweerde, maar op de markt te koop werden aangeboden ( 35 ) . Bovendien is de aanpak van de EPF om de capaciteit die tijdelijk niet werd benut of die te koop werd aangeboden, buiten beschouwing te laten, niet in overeenstemming met de vaste praktijk van de Commissie. Het feit dat de producenten in de Unie hun productie hebben verminderd omdat zij niet in staat waren het hoofd te bieden aan onredelijk geprijsde invoer uit de VRC, die in ongekend grote hoeveelheden op de markt van de Unie kwam, mag niet worden verward met een permanente vermindering van de productiecapaciteit. Het argument van EPF is daarom afgewezen. Het argument van KRP werd niet verder onderbouwd en werd om die reden eveneens afgewezen. 3.2.4. Conclusie (88) Op grond van het bovenstaande heeft de Commissie overeenkomstig artikel 11, lid 3, van de basisverordening geconcludeerd dat de in punt 3.2.2 bedoelde omstandigheden sinds het oorspronkelijke onderzoek zijn veranderd en dat deze veranderingen van blijvende aard zijn. 3.3. Schade 3.3.1. Omschrijving van de bedrijfstak van de Unie en productie in de Unie (89) Volgens de informatie in het verzoek werd het soortgelijke product tijdens het tijdvak van het nieuwe onderzoek vervaardigd door de drie indieners van het verzoek en twee andere producenten. Zij vormen de bedrijfstak van de Unie in de zin van artikel 4, lid 1, van de basisverordening. De twee in het verzoek genoemde niet in de steekproef opgenomen producenten zijn BASF AG, Ludwigshafen (Duitsland) en S.C. Azomures, Targu Mures (Roemenië). Alleen BASF werd geregistreerd als belanghebbende. Geen van de twee betrokken producenten heeft tijdens het onderzoek opmerkingen of verklaringen ingediend. (90) De totale productie in de Unie in het tijdvak van het nieuwe onderzoek werd vastgesteld op 175 786 ton. Het cijfer werd berekend op basis van de antwoorden op de vragenlijst van de drie in de steekproef opgenomen producenten in de Unie en het antwoord op de vragenlijst voor macro-indicatoren van de indieners van het verzoek. (91) Zoals vermeld in overweging 13, heeft de Commissie een definitieve steekproef van producenten in de Unie samengesteld die samen ongeveer 83 % van de totale geraamde productie van het soortgelijke product in de Unie vertegenwoordigden. De drie in de steekproef opgenomen producenten zijn de indieners van het verzoek. 3.3.2. Verbruik in de Unie (92) De Commissie heeft het verbruik in de Unie vastgesteld op basis van: a) de gegevens van de indieners van het verzoek over de verkoop van het soortgelijke product door de bedrijfstak van de Unie, zoals gedeeltelijk getoetst aan de hand van de verkoophoeveelheden die zijn gemeld door de in de steekproef opgenomen producenten in de Unie, en b) de invoer van het onderzochte product in de Unie uit alle derde landen als vermeld in de Comext-databank (Eurostat). (93) Het aldus vastgestelde verbruik in de Unie heeft zich als volgt ontwikkeld: Tabel 1 Verbruik in de Unie (ton) 2020 2021 2022 TNO Verbruik 364 168 427 309 377 704 339 676 Index (2020 = 100) 100 117 104 93 Bron: Eurostat. (94) Uit het nieuwe onderzoek is gebleken dat het verbruik in de Unie tussen 2020 en 2021 met 18 % is gestegen na een heropleving na de COVID-19-pandemie. In totaal daalde het verbruik in de Unie in het tijdvak van het nieuwe onderzoek met 7 %. 3.3.3. Invoer uit het betrokken land 3.3.3.1.   Omvang en marktaandeel van de invoer uit het betrokken land (95) De Commissie heeft de omvang van de invoer uit het betrokken land vastgesteld op basis van statistieken van Eurostat. Het Chinese marktaandeel werd vastgesteld door de invoer te vergelijken met het verbruik in de Unie als uiteengezet in tabel 2. (96) De invoer uit de VRC heeft zich als volgt ontwikkeld: Tabel 2 Invoervolume en marktaandeel 2020 2021 2022 TNO Omvang van de invoer uit de VRC (ton) 1 222 27 270 107 506 99 112 Index (2020 = 100) 100 2 232 8 800 8 113 Marktaandeel van de invoer uit de VRC (%) 0,3 6,4 28,5 29,2 Index (2020 = 100) 100 1 902 8 484 8 698 Bron: Eurostat. (97) De omvang van de invoer uit de VRC is tussen 2020 en het einde van het tijdvak van het nieuwe onderzoek meer dan vertachtigvoudigd. Zelfs als het jaar 2020 niet representatief kan worden geacht vanwege de economische neergang na de COVID-19-pandemie, van 2021 tot en met het tijdvak van het nieuwe onderzoek, is de invoer uit China nog steeds bijna verviervoudigd. (98) Verhoudingsgewijs (zie de indicatoren in tabel 2 hierboven) steeg het marktaandeel van de invoer uit de VRC in het tijdvak van het nieuwe onderzoek zelfs sterker dan het volume van die invoer, tot bijna 30 %. In vergelijking met 2021 is het marktaandeel meer dan verviervoudigd. 3.3.3.2.   Prijzen van het uit de VRC ingevoerde product en prijsonderbieding 3.3.3.2.1.   Prijzen (99) De Commissie heeft de gemiddelde prijzen van de invoer uit de VRC vastgesteld op basis van statistieken van Eurostat. (100) De gewogen gemiddelde prijs van de invoer uit de VRC heeft zich als volgt ontwikkeld: Tabel 3 Invoerprijzen (EUR/ton) 2020 2021 2022 TNO VRC 958 1 627 1 990 1 361 Index (2020 = 100) 100 170 208 142 Bron: Eurostat. (101) De gemiddelde prijzen van de invoer van melamine uit de VRC stegen van 2020 tot 2022 met 108 %. Van 2022 tot het einde van het tijdvak van het nieuwe onderzoek daalden de prijzen sterk, met 32 %. 3.3.3.2.2.   Prijsonderbieding (102) De Commissie heeft de prijsonderbieding beoordeeld door een vergelijking te maken van a) de gewogen gemiddelde statistische prijzen van de invoer uit de VRC in het tijdvak van het nieuwe onderzoek, vastgesteld op cif-basis, met de nodige correcties voor het conventionele douanerecht, het antidumpingrecht ( 36 ) en de kosten na invoer, en b) de gewogen gemiddelde verkoopprijzen die de drie producenten in de Unie in rekening brachten aan niet-verbonden afnemers op de markt van de Unie. De aldus berekende prijsonderbiedingsmarge bedroeg 8,5 %. (103) De Commissie heeft voorts andere prijseffecten in aanmerking genomen, met name het bestaan van een aanzienlijke neerwaartse prijsdruk. De Commissie merkte op dat er sprake was van een neerwaartse prijsdruk voor zover de bedrijfstak van de Unie zijn verkoopprijzen van 2022 tot en met het tijdvak van het nieuwe onderzoek met ongeveer 53 % moest verlagen (zie tabel 7), aanzienlijk onder zijn productiekosten, wat leidde tot een verlies van –100,1 % in het tijdvak van het nieuwe onderzoek (zie tabel 10). 3.3.4. Omvang en prijzen van de invoer uit derde landen (104) De Commissie heeft de omvang en de prijzen van de invoer uit derde landen vastgesteld door op dezelfde wijze te werk te gaan als voor de VRC (zie punt 3.3.3.1). (105) De omvang van de invoer uit derde landen heeft zich tijdens de beoordelingsperiode als volgt ontwikkeld: Tabel 4 Invoer uit derde landen Land 2020 2021 2022 TNO Qatar Invoervolume (ton) 26 256 35 622 37 809 40 360 Index (2020 = 100) 100 136 144 154 Marktaandeel (%) 7,2 8,3 10,0 11,9 Index (2020 = 100) 100 115 139 165 Gemiddelde prijs (EUR/ton) 824 1 548 2 459 1 644 Index (2020 = 100) 100 188 298 200 Trinidad en Tobago Invoervolume (ton) 8 370 14 112 11 400 16 320 Index (2020 = 100) 100 169 136 195 Marktaandeel (%) 2,3 3,3 3,0 4,8 Index (2020 = 100) 100 144 131 209 Gemiddelde prijs (EUR/ton) 850 1 572 2 504 1 379 Index (2019 = 100) 100 185 295 162 India Invoervolume (ton) 2 122 5 520 12 848 9 768 Index (2020 = 100) 100 260 605 460 Marktaandeel (%) 0,6 1,3 3,4 2,9 Index (2020 = 100) 100 222 584 493 Gemiddelde prijs (EUR/ton) 677 1 446 2 219 1 450 Index (2020 = 100) 100 214 328 214 Overige derde landen Invoervolume (ton) 35 311 26 652 15 110 9 180 Index (2020 = 100) 100 75 43 26 Marktaandeel (%) 9,7 6,2 4,0 2,7 Index (2020 = 100) 100 64 41 28 Gemiddelde prijs (EUR/ton) 800 1 570 2 262 1 502 Index (2020 = 100) 100 196 283 188 Totale invoer exclusief de VRC Invoervolume (ton) 72 059 81 907 77 167 75 629 Index (2020 = 100) 100 114 107 105 Marktaandeel (%) 19,8 19,2 20,4 22,3 Index (2020 = 100) 100 97 103 113 Gemiddelde prijs (EUR/ton) 835 1 557 2 387 1 544 Index (2020 = 100) 100 186 286 185 Bron: Eurostat. (106) De belangrijkste bronnen van invoer buiten de VRC waren Qatar, Trinidad en Tobago en India. De invoer uit elk van deze landen steeg in de beoordelingsperiode met ten minste 54 % (Qatar) en ten hoogste 360 % (India). India begon in 2020 echter op een veel lager niveau dan de twee andere landen. Het marktaandeel van de totale invoer uit alle derde landen, met uitzondering van de VRC, steeg in de beoordelingsperiode met slechts 5 %. (107) In het tijdvak van het nieuwe onderzoek lagen de gemiddelde invoerprijzen van de drie belangrijkste andere bronnen dan de VRC allemaal boven de gemiddelde invoerprijzen uit de VRC. Alleen de prijzen van de invoer uit Trinidad en Tobago lagen betrekkelijk dichtbij, zij het nog steeds boven, de prijzen van de invoer uit de VRC (1 379 EUR/ton tegenover 1 361 EUR/ton). Het invoervolume uit Trinidad en Tobago bedroeg in het tijdvak van het nieuwe onderzoek echter minder dan 20 % van het volume uit de VRC. (108) De toename van het marktaandeel van de derde landen met 2,5 procentpunten in de beoordelingsperiode valt duidelijk in het niet bij de toename van het marktaandeel van de invoer uit de VRC, die 28,9 procentpunten bedroeg. De gemiddelde prijs van de invoer uit de derde landen lag in het tijdvak van het nieuwe onderzoek aanzienlijk hoger dan zowel de verkoopprijs van de bedrijfstak van de Unie (zie tabel 7) als de gemiddelde prijs van de invoer uit de VRC (zie tabel 3). 3.3.5. Economische situatie van de bedrijfstak van de Unie 3.3.5.1.   Algemene opmerkingen (109) Om te beoordelen of er sprake was van schade heeft de Commissie onderscheid gemaakt tussen macro-economische en micro-economische schade-indicatoren. De Commissie heeft de macro-economische indicatoren beoordeeld op basis van gegevens en informatie in het antwoord op de vragenlijst van de indieners van het verzoek, die naar behoren werden getoetst aan de informatie in het verzoek en de antwoorden op de vragenlijst van de in de steekproef opgenomen producenten in de Unie en aan Eurostat-statistieken. De Commissie heeft de micro-economische indicatoren beoordeeld op basis van de gegevens die de in de steekproef opgenomen producenten in de Unie in de antwoorden op de vragenlijst hadden verstrekt. (110) In dit geval zijn de macro-economische indicatoren: productie, productiecapaciteit, bezettingsgraad, verkoophoeveelheden, marktaandeel, groei, werkgelegenheid en productiviteit. (111) De micro-economische indicatoren zijn: gemiddelde verkoopprijzen per eenheid, kosten per eenheid, loonkosten, voorraden, winstgevendheid, kasstroom, investeringen, rendement van investeringen en vermogen om kapitaal aan te trekken. 3.3.5.2.   Productie, productiecapaciteit en bezettingsgraad (112) De totale productie, de productiecapaciteit en de bezettingsgraad in de Unie hebben zich in de beoordelingsperiode als volgt ontwikkeld: Tabel 5 Productie, productiecapaciteit en bezettingsgraad 2020 2021 2022 TNO Productievolume (ton) 401 780 396 575 268 034 175 786 Index (2020 = 100) 100 99 67 44 Productiecapaciteit (ton) 480 578 477 621 477 379 476 874 Index (2020 = 100) 100 99 99 99 Bezettingsgraad (%) 83,6 83,0 56,1 36,9 Index (2020 = 100) 100 99 67 44 Bron: Indieners van het verzoek. (113) De productie van de bedrijfstak van de Unie daalde in de beoordelingsperiode met 56 %. De productiecapaciteit van de bedrijfstak van de Unie is in de beoordelingsperiode nagenoeg stabiel gebleven, met een minieme daling van 1 %. Als gevolg daarvan is de bezettingsgraad met 56 % gedaald. 3.3.5.3.   Verkoopvolume en marktaandeel (114) Het verkoopvolume en het marktaandeel van de bedrijfstak van de Unie hebben zich in de beoordelingsperiode als volgt ontwikkeld: Tabel 6 Verkoopvolume en marktaandeel 2020 2021 2022 TNO Totaal verkoopvolume op de markt van de Unie — niet-verbonden afnemers 290 888 318 133 193 031 164 935 Index (2020 = 100) 100 109 66 57 Marktaandeel (%) 79,9 74,5 51,1 48,6 Index (2020 = 100) 100 93 64 61 Bron: Eurostat, indieners van het verzoek. (115) Het volume van de verkoop van de bedrijfstak van de Unie aan niet-verbonden afnemers steeg in de periode 2020-2021 met 9 %, maar daalde tussen 2021 en het einde van het tijdvak van het nieuwe onderzoek met 52 procentpunten tot een niveau dat 43 % onder dat van 2020 lag. (116) Volgens dezelfde trend daalde het marktaandeel van de bedrijfstak van de Unie van 79,9 % tot 48,6 %. 3.3.5.4.   Groei (117) Tijdens de beoordelingsperiode daalde het verbruik in de Unie met 7 % (zie tabel 1) en kromp het volume van de verkoop van de bedrijfstak van de Unie aan niet-verbonden afnemers in de Unie met 43 % (zie tabel 6). Bijgevolg verloor de bedrijfstak van de Unie veel marktaandeel (zie tabel 6) ten opzichte van de invoer uit de VRC (zie tabel 2). 3.3.5.5.   Prijzen en factoren die prijzen beïnvloeden (118) De gewogen gemiddelde verkoopprijzen per eenheid van de producenten in de Unie voor verkoop aan niet-verbonden afnemers in de Unie, alsmede de productiekosten per eenheid, hebben zich in de beoordelingsperiode als volgt ontwikkeld: Tabel 7 Verkoopprijzen in de Unie en productiekosten 2020 2021 2022 TNO Gewogen gemiddelde verkoopprijzen per eenheid in de Unie (EUR/ton) 928 1 863 3 196 1 498 Index (2020 = 100) 100 201 344 161 Productiekosten per eenheid (EUR/ton) 906 1 611 3 173 3 069 Index (2020 = 100) 100 178 350 339 Bron: In de steekproef opgenomen producenten in de Unie. (119) De productiekosten per eenheid stegen exponentieel tot een niveau dat in 2022 250 % en in het tijdvak van het nieuwe onderzoek nog steeds 239 % boven dat van 2020 lag. Deze scherpe stijging van de productiekosten werd hoofdzakelijk veroorzaakt door de zeer sterke stijging van de gasprijzen vanaf 2021. (120) De verkoopprijzen volgden een vergelijkbare trend tot 2022, toen zij een niveau bereikten dat 244 % boven dat van 2020 lag. In het tijdvak van het nieuwe onderzoek daalden de verkoopprijzen met meer dan de helft ten opzichte van 2022. In een op 23 augustus 2024 ingediende opmerking ( 37 ) benadrukten de indieners van het verzoek dat het verkoopvolume van de bedrijfstak van de Unie was gedaald tot een onhoudbaar niveau tegenover de kostenbasis die in het tijdvak van het nieuwe onderzoek aanzienlijk was gestegen. 3.3.5.6.   Werkgelegenheid en productiviteit (121) De werkgelegenheid, de productiviteit en de gemiddelde loonkosten van de producenten in de Unie hebben zich in de beoordelingsperiode als volgt ontwikkeld: Tabel 8 Werkgelegenheid en productiviteit 2020 2021 2022 TNO Aantal werknemers 632 642 613 582 Index (2020 = 100) 100 102 97 92 Arbeidsproductiviteit (ton/werknemer) 524 508 347 231 Index (2020 = 100) 100 97 66 44 Gemiddelde loonkosten per werknemer 73 491 77 431 86 835 90 642 Index (2020 = 100) 100 105 118 123 Bron: Indieners van het verzoek, in de steekproef opgenomen producenten in de Unie. (122) Het aantal werknemers daalde tussen 2021 en het einde van het tijdvak van het nieuwe onderzoek met meer dan 9 %, aangezien de bedrijfstak van de Unie het personeelsbestand begon te verminderen in een ongunstige marktsituatie. (123) De arbeidsproductiviteit daalde in de beoordelingsperiode met 56 % als gevolg van de scherpe daling van de productie (zie tabel 5). (124) De gemiddelde loonkosten stegen in de beoordelingsperiode met 23 %, aangezien de lonen en salarissen werden aangepast aan de inflatie en de eerdere groei. 3.3.5.7.   Voorraden (125) De voorraden van de producenten in de Unie hebben zich tijdens de beoordelingsperiode als volgt ontwikkeld: Tabel 9 Voorraden 2020 2021 2022 TNO Eindvoorraden 12 151 5 372 32 163 13 336 Index (2020 = 100) 100 44 265 110 Eindvoorraden als percentage van de productie (%) 3,1 1,4 15,1 9,9 Index (2020 = 100) 100 45 488 320 Bron: In de steekproef opgenomen producenten in de Unie. (126) De voorraden liepen in de beoordelingsperiode sterk uiteen. In 2021 lag het niveau 56 % onder dat van 2020. In 2022 lag het niveau 165 % boven dat van 2020. De eindvoorraden als percentage van de productie zijn van 2020 tot en met 2022 bijna vervijfvoudigd en tussen 2020 en het einde van het tijdvak van het nieuwe onderzoek meer dan verdrievoudigd. Dit is een bijkomende aanwijzing dat de bedrijfstak van de Unie tegen het einde van de beoordelingsperiode steeds meer moeite had om zijn productie te verkopen in het licht van de drastisch toenemende invoer uit de VRC. 3.3.5.8.   Winstgevendheid, kasstroom, investeringen, rendement van investeringen en vermogen om kapitaal aan te trekken (127) De winstgevendheid, de kasstroom, de investeringen en het rendement van investeringen van de producenten in de Unie hebben zich in de beoordelingsperiode als volgt ontwikkeld: Tabel 10 Winstgevendheid, kasstroom, investeringen en rendement van investeringen 2020 2021 2022 TNO Winstgevendheid van de verkoop in de Unie aan niet-verbonden afnemers (%) –4,1 12,3 –5,6 – 100,1 Index (2020 = 100) – 100 298 – 136 –2 427 Kasstroom 12 158 042 95 868 270 –10 678 921 – 118 092 691 Index (2020 = 100) 100 789 –88 – 971 Investeringen 25 704 881 32 880 347 46 905 512 75 538 271 Index (2020 = 100) 100 128 182 294 Rendement van investeringen (%) –10,2 46,2 –7,4 –94,6 Index (2020 = 100) – 100 455 –73 – 930 Bron: In de steekproef opgenomen producenten in de Unie. (128) De Commissie heeft de winst van de in de steekproef opgenomen producenten in de Unie vastgesteld door de nettowinst vóór belastingen van hun verkopen van melamine aan niet-verbonden afnemers in de Unie uit te drukken als percentage van de onderliggende omzet. Alleen in 2021 maakte de bedrijfstak van de Unie winst, te weten 12,3 %. In 2020 en 2022 was de onderliggende verkoop verlieslatend, met een percentage van respectievelijk –4,1 % en –5,6 %. In het tijdvak van het nieuwe onderzoek bedroeg het verlies –100,1 %. (129) De nettokasstroom is het vermogen van de producenten in de Unie om hun activiteiten zelf te financieren. In 2021 was de ontwikkeling van de kasstroom positief. In 2022 en het tijdvak van het nieuwe onderzoek genereerde de bedrijfstak van de Unie een negatieve kasstroom na de dalende trend van de winstgevendheid. (130) Het investeringsniveau van de bedrijfstak van de Unie steeg in de beoordelingsperiode met 194 %. Uit het onderzoek is gebleken dat de investeringen bijna uitsluitend betrekking hadden op de vervanging van volledig afgeschreven en versleten activa. Het was eerder toevallig dat deze investeringen geconcentreerd waren in het tijdvak van het nieuwe onderzoek. Bovendien waren de investeringen vrij klein in verhouding tot andere indicatoren, zoals de totale verkoopwaarde. Daarom acht de Commissie deze indicator voor dit specifieke geval niet erg zinvol. (131) Het rendement van investeringen is de winst uitgedrukt als percentage van de nettoboekwaarde van de investeringen, en de trend volgde die van de geanalyseerde winstgevendheidspercentages. 3.3.5.9.   Conclusie betreffende de situatie van de bedrijfstak van de Unie (132) In een context van stijgende productiekosten en toenemende prijsvolatiliteit verloor de bedrijfstak van de Unie tijdens de beoordelingsperiode veel marktaandeel aan de VRC. De omvang van de Chinese invoer steeg exponentieel en kwam op de markt van de Unie tegen prijzen die de prijzen van de bedrijfstak van de Unie aanzienlijk onderboden. Niet bestand tegen deze druk slaagde de bedrijfstak van de Unie er niet in de gestegen productiekosten door te berekenen in zijn verkoopprijzen en ondervond hij vervolgens ongekend zware en onhoudbare verliezen. (133) In wezen werden alle schade-indicatoren, zoals productie, bezettingsgraad, verkoopvolume, verkoopprijzen per eenheid, marktaandeel, winstgevendheid en kasstroom, in de beoordelingsperiode gekenmerkt door een uiterst negatieve ontwikkeling. (134) Op grond van het voorgaande concludeerde de Commissie dat de bedrijfstak van de Unie in het tijdvak van het nieuwe onderzoek aanmerkelijke schade heeft geleden in de zin van artikel 3, lid 1, van de basisverordening. 3.3.6. Oorzakelijk verband (135) Na te hebben geconcludeerd dat de bedrijfstak van de Unie aanmerkelijke schade heeft geleden en onder verwijzing naar overweging 27, onderzocht de Commissie of de toepasselijke MIP en het geldende vaste recht de bedrijfstak van de Unie ernstige en voortdurende schade berokkenden. (136) In een eerste stap herinnerde de Commissie eraan dat de MIP zodanig is opgezet dat producenten-exporteurs, zodra de prijzen ruim boven de MIP liggen, vrijwel onbeperkte hoeveelheden van het betrokken product mogen uitvoeren zonder in de Unie antidumpingrechten te hoeven betalen. In 2022 en het tijdvak van het nieuwe onderzoek, toen de marktprijzen een dergelijk niveau bereikten (zie tabel 2 en de overwegingen 97 en 98), werd dit scenario bewaarheid. (137) In een tweede stap stelde de Commissie vast dat de invoer uit de VRC aanmerkelijke schade toebracht aan de bedrijfstak van de Unie. Deze invoer nam tijdens de beoordelingsperiode namelijk exponentieel toe, met 8013 % (zie tabel 2), wat leidde tot een aanzienlijke toename van het marktaandeel, dat wil zeggen van 0,3 % in 2020 tot 29,2 % in het tijdvak van het nieuwe onderzoek, ten koste van de bedrijfstak van de Unie, die in dezelfde periode marktaandeel verloor, van 79,9 % tot 48,6 %. Bovendien ging de invoer uit de VRC gepaard met dalende (zie tabel 3, van 2022 tot en met het tijdvak van het nieuwe onderzoek) en onderbiedende prijzen (zie overweging 102) waardoor de bedrijfstak van de Unie aanmerkelijke schade leed. Daarnaast zetten deze prijzen de prijzen van de bedrijfstak van de Unie zwaar onder druk. Sinds 2021 liggen deze namelijk aanzienlijk onder de prijzen van de bedrijfstak van de Unie en, belangrijker nog, sinds 2022 onder de productiekosten van de bedrijfstak van de Unie. Als gevolg van de waargenomen verhindering van een prijsverhoging was de bedrijfstak van de Unie niet in staat zijn prijzen in het tijdvak van het nieuwe onderzoek te verhogen in overeenstemming met de stijging van zijn kosten, hetgeen leidde tot aanzienlijke verliezen. Andere factoren, zoals de gasprijzen, die de belangrijkste oorzaak waren van een stijging van de productiekosten tot boven de verkoopprijzen (zie de gegevens van tabel 7 voor 2022 en het tijdvak van het nieuwe onderzoek), droegen eveneens bij tot die schade, maar hebben het vastgestelde oorzakelijk verband niet afgezwakt. Het marktaandeel van de totale invoer uit derde landen nam in de beoordelingsperiode met 13 % toe (zie tabel 4), wat in het niet valt bij de meer dan tachtigvoudige toename van de invoer uit de VRC in dezelfde periode (zie tabel 2). Evenzo was de totale invoer uit andere derde landen in het tijdvak van het nieuwe onderzoek gemiddeld bijna 200 EUR per ton duurder dan de invoer uit de VRC. Bijgevolg heeft de invoer uit derde landen het vastgestelde oorzakelijk verband tussen de invoer uit de VRC en de aanmerkelijke schade van de bedrijfstak van de Unie niet afgezwakt. (138) Na de mededeling van feiten en overwegingen voerde de CCCMC aan dat uitzonderlijke omstandigheden op de interne markt van de EU in de tweede helft van 2022 en in 2023, en niet de invoer uit de VRC, de belangrijkste reden waren waarom de producenten in de Unie hun prijzen niet konden verhogen om hun productiekosten te dekken en hun winstgevendheid te handhaven. (139) De Commissie heeft het argument verworpen. Uit het onderzoek is gebleken dat de bedrijfstak van de Unie in 2021, en tot op zekere hoogte nog in 2022, in staat was de prijzen te verhogen in overeenstemming met de stijgende productiekosten, terwijl de invoer uit de VRC op de markt kwam tegen invoerprijzen van 1 627 EUR en 1 990 EUR per ton. Pas in het tijdvak van het nieuwe onderzoek, toen de invoerprijzen daalden tot 1 361 EUR per ton, was de bedrijfstak van de Unie niet langer in staat om tegen kostendekkende prijzen te verkopen. Hieruit bleek duidelijk dat het beoogde effect van de maatregelen niet werd bereikt, aangezien de goedkope invoer uit de VRC in grotere hoeveelheden de belangrijkste oorzaak van de schade voor de bedrijfstak van de Unie was. (140) De Commissie concludeerde dan ook dat de opzet van de MIP Chinese producenten in wezen in staat stelde de uitvoerhoeveelheden tegen verlaagde prijzen te verhogen, wat de bedrijfstak van de Unie op zijn beurt aanmerkelijke schade berokkende. 3.4. Belang van de niet-verbonden importeurs en gebruikers (141) Alle de Commissie bekende niet-verbonden importeurs en gebruikers zijn van de opening van het nieuwe onderzoek in kennis gesteld. (142) De Commissie ontving van één niet-verbonden importeur een antwoord op de vragenlijst, maar deze weigerde een niet-vertrouwelijke versie van zijn antwoord te verstrekken. Daarom kon de verstrekte informatie niet worden geanalyseerd. (143) Drie gebruikers en de Unilin Group (bestaande uit twee gebruikers) hebben de vragenlijst beantwoord. De drie gebruikers hebben geen zinvolle open versies van hun antwoorden op de vragenlijst ingediend en deze konden daarom niet worden geanalyseerd. Alleen de Unilin Group bleef gedurende het gehele onderzoek medewerking verlenen, onder meer door een controle ter plaatse toe te staan (zoals uiteengezet in overweging 18). (144) De Unilin Group stelde echter dat zij geen volledige niet-vertrouwelijke versie van haar opmerkingen kon indienen omdat zij bepaalde informatie liever niet aan een breder publiek wilde bekendmaken. De Unilin Group beriep zich dan ook op “buitengewone omstandigheden” als bedoeld in artikel 19, lid 2, van de basisverordening. De Commissie heeft nota genomen van het argument van de Unilin Group. Op basis van de verstrekte informatie kon de Commissie alleen vaststellen dat zowel de aankopen van de Unilin Group bij de bedrijfstak van de Unie als haar invoer uit de VRC niet representatief waren voor de gebruikerssector als geheel en dat een wijziging van de vorm van de maatregelen de betrokken partij niet onnodig zou schaden. (145) Na de mededeling van feiten en overwegingen uitte de EPF haar bezorgdheid over de beoordeling door de Commissie van het belang van de gebruikers, aangezien zij zich alleen leek te baseren op de twee antwoorden op de vragenlijst van de Unilin Group. De EPF voegde daaraan toe dat de stijgende kosten van melamine tussen november 2022 en november 2023 hebben geleid tot een enorme toename van het verschil tussen ruwe panelen en gecoate panelen, van gemiddeld 30-50 % tot 60-124 %. (146) De Commissie heeft verduidelijkt dat zij zich bij haar beoordeling alleen kan baseren op verifieerbare gegevens die door medewerkende belanghebbenden worden verstrekt. Bij de opening van het nieuwe onderzoek werden ongeveer tachtig gebruikers benaderd en op de hoogte gebracht. Uiteindelijk waren de door de Unilin Group verstrekte gegevens de enige door gebruikers ingediende en verifieerbare gegevens waarover de Commissie kon beschikken. De Commissie heeft haar conclusie met betrekking tot Unilin niet uitgebreid tot alle gebruikers, maar beschikte bij gebreke van andere medewerkende gebruikers niet over andere informatie die zij kon analyseren. (147) Bovendien wordt de benadering van de EPF om de inputkosten van melamine af te leiden uit een prijsverschil tussen de outputproducten, als onjuist beschouwd. Prijsverschillen kunnen worden toegeschreven aan diverse andere factoren, zoals de perceptie van de klant enz., maar niet noodzakelijkerwijs en niet alleen aan een stijging van één kostenelement. (148) Na de inleiding van de procedure voerde de EPF aan dat de Europese houtbewerkingsindustrie goed is voor een omzet van meer dan 500 miljard EUR per jaar en voor 4 miljoen directe banen in de Unie zorgt. De panelenindustrie, die goed is voor 9 % van deze omzet, speelde een belangrijke rol door waarde toe te voegen aan bijproducten van de oogst en verwerking van hout en op die manier hoogwaardige, lichte en betaalbare producten voor de meubel- en bouwsector te leveren. Een wijziging van de vorm van de maatregelen zou dan ook veel meer werknemers (die van EU-producenten van plaatmaterialen op houtbasis en hun waardeketen van downstreamgebruikers) benadelen dan zij voordeel zou opleveren voor de werknemers van de melamineproducenten in de Unie. (149) De Commissie was van oordeel dat de EPF niet kon aantonen welk deel van de vermeende jaaromzet betrekking had op de verkoop van producten waarin melamine was verwerkt, hoe relevant de kostprijs van melamine bij die producten was en hoeveel banen bijdroegen tot de productie en verkoop van dergelijke producten. Bijgevolg kon de impact van de wijziging van de vorm van de maatregel niet worden vastgesteld en werd het argument afgewezen. (150) Na de mededeling van feiten en overwegingen berekende de EPF dat ongeveer 650 000 banen in de houtpanelensector en aanverwante sectoren in de hele toeleveringsketen verband hielden met het gebruik van melamine en dat al deze banen in aanzienlijke mate zouden worden bedreigd als de vorm van de maatregelen zou worden gewijzigd. De Commissie verwierp het argument, aangezien de EPF niet heeft aangetoond waarom ad-valoremrechten op één grondstof uit één specifiek land, in tegenstelling tot een vast recht en een MIP, nadelig zouden zijn voor deze economische sectoren. (151) De EPLF voerde aan dat Chinese producenten-exporteurs op wie het vaste recht van 415 EUR per ton van toepassing is, niet naar de Unie konden uitvoeren omdat dat recht buitensporig hoog is en dat de totale capaciteit van de drie Chinese producenten voor wie een minimuminvoerprijs gold, niet meer dan 300 000 ton bedroeg, wat niet voldoende was om de Europese markt te bevoorraden. De EPLF voerde verder aan dat de Europese melamineproductie alleen niet voldoende zou zijn voor de gebruikers in de Unie, vooral wanneer de markt weer aantrok. (152) De Commissie heeft deze argumenten van de EPLF afgewezen. Het verbruik was nooit hoger dan ongeveer 430 000 ton per jaar. In 2021 bedroeg het bijvoorbeeld 427 185 ton. Met zijn capaciteit van meer dan 476 000 ton (in het tijdvak van het nieuwe onderzoek, zie tabel 5) zou de bedrijfstak van de Unie dit verbruik zeker alleen kunnen dekken. (153) De EPLF voegde daaraan toe dat haar leden moesten opboksen tegen de steeds sterkere concurrentie uit Turkije, aangezien Turkse laminaatproducenten melamine uit de VRC konden blijven invoeren zonder antidumpingrechten te betalen en dus lagere kosten hadden dan de laminaatproducenten in de Unie. (154) De EPLF heeft geen bewijsmateriaal verstrekt ter ondersteuning van de beweringen over de sterkere concurrentie uit Turkije. Bovendien waren er geen aanwijzingen dat gebruikers in het algemeen onnodig zouden worden benadeeld door een wijziging van de vorm van de maatregelen (zie ook overweging 144). De Commissie heeft dit argument derhalve afgewezen. (155) SGE voerde aan dat, indien de vorm van de antidumpingmaatregel wordt gewijzigd in ad-valoremrechten, de daaruit voortvloeiende rechten de kosten van de invoer van het onderzochte product uit de VRC aanzienlijk zouden verhogen. Erger nog, dergelijke hoge tarieven zouden de Chinese exporteurs uit de markt kunnen prijzen, waardoor zij mogelijk gedwongen zouden worden zich uit de markt van de Unie terug te trekken. Hierdoor zouden importeurs en gebruikers in de Unie beperkte inkoopmogelijkheden hebben, voornamelijk bij de indieners van het verzoek, wat zou leiden tot een minder concurrerende EU-markt. De toeleveringsketen zou onevenwichtig worden en de aankoopprijzen voor melamine zouden waarschijnlijk aanzienlijk stijgen. (156) De Commissie heeft dit argument afgewezen. De Commissie erkende dat de marktprijzen van melamine waarschijnlijk zullen stijgen, aangezien de in het tijdvak van het nieuwe onderzoek waargenomen prijzen onhoudbaar waren voor de bedrijfstak van de Unie en de maatregelen in de vorm van een MIP en een vast recht de bedrijfstak van de Unie onvoldoende beschermden tegen oneerlijke handelspraktijken van de producenten-exporteurs, waardoor zijn verkoopprijzen ernstig werden gedrukt (zie tabel 7). De Commissie was echter ook van oordeel dat, met ad-valoremrechten variërend van 12 % tot 65,2 %, afhankelijk van de vastgestelde dumpingmarge, gebruikers over het geheel genomen in staat zullen zijn Chinese melamine te kopen tegen prijzen met inbegrip van rechten die gelijk zijn aan de verkoopprijzen van de producenten in de Unie. Daarnaast kunnen gebruikers ook melamine betrekken uit andere landen buiten de Unie, zoals zij in de beoordelingsperiode hebben gedaan (zie tabel 4). (157) Na de mededeling van feiten en overwegingen wees de EPF op een beperkte productiecapaciteit in de VRC. Volgens de EPF bereikte de uitvoer uit de VRC naar de Unie in 2022 een piek, wat betekent dat deze waarschijnlijk niet meer zal stijgen dan de in dat jaar vastgestelde hoeveelheid. (158) De Commissie merkte op dat de EPF geen onderbouwde gegevens over de werkelijke en reservecapaciteit in de VRC heeft verstrekt. De omvang van de Chinese uitvoer naar de Unie in 2022 en het tijdvak van het nieuwe onderzoek was hoe dan ook al zeer nadelig voor de bedrijfstak van de Unie, zoals het best wordt geïllustreerd door de winstgevendheidscijfers in tabel 10. (159) De Commissie heeft na de mededeling van feiten en overwegingen ook opmerkingen ontvangen van KRP, een gebruiker van melamine die zich als belanghebbende heeft geregistreerd, maar geen antwoord op de vragenlijst heeft ingediend. (160) KRP voerde aan dat de MIP eerlijke concurrentie waarborgde doordat deze zorgt voor een bodemprijs. Hierdoor konden de producenten in de Unie winst maken en hadden gebruikers toegang tot stabiele en betaalbare leveringen. Handhaving van de MIP was volgens KRP dus in het belang van de Unie. KRP voerde verder aan dat indien de huidige maatregel zou worden vervangen door ad-valoremrechten, de gebruikers met veel hogere melaminekosten zouden worden geconfronteerd, wat tot een aanzienlijke stijging van de productiekosten zou leiden. Dit zou hun concurrentievermogen aantasten, niet alleen op de binnenlandse markt, maar ook op de internationale markten, wat hun activiteiten in gevaar zou brengen. (161) KPR onderbouwde geen van de ingediende argumenten en daarom werden beide argumenten afgewezen. (162) Gezien het gebrek aan verdere medewerking van gebruikers en gebruikersverenigingen concludeerde de Commissie dat gebruikers niet onnodig zouden worden geschaad door een wijziging van de vorm van de maatregelen. (163) Derhalve concludeerde de Commissie dat niets erop wees dat de voorgestelde wijziging van de vorm van de maatregelen voor de gebruikers en/of importeurs negatieve gevolgen zou hebben die opwegen tegen de positieve gevolgen van de maatregelen. 3.5. Conclusie inzake belang van de Unie (164) Op basis van het bovenstaande is de Commissie tot de conclusie gekomen dat er geen dwingende redenen waren om aan te nemen dat de wijziging van de vorm van de maatregelen ten aanzien van de invoer van melamine van oorsprong uit de VRC niet in het belang van de Unie zou zijn. (165) Zoals blijkt uit overweging 134, leed de bedrijfstak van de Unie in het tijdvak van het nieuwe onderzoek aanmerkelijke schade. Bijgevolg is de huidige vorm van de maatregelen niet langer toereikend om de bedrijfstak van de Unie te beschermen tegen invoer uit de VRC, die in ongekend grote hoeveelheden en tegen onderbiedende prijzen op de markt van de Unie kwam. 4. ANTIDUMPINGMAATREGELEN 4.1. Verband tussen de schade en de gewijzigde omstandigheden (166) Gezien de beoordeelde verandering van omstandigheden kan de huidige vorm van de maatregelen, die voor meer dan 80 % van alle invoer uit de VRC tijdens het TNO bestaat uit een recht op basis van een MIP van 1 153 EUR/ton, d.w.z. dat er geen recht werd geheven, en voor de resterende invoer uit een vast recht van 415 EUR/ton, de vastgestelde aanmerkelijke schade die de bedrijfstak van de Unie heeft geleden en die door de invoer uit de VRC is veroorzaakt, niet langer verhelpen. In het bijzonder kon de MIP de aanzienlijke prijsonderbieding (zie overweging 102) en de tijdens het tijdvak van het nieuwe onderzoek vastgestelde neerwaartse prijsdruk niet verhelpen. (167) In beide eerdere nieuwe onderzoeken in verband met het vervallen van de maatregelen werd geconcludeerd dat de bedrijfstak van de Unie geen schade meer leed gezien de efficiënte bescherming die de bestaande maatregelen boden (zie overweging 128 van Uitvoeringsverordening (EU) 2017/1171 en overweging 277 van Uitvoeringsverordening (EU) 2023/1776). In het kader van het huidige gedeeltelijke tussentijdse nieuwe onderzoek heeft de Commissie daarentegen geconcludeerd dat de maatregelen in hun huidige vorm niet langer toereikend zijn om de schadeveroorzakende invoer met dumping tegen te gaan. (168) Sinds 2020 is de volatiliteit van de melamineprijzen aanzienlijk toegenomen, samen met de prijsvolatiliteit van gas, de belangrijkste input voor de productie van melamine. Op bepaalde tijdstippen bereikten de melamineprijzen een ongekend hoog niveau, dat althans sinds het oorspronkelijke onderzoek niet was waargenomen. Na het bereiken van dat hoge niveau daalden de prijzen snel als gevolg van de drastisch gestegen invoervolumes tegen lagere prijzen uit de VRC. Dit dwong de bedrijfstak van de Unie om te verkopen tegen prijzen die aanzienlijk onder de kostprijs lagen. (169) In deze vorm konden de maatregelen derhalve niet langer dezelfde mate van bescherming bieden als in de perioden die in de eerdere nieuwe onderzoeken in verband met het vervallen van de maatregelen werden onderzocht, en toereikend bleek om de bedrijfstak van de Unie te beschermen tegen schade. De Chinese producenten verkochten producten voor uitvoer naar de Unie tegen prijzen die tegelijk de verkoopprijzen van de bedrijfstak van de Unie onderboden en de toepasselijke MIP overschreden en dus niet onderworpen waren aan antidumpingrechten. (170) Hieruit volgt dat de gewijzigde omstandigheden tot gevolg hadden dat de schade zich opnieuw voordeed en dat de vorm van de maatregelen daardoor ontoereikend werd om de bedrijfstak van de Unie te beschermen tegen invoer tegen onderbiedende prijzen. 4.2. Wijziging van de vorm van de maatregel (171) Op basis van de bovenstaande conclusies, en in het bijzonder die inzake het bestaan van door de bedrijfstak van de Unie geleden aanmerkelijke schade, de gewijzigde omstandigheden ten opzichte van het oorspronkelijke onderzoek en de blijvende aard van deze veranderingen, alsmede het belang van de Unie, was de Commissie van oordeel dat de huidige vorm van de antidumpingmaatregelen ten aanzien van melamine van oorsprong uit de Volksrepubliek China niet langer toereikend is om de door de invoer met dumping veroorzaakte schade weg te nemen. (172) Bijgevolg heeft de Commissie besloten de ad-valoremrechten opnieuw in te stellen voor alle ondernemingen. (173) Na de mededeling van feiten en overwegingen voerden SGE en KRP aan dat het onbillijk was om de meer dan tien jaar geleden vastgestelde ad-valoremrechten opnieuw in te voeren. Zij waren van mening dat, indien de omstandigheden waaronder een MIP oorspronkelijk werd ingevoerd, waren gewijzigd, dezelfde oorspronkelijke omstandigheden ook achterhaald waren voor de instelling van de ad-valoremrechten. Bovendien werden sommige van de opnieuw in te stellen ad-valoremrechten berekend op basis van gegevens van 2009 en slechts één op basis van gegevens van 2022. Het opnieuw instellen van de ad-valoremrechten was derhalve onbillijk voor de Chinese producenten-exporteurs wier rechten werden berekend op basis van gegevens in het oorspronkelijke onderzoek, die verouderd en niet in overeenstemming waren met de huidige marktomstandigheden. (174) De Commissie heeft de argumenten ongegrond bevonden. Ad-valoremrechten zijn de standaardvorm van antidumpingmaatregelen die de Commissie hanteert bij het instellen van maatregelen na een onderzoek. De instelling van andere vormen van maatregelen vereist doorgaans een speciale rechtvaardiging in de desbetreffende uitvoeringsverordeningen, de instelling van ad-valoremrechten niet. In deze verordening heeft de Commissie voldoende gemotiveerd dat de omstandigheden die leidden tot de uitzonderlijke instelling van rechten op basis van minimumprijzen in de oorspronkelijke verordening, niet langer bestaan. (175) Evenzo herinnerde de Commissie eraan dat bij Uitvoeringsverordening (EU) 2023/2653, waarbij aan Xinjiang een ad-valorem-antidumpingrecht van 12 % werd opgelegd, de bestaande maatregelen werden gewijzigd. In het kader van dit tussentijdse nieuwe onderzoek is de Commissie wettelijk verplicht alle bestaande maatregelen tegen het licht te houden, met inbegrip van wijzigingen zoals die welke in het kader van Uitvoeringsverordening (EU) 2023/2653 zijn doorgevoerd. Zij kan de bij Uitvoeringsverordening (EU) 2023/2653 ingestelde gewijzigde maatregel dus niet anders behandelen dan de oorspronkelijke maatregelen. (176) SGE en KRP stelden voor de MIP aan te passen van 1 153 EUR/ton tot een prijsvork van 1 300 EUR tot 1 400 EUR/ton, op basis van de meest recente spotprijsgegevens die zijn verzameld en gepubliceerd door Independent Commodity Intelligence Services (ICIS ( 38 ) ). Deze voorgestelde prijsvork is afgeleid van de gemiddelde melamineprijs voor de periode van juli 2024 tot en met december 2024, zoals bekendgemaakt door ICIS. Tijdens een hoorzitting na de mededeling van feiten en overwegingen heeft SGE verduidelijkt dat de prijzen in het kader van de voorgestelde MIP-regeling voortdurend zouden worden aangepast op basis van de genoemde ICIS-gegevens. In dit verband beschouwde SGE Uitvoeringsverordening (EU) 2015/82 van de Commissie ( 39 ) als een precedent dat relevant is voor dit onderzoek. (177) De Commissie herinnerde eraan dat dit tussentijdse nieuwe onderzoek zich beperkte tot de vorm van de maatregelen. Het voorstel van SGE en KRP hield echter een wijziging in van het niveau van de maatregelen, in het bijzonder van een MIP van 1 153 EUR/ton tot ten minste 1 300 EUR/ton. Bovendien achtte de Commissie de verwijzing van SGE naar Uitvoeringsverordening (EU) 2015/82 onjuist, aangezien die verordening niet alleen betrekking had op een gedeeltelijk tussentijds nieuw onderzoek dat zich beperkte tot het onderzoek van de vorm van de maatregelen (zie overweging 8, derde streepje, van die verordening), maar ook op een gedeeltelijk tussentijds nieuw onderzoek dat zich beperkte tot schade (zie overweging 8, vierde streepje, van die verordening). Zoals uiteengezet in overweging 181 van die verordening, heeft de Commissie in het kader van het tot schade beperkte gedeeltelijke tussentijdse nieuwe onderzoek een nieuwe geen schadeveroorzakende prijs voor de bedrijfstak van de Unie vastgesteld en op basis daarvan een nieuwe MIP vastgesteld (aangezien de maatregelen op schade waren gebaseerd). Aangezien dit gedeeltelijke tussentijdse nieuwe onderzoek zich beperkt tot de vorm van de maatregelen, is een wijziging van het niveau van de maatregelen niet mogelijk. Daarom moesten de voorstellen van SGE en KRP worden afgewezen. (178) Om het gevaar van ontwijking als gevolg van het verschil in rechten zo veel mogelijk te beperken, zijn speciale maatregelen nodig om de toepassing van de individuele rechten te waarborgen. De ondernemingen waarvoor individuele rechten gelden, moeten een geldige handelsfactuur overleggen aan de douaneautoriteiten van de lidstaten. Deze factuur moet voldoen aan de in artikel 1, lid 3, van deze verordening vastgestelde vereisten. Invoer die niet van een dergelijke factuur vergezeld gaat, wordt onderworpen aan het antidumpingrecht dat van toepassing is op “alle andere ondernemingen”. (179) Hoewel de douaneautoriteiten van de lidstaten over deze factuur moeten beschikken om de individuele rechten te kunnen toepassen, is overlegging van die factuur niet de enige factor waarmee de douaneautoriteiten rekening moeten houden. Zelfs als aan hen een factuur wordt overgelegd die voldoet aan alle vereisten van artikel 1, lid 3, van deze verordening, moeten de douaneautoriteiten van de lidstaten namelijk hun gebruikelijke controles uitvoeren en kunnen zij, net als in alle andere gevallen, aanvullende documenten (vervoersdocumenten enz.) verlangen om de juistheid van de gegevens in de aangifte te controleren en te waarborgen dat de individuele rechten vervolgens terecht worden toegepast, in overeenstemming met de douanewetgeving. (180) Wanneer de uitvoer van een van de ondernemingen die van individuele rechten profiteren, na de instelling van de maatregelen in kwestie aanzienlijk toeneemt, kan dit op zich worden beschouwd als een verandering in de structuur van het handelsverkeer als gevolg van de instelling van maatregelen in de zin van artikel 13, lid 1, van de basisverordening, of een verandering van omstandigheden in de zin van artikel 11, lid 3, van de basisverordening. In dergelijke omstandigheden kan, mits aan de voorwaarden is voldaan, een onderzoek naar ontwijking van maatregelen of een tussentijds nieuw onderzoek worden geopend. Hierbij kan onder meer worden onderzocht of het nodig is de individuele rechten in te trekken en een voor het gehele land geldend recht in te stellen. (181) De in artikel 1, lid 2, van deze verordening vastgestelde individuele rechten zijn uitsluitend van toepassing op de invoer van het onderzochte product voor zover het van oorsprong is uit de VRC en is geproduceerd door de genoemde rechtspersonen. Op de invoer van het onderzochte product dat is geproduceerd door andere ondernemingen die in het dispositief van deze verordening niet uitdrukkelijk worden genoemd, met inbegrip van entiteiten die met de specifiek genoemde ondernemingen verbonden zijn, is het recht van toepassing dat voor “alle andere ondernemingen” geldt. (182) Een onderneming die later haar naam wijzigt, kan verzoeken om verdere toepassing van deze individueel rechten. Dit verzoek moet worden gericht aan de Commissie ( 40 ) . Het verzoek moet alle relevante informatie bevatten waaruit blijkt dat de wijziging niet van invloed is op het recht van de onderneming om in aanmerking te komen voor het recht dat op haar van toepassing is. Als de naamswijziging van de onderneming niet van invloed is op haar recht om in aanmerking te komen voor het recht dat op haar van toepassing is, zal een verordening over de naamswijziging worden bekendgemaakt in het Publicatieblad van de Europese Unie . (183) Alle belanghebbenden zijn in kennis gesteld van de belangrijkste feiten en overwegingen op grond waarvan het voornemen bestond om een wijziging van de vorm van de bestaande maatregelen aan te bevelen. Tevens konden alle partijen hierover binnen een bepaalde termijn opmerkingen maken en verzoeken om door de Commissie en/of de raadadviseur-auditeur in handelsprocedures te worden gehoord. Er is naar behoren rekening gehouden met de opmerkingen. (184) Indien na een arrest van het Hof van Justitie van de Europese Unie een bedrag moet worden terugbetaald, dan geldt als rentevoet, ingevolge artikel 109 van Verordening (EU, Euratom) 2024/2509 van het Europees Parlement en de Raad ( 41 ) , de rente die de Europese Centrale Bank voor haar basisherfinancieringstransacties hanteert, zoals bekendgemaakt in de C-serie van het Publicatieblad van de Europese Unie op de eerste kalenderdag van elke maand. (185) Het bij artikel 15, lid 1, van Verordening (EU) 2016/1036 ingestelde comité heeft een positief advies uitgebracht, HEEFT DE VOLGENDE VERORDENING VASTGESTELD: Artikel 1 1.   Er wordt een definitief antidumpingrecht ingesteld op melamine, momenteel ingedeeld onder GN-code 2933 61 00 , van oorsprong uit de Volksrepubliek China. 2.   Het definitieve antidumpingrecht dat van toepassing is op de nettoprijs, franco grens Unie, vóór inklaring, van de in lid 1 omschreven en door onderstaande ondernemingen vervaardigde producten, is als volgt: Onderneming Definitief antidumpingrecht (%) Aanvullende Taric-code Xinjiang Xinlianxin Energy Chemical Co., Ltd 12,0 8 99B Sichuan Golden-Elephant Sincerity Chemical Co., Ltd 44,9 A 986 Shandong Holitech Chemical Industry Co., Ltd 47,6 A 987 Henan Junhua Development Company Ltd 49,0 A 988 Alle overige invoer van oorsprong uit China 65,2 A 999 3.   De individuele rechten die zijn vastgesteld voor de in lid 2 vermelde ondernemingen zijn uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die luidt als volgt: “Ondergetekende verklaart dat de (hoeveelheid) (betrokken product) die naar de Europese Unie wordt uitgevoerd en waarop deze factuur betrekking heeft, is vervaardigd door (naam en adres van de onderneming) (aanvullende Taric-code) in (betrokken land). Ondergetekende verklaart dat de in deze factuur verstrekte informatie juist en volledig is.” Als een dergelijke factuur niet wordt overgelegd, wordt het recht toegepast dat voor “alle andere ondernemingen” geldt. Artikel 2 Tenzij anders vermeld zijn de geldende bepalingen inzake douanerechten van toepassing. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 18 februari 2025. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) Uitvoeringsverordening (EU) nr. 457/2011 van de Raad van 10 mei 2011 tot instelling van een definitief antidumpingrecht en tot definitieve inning van het voorlopige antidumpingrecht op melamine van oorsprong uit de Volksrepubliek China ( PB L 124 van 13.5.2011, blz. 2 , ELI: http://data.europa.eu/eli/reg_impl/2011/457/oj ). ( 3 ) Uitvoeringsverordening (EU) 2017/1171 van de Commissie van 30 juni 2017 tot instelling van een definitief antidumpingrecht op melamine van oorsprong uit de Volksrepubliek China ( PB L 170 van 1.7.2017, blz. 62 , ELI: http://data.europa.eu/eli/reg_impl/2017/1171/oj ). ( 4 ) Uitvoeringsverordening (EU) 2023/1776 van de Commissie van 15 september 2023 tot instelling van een definitief antidumpingrecht op melamine van oorsprong uit de Volksrepubliek China ( PB L 228 van 15.9.2023, blz. 199 , ELI: http://data.europa.eu/eli/reg_impl/2023/1776/oj ). ( 5 ) Uitvoeringsverordening (EU) 2023/2653 van de Commissie van 27 november 2023 tot wijziging van Uitvoeringsverordening (EU) 2023/1776 tot instelling van een definitief antidumpingrecht op melamine van oorsprong uit de Volksrepubliek China naar aanleiding van een nieuw onderzoek ten behoeve van een nieuwe exporteur op grond van artikel 11, lid 4, van Verordening (EU) 2016/1036 van het Europees Parlement en de Raad ( PB L, 2023/2653, 28.11.2023, ELI: http://data.europa.eu/eli/reg_impl/2023/2653/oj ). ( 6 ) LAT Nitrogen ontstond door de overname van de activiteiten op het gebied van meststoffen, technische stikstof en melamine van Borealis door AGROFERT in 2023. Bron: lat-nitrogen.com . ( 7 ) Bericht van opening van een gedeeltelijk tussentijds nieuw onderzoek van de antidumpingmaatregelen die van toepassing zijn op de invoer van melamine van oorsprong uit de Volksrepubliek China ( PB C, C/2023/1595, 20.12.2023, ELI: http://data.europa.eu/eli/C/2023/1595/oj ). ( 8 ) https://tron.trade.ec.europa.eu/investigations/case-view?caseId=2609 . ( 9 ) Zie voetnoot 2. ( 10 ) Overwegingen 63 en 65 van de oorspronkelijke verordening. ( 11 ) Overweging 22 van Verordening (EU) nr. 1035/2010 van de Commissie van 15 november 2010 tot instelling van een voorlopig antidumpingrecht op de invoer van melamine van oorsprong uit de Volksrepubliek China ( PB L 298 van 16.11.2010, blz. 10 , ELI: http://data.europa.eu/eli/reg/2010/1035/oj ). ( 12 ) https://www.consilium.europa.eu/nl/infographics/eu-gas-supply/ . ( 13 ) https://www.statista.com/statistics/1021735/share-russian-gas-imports-eu/ . ( 14 ) Zie https://tradingeconomics.com/commodity/eu-natural-gas . De Commissie gebruikte de periode van april tot en met december 2010 als referentie, aangezien dit de vroegst zichtbare periode is in de openbaar beschikbare grafiek op die website. ( 15 ) https://www.consilium.europa.eu/nl/infographics/eu-gas-supply/ . ( 16 ) https://tradingeconomics.com/commodity/eu-natural-gas . ( 17 ) Bereik verstrekt ter bescherming van gegevens waarop auteursrecht rust. ( 18 ) https://tradingeconomics.com/commodity/eu-natural-gas . ( 19 ) Zie tabel 7(b) van Verordening (EU) nr. 1035/2010. ( 20 ) Zie tabel 11 van Uitvoeringsverordening (EU) 2017/1171. ( 21 ) Zie tabel 8 van Uitvoeringsverordening (EU) 2023/1776. ( 22 ) t24.001030, blz. 9, punten 22 en 23. ( 23 ) Verordening (EU) 2023/956 van het Europees Parlement en de Raad van 10 mei 2023 tot instelling van een mechanisme voor koolstofgrenscorrectie ( PB L 130 van 16.5.2023, blz. 52 , ELI: http://data.europa.eu/eli/reg/2023/956/oj ). ( 24 ) Er wordt een breder bereik gegeven om gevoelige gegevens te beschermen. ( 25 ) Overwegingen 62 t/m 67 van de oorspronkelijke verordening. ( 26 ) t24.001039, punt 10. ( 27 ) Zie voetnoot 25. ( 28 ) Gemiddelde van de eerste handelsdagen van elke maand tussen januari en juni 2024. ( 29 ) Financial Times, 29 april 2024, https://www.ft.com/content/16031b21-cb2f-40c7-a77d-1ac061196264 . ( 30 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s (COM(2022) 360 final van 20.7.2022). ( 31 ) https://economy-finance.ec.europa.eu/document/download/3b537fad-ad74-419f-8b54-d73553ca7f7f_en?filename=AF2024%20PPT_final.pdf . ( 32 ) https://www.ice.com/products/27996665/Dutch-TTF-Natural-Gas-Futures/data?marketId=5786628&span=1 , prijzen gecontroleerd op 8 januari 2025. ( 33 ) t24.009914. ( 34 ) https://mcgroup.co.uk/news/20230426/melamine-market-challenges-dynamics.html . ( 35 ) BASF Sells Ammonia, Methanol and Melamine Plants — ChemistryViews . ( 36 ) Wat het toegevoegde antidumpingrecht betreft, bestonden de maatregelen tijdens het tijdvak van het nieuwe onderzoek uit minimuminvoerprijzen voor drie producenten-exporteurs en een vast specifiek recht voor alle andere producenten-exporteurs. De invoer van de drie partijen met minimuminvoerprijzen was, indien hoger dan de minimumprijs, vrij van antidumpingrechten, terwijl de toepasselijke antidumpingrechten op de invoer van deze partijen onder de minimuminvoerprijzen varieerden, afhankelijk van de nettofactuurwaarde vóór invoer. Er was ook invoer van andere producenten-exporteurs waarop het residuele specifieke recht van 415 EUR per ton van toepassing was. Gezien dit gemengde beeld werd het bedrag van de toegevoegde antidumpingrechten gebaseerd op de overeenkomstig artikel 14, lid 6, van de basisverordening door de lidstaten gerapporteerde gegevens over de invoer van melamine, aangezien die dataset de betaalde bedragen omvatte. ( 37 ) t24.007253. ( 38 ) Volgens SGE is ICIS een onafhankelijke verstrekker van informatie over de wereldwijde grondstoffenmarkt. ICIS wordt op grote schaal geraadpleegd in de mondiale melaminesector en geeft de volledige situatie op de melaminemarkt in real time weer, met inbegrip van prijsontwikkelingen, trends in het goederenvervoer enz. De website van ICIS: https://www.icis.com . ( 39 ) Uitvoeringsverordening (EU) 2015/82 van de Commissie van 21 januari 2015 tot instelling van een definitief antidumpingrecht op citroenzuur van oorsprong uit de Volksrepubliek China naar aanleiding van een nieuw onderzoek overeenkomstig artikel 11, lid 2, van Verordening (EG) nr. 1225/2009 van de Raad in verband met het vervallen van de maatregelen, en van gedeeltelijke tussentijdse nieuwe onderzoeken overeenkomstig artikel 11, lid 3, van Verordening (EG) nr. 1225/2009 ( PB L 15 van 22.1.2015, blz. 8 , ELI: http://data.europa.eu/eli/reg_impl/2015/82/oj . ( 40 ) Europese Commissie, directoraat-generaal Handel, directoraat G, Wetstraat 170, 1040 Brussel, België. ( 41 ) Verordening (EU, Euratom) 2024/2509 van het Europees Parlement en de Raad van 23 september 2024 tot vaststelling van de financiële regels van toepassing op de algemene begroting van de Unie ( PB L, 2024/2509, 26.9.2024, ELI: http://data.europa.eu/eli/reg/2024/2509/oj ). ELI: http://data.europa.eu/eli/reg_impl/2025/325/oj ISSN 1977-0758 (electronic edition)",
  "source": "EUR LEX"
}