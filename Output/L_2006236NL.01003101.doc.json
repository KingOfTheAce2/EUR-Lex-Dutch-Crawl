{
  "url": "http://www.w3.org/1999/xhtml\">",
  "content": "L_2006236NL.01003101.xml 31.8.2006 NL Publicatieblad van de Europese Unie L 236/31 BESCHIKKING VAN DE COMMISSIE van 25 augustus 2006 houdende principiële erkenning dat de dossiers die zijn ingediend voor grondig onderzoek met het oog op eventuele opneming van chromafenozide, halosulfuron, tembotrion, valifenal en courgettegeelmozaïekvirus — zwakke stam in bijlage I bij Richtlijn 91/414/EEG van de Raad, volledig zijn (Kennisgeving geschied onder nummer C(2006) 3820) (Voor de EER relevante tekst) (2006/586/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 6, lid 3, Overwegende hetgeen volgt: (1) Richtlijn 91/414/EEG voorziet in de opstelling van een communautaire lijst van werkzame stoffen die mogen worden gebruikt in gewasbeschermingsmiddelen. (2) Voor de werkzame stof chromafenozide is op 12 december 2004 bij de autoriteiten van Hongarije een dossier ingediend door Calliope SAS met een aanvraag om opneming van deze stof in bijlage I bij Richtlijn 91/414/EEG. Op 19 mei 2005 is door Nissan Chemical Europe SARL bij de autoriteiten van Italië een dossier ingediend met een aanvraag om halosulfuron op te nemen in bijlage I bij Richtlijn 91/414/EEG. Op 25 november 2005 is door Bayer CropScience AG bij de autoriteiten van Oostenrijk een dossier ingediend met een aanvraag om tembotrion op te nemen in bijlage I bij Richtlijn 91/414/EEG. Op 2 september 2005 is door ISAGRO SpA bij de autoriteiten van Hongarije een dossier ingediend met een aanvraag om valifenal op te nemen in bijlage I bij Richtlijn 91/414/EEG. Op 16 maart 2005 is door Central Science Laboratory bij de autoriteiten van het Verenigd Koninkrijk een dossier ingediend met een aanvraag om courgettegeelmozaïekvirus — zwakke stam op te nemen in bijlage I bij Richtlijn 91/414/EEG. (3) De autoriteiten van het Verenigd Koninkrijk, Oostenrijk, Italië en Hongarije hebben de Commissie meegedeeld dat de dossiers betreffende deze werkzame stoffen op grond van een eerste onderzoek blijken te voldoen aan de in bijlage II bij Richtlijn 91/414/EEG vervatte voorschriften inzake gegevens en informatie. De ingediende dossiers blijken ten aanzien van één gewasbeschermingsmiddel dat de werkzame stof in kwestie bevat, ook te voldoen aan de in bijlage III bij Richtlijn 91/414/EEG vervatte voorschriften inzake gegevens en informatie. Overeenkomstig artikel 6, lid 2, van Richtlijn 91/414/EEG hebben de aanvragers de dossiers aan de Commissie en de andere lidstaten toegezonden en heeft de Commissie deze dossiers aan het Permanent Comité voor de voedselketen en de diergezondheid voorgelegd. (4) Met deze beschikking moet op het niveau van de Gemeenschap officieel worden bevestigd dat de dossiers in beginsel voldoen aan de in bijlage II bij Richtlijn 91/414/EEG vastgestelde voorschriften inzake gegevens en informatie en, voor ten minste één gewasbeschermingsmiddel dat de desbetreffende werkzame stof bevat, aan de in bijlage III bij Richtlijn 91/414/EEG vastgestelde voorschriften. (5) Deze beschikking mag geen afbreuk doen aan het recht van de Commissie om de aanvrager te verzoeken aanvullende gegevens of informatie in te dienen teneinde bepaalde punten uit het dossier te verduidelijken. (6) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Onverminderd artikel 6, lid 4, van Richtlijn 91/414/EEG voldoen de dossiers betreffende de in de bijlage bij deze beschikking genoemde werkzame stoffen, die aan de Commissie en de lidstaten zijn voorgelegd met het oog op opneming van deze stoffen in bijlage I bij die richtlijn, in beginsel aan de in bijlage II bij die richtlijn vervatte voorschriften inzake gegevens en informatie. Elk van de dossiers voldoet ten aanzien van één gewasbeschermingsmiddel dat de desbetreffende werkzame stof bevat, rekening houdend met het beoogde gebruik van dat middel, ook aan de in bijlage III bij die richtlijn vervatte voorschriften inzake gegevens en informatie. Artikel 2 De als rapporteur aangewezen lidstaten bestuderen de desbetreffende dossiers grondig en delen de conclusies van hun onderzoek, vergezeld van eventuele aanbevelingen over het al dan niet opnemen van de desbetreffende werkzame stof in bijlage I bij Richtlijn 91/414/EEG en van eventuele aan die opneming te verbinden voorwaarden, zo spoedig mogelijk en uiterlijk één jaar na de bekendmaking van deze beschikking in het Publicatieblad van de Europese Unie , aan de Commissie mee. Artikel 3 Deze beschikking is gericht tot de lidstaten. Gedaan te Brussel, 25 augustus 2006. Voor de Commissie Markos KYPRIANOU Lid van de Commissie ( 1 ) PB L 230 van 19.8.1991, blz. 1 . Richtlijn laatstelijk gewijzigd bij Richtlijn 2006/41/EG van de Commissie ( PB L 187 van 8.7.2006, blz. 24 ). BIJLAGE ONDER DEZE BESCHIKKING VALLENDE WERKZAME STOFFEN Nr. Benaming, CIPAC-identificatienummer Aanvrager Datum van de aanvraag Als rapporteur aangewezen lidstaat 1 Chromafenozide CIPAC-nr.: nog niet toegewezen Calliope SAS 12 december 2004 HU 2 Halosulfuron CIPAC-nr.: nog niet toegewezen Nissan Chemical Europe SARL 19 mei 2005 IT 3 Tembotrion CIPAC-nr.: nog niet toegewezen Bayer CropScience AG 25 november 2005 AT 4 Valifenal CIPAC-nr.: nog niet toegewezen ISAGRO SpA 2 september 2005 HU 5 Courgettegeelmozaïek-virus — zwakke stam CIPAC-nr.: niet van toepassing Central Science Laboratory 16 maart 2005 UK",
  "source": "EUR LEX"
}