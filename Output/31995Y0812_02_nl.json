{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995Y0812(02):NL:HTML\">",
  "content": "EUR-Lex - 31995Y0812(02) - NL Avis juridique important | 31995Y0812(02) Resolutie van de Raad van 31 maart 1995 betreffende samenwerking op het gebied van jongerenvoorlichting en -onderzoek Publicatieblad Nr. C 207 van 12/08/1995 blz. 0005 - 0007 RESOLUTIE VAN DE RAAD van 31  maart 1995 betreffende samenwerking op het gebied van jongerenvoorlichting en -onderzoek (95/C   207/02) 1. De Raad hecht veel belang aan de voorlichting aan en het onderzoek naar  jongeren, die hij beschouwt als factoren die de mobiliteit en de ontwikkeling tot Europees burger  gunstig kunnen beïnvloeden, en acht het noodzakelijk op dit gebied gecooerdineerde acties uit te  werken. De Raad constateert dat in het merendeel van de Lid-Staten op jongeren gerichte  voorlichtingsdiensten bestaan die op gemeenschappelijke beginselen gebaseerd zijn, zoals die met  name zijn omschreven in Aanbeveling nr. R(90)7 van het Comité van Ministers van de Raad van Europa  (Voorlichting van en advies aan de jongeren in Europa). De Raad is verheugd over de sinds 1988 betrachte samenwerking op het gebied van  jongerenvoorlichting, die op 26 juni 1991 is uitgemond in de aanneming van de resolutie van de Raad  en de Ministers van Jeugdzaken, in het kader van de Raad bijeen, inzake prioritaire acties op het  gebied van jongeren, en ertoe heeft geleid dat jongerenvoorlichting en onderzoek op het gebied van  de jeugd behoren tot de vijf in het kader van het programma \"Jeugd voor Europa III\" op te zetten  acties. 2. De Raad komt overeen om de samenwerking op de volgende terreinen te intensiveren: - opleiding van voorlichters, sociaal-educatieve jongerenwerkers en vormingswerkers  (beroepskrachten en vrijwilligers) die zich met jongerenvoorlichting bezighouden; - totstandbrenging van een computernetwerk waarop de jongerenvoorlichtingsstructuren van de landen  van de Europese Unie zijn aangesloten; - verrichten van periodiek onderzoek op het gebied van de jeugd in de landen van de Europese Unie. a) Opleiding: de Raad constateert dat de jongeren de landen en instellingen van de Europese Unie  beter moeten leren kennen om hun Europees burgerschap en hun recht op mobiliteit ten volle te  kunnen uitoefenen, en dat het personeel van voorlichtingsdiensten dat die jongeren moet ontvangen,  voorlichten en adviseren, een zeer voorname rol speelt bij het doorgeven van informatie. Derhalve acht hij het wenselijk dit personeel te stimuleren om in zijn optreden aandacht aan de  Europese dimensie te schenken. In die optiek acht de Raad het wenselijk dat de personen die informatie aan jongeren doorgeven, een  opleiding krijgen die hen in staat stelt: - de Lid-Staten beter te leren kennen en meer inzicht te krijgen in de aldaar geldende praktijken  inzake jongerenvoorlichting; - kennis over de communautaire programma's te verwerven door middel van contacten met alle  instanties die deze programma's op nationaal niveau beheren en met de bevoegde diensten op  communautair niveau. b) Totstandbrenging van een computernetwerk: de Raad neemt nota van de huidige ontwikkelingen ter  zake van multimediale produkten en is van oordeel dat deze nieuwe technologieën met name van belang  zijn voor de diensten die zich met het produceren, uitgeven of verspreiden van informatie  bezighouden. Gezien de eerdere ervaringen op het gebied van samenwerking tussen de voorlichtingsstructuren van  de Lid-Staten, onderstreept de Raad dat het van groot belang is de totstandbrenging van een netwerk  van die structuren te bevorderen en in dezen rekening te houden met de bestaande  informatienetwerken. Hij merkt in dat verband op dat de huidige technologie veel meer mogelijkheden  tot samenwerking biedt. Hij acht het van belang dat het jongeren gemakkelijker wordt gemaakt om al  dan niet rechtstreeks toegang tot dergelijke netwerken te krijgen. Hij spreekt de wens uit dat er maatregelen ten gunste van de samenwerking via de netwerken worden  getroffen, zodat er gegevens ingezameld kunnen worden over mobiliteit en uitwisseling (zoals  studiemogelijkheden, werkgelegenheid, huisvesting, vrijetijdsbesteding, vervoer  .  .  .). Op die  manier moet het mogelijk worden snel specifieke informatie in alle talen van de Lid-Staten uit te  wisselen, gegevensbestanden te verrijken en bij te werken en jongeren voorlichting van goede  kwaliteit aan te bieden. c) Periodiek onderzoek: De Raad beseft hoe belangrijk het is om geregeld over op wetenschappelijke  methodes berustende studies, onderzoeken en statistieken te kunnen beschikken teneinde meer inzicht  te krijgen in de verwachtingen en de behoeften van de jeugd en in de factoren die hun leven  beïnvloeden. Die studies, onderzoeken en statistieken moeten worden toegespitst op een aantal  specifieke sectoren, daarbij rekening houdend met de Europese dimensie, en met name met de  mobiliteit. 3. Bij de ontwikkeling van deze drie samenwerkingsterreinen op Europees niveau moet rekening worden  gehouden met de wijze waarop de Lid-Staten hun voorlichting aan en over jongeren hebben opgezet. De Raad: - BESCHOUWT deze drie terreinen als prioritair bij de tenuitvoerlegging van het samenwerkingsbeleid  op het gebied van de voorlichting aan de jeugd, zoals dat met name een onderdeel vormt van het  programma \"Jeugd voor Europa III\", zodat in het bijzonder de dialoog tussen de jeugd en de  Gemeenschap wordt bevorderd; - ONDERSTREEPT het belang van hechte samenwerking op dit gebied met de Raad van Europa; - VERZOEKT de Commissie met de voortgang van de op de drie terreinen ondernomen acties rekening te  houden in het kader van het evaluatieverslag bedoeld in artikel 9 van het besluit houdende  aanneming van het programma \"Jeugd voor Europa III\".",
  "source": "EUR LEX"
}