{
  "url": "http://www.w3.org/1999/xhtml\">",
  "content": "L_2015082NL.01011101.xml 27.3.2015 NL Publicatieblad van de Europese Unie L 82/111 UITVOERINGSBESLUIT (EU) 2015/522 VAN DE COMMISSIE van 25 maart 2015 tot vaststelling van bepaalde beschermende maatregelen in verband met hoogpathogene aviaire influenza van het subtype H5N8 in Hongarije (Kennisgeving geschied onder nummer C(2015) 1711) (Slechts de tekst in de Hongaarse taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 89/662/EEG van de Raad van 11 december 1989 inzake veterinaire controles in het intracommunautaire handelsverkeer in het vooruitzicht van de totstandbrenging van de interne markt ( 1 ) , en met name artikel 9, lid 4, Gezien Richtlijn 90/425/EEG van de Raad van 26 juni 1990 inzake veterinaire en zoötechnische controles in het intracommunautaire handelsverkeer in bepaalde levende dieren en producten in het vooruitzicht van de totstandbrenging van de interne markt ( 2 ) , en met name artikel 10, lid 4, Overwegende hetgeen volgt: (1) Aviaire influenza is een virale infectieziekte bij vogels, waaronder pluimvee. Infecties met aviaire-influenzavirussen bij gedomesticeerd pluimvee veroorzaken twee hoofdvormen van de ziekte met een verschillende virulentie. De laagpathogene vorm leidt in de regel slechts tot milde symptomen, terwijl de hoogpathogene vorm bij de meeste pluimveesoorten een zeer hoge sterfte veroorzaakt. Die ziekte kan ernstige gevolgen hebben voor de rentabiliteit van de pluimveehouderij. (2) Aviaire influenza wordt vooral bij vogels aangetroffen, maar onder bepaalde omstandigheden kan de infectie ook bij mensen voorkomen, al is die kans in de regel erg klein. (3) Bij een uitbraak van aviaire influenza bestaat het risico dat de ziekteverwekker wordt verspreid naar andere bedrijven waar pluimvee of andere in gevangenschap levende vogels worden gehouden. Dan kan de ziekte zich ook van de ene lidstaat naar de andere of naar derde landen verspreiden door de handel in levende vogels en producten daarvan. (4) Richtlijn 2005/94/EG van de Raad ( 3 ) bevat bepaalde preventieve maatregelen inzake het toezicht op en de vroegtijdige detectie van aviaire influenza alsook de minimale bestrijdingsmaatregelen die bij een uitbraak van aviaire influenza onder pluimvee of andere in gevangenschap levende vogels moeten worden genomen. Die richtlijn voorziet in de instelling van beschermings- en toezichtsgebieden bij een uitbraak van hoogpathogene aviaire influenza. (5) Na de kennisgeving door Hongarije van een uitbraak van hoogpathogene aviaire influenza van het subtype H5N8 in een eendenbedrijf in het comitaat Békés, Hongarije, op 24 februari 2015, werd Uitvoeringsbesluit (EU) 2015/338 van de Commissie ( 4 ) vastgesteld. (6) Uitvoeringsbesluit (EU) 2015/338 bepaalt dat de door Hongarije overeenkomstig Richtlijn 2005/94/EG ingestelde beschermings- en toezichtsgebieden ten minste de gebieden omvatten die in de lijst van de bijlage bij dat uitvoeringsbesluit als beschermings- en toezichtsgebieden zijn opgenomen. Uitvoeringsbesluit (EU) 2015/338 is van toepassing tot en met 26 maart 2015. (7) De tijdelijke beschermende maatregelen die na de uitbraak in Hongarije zijn vastgesteld, zijn nu onderzocht door het Permanent Comité voor planten, dieren, levensmiddelen en diervoeders waardoor de gebieden waarvoor beperkingen moeten gelden, nu nauwkeuriger kunnen worden omschreven. (8) Om te voorkomen dat de handel in de Unie onnodig wordt verstoord en om te vermijden dat derde landen ongerechtvaardigde handelsbelemmeringen opwerpen, moeten de in Hongarije ingestelde beschermings- en toezichtsgebieden in samenwerking met die lidstaat op EU-niveau worden vastgesteld en moet de duur van die regionalisatie worden vastgelegd. (9) Duidelijkheidshalve dient Uitvoeringsbesluit (EU) 2015/338 te worden ingetrokken. (10) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Hongarije ziet erop toe dat de overeenkomstig artikel 16, lid 1, van Richtlijn 2005/94/EG ingestelde beschermings- en toezichtsgebieden ten minste de gebieden omvatten die in de lijst van de delen A en B van de bijlage bij dit besluit als beschermings- en toezichtsgebieden zijn opgenomen. Artikel 2 Uitvoeringsbesluit (EU) 2015/338 wordt ingetrokken. Artikel 3 Dit besluit is gericht tot Hongarije. Gedaan te Brussel, 25 maart 2015. Voor de Commissie Vytenis ANDRIUKAITIS Lid van de Commissie ( 1 ) PB L 395 van 30.12.1989, blz. 13 . ( 2 ) PB L 224 van 18.8.1990, blz. 29 . ( 3 ) Richtlijn 2005/94/EG van de Raad van 20 december 2005 betreffende communautaire maatregelen ter bestrijding van aviaire influenza en tot intrekking van Richtlijn 92/40/EEG ( PB L 10 van 14.1.2006, blz. 16 ). ( 4 ) Uitvoeringsbesluit (EU) 2015/338 van de Commissie van 27 februari 2015 tot vaststelling van bepaalde tijdelijke beschermende maatregelen in verband met hoogpathogene aviaire influenza van het subtype H5N8 in Hongarije ( PB L 58 van 3.3.2015, blz. 83 ). BIJLAGE DEEL A Beschermingsgebied als bedoeld in artikel 1: ISO-landencode Lidstaat Code (indien beschikbaar) Naam Datum einde geldigheid overeenkomstig artikel 29 van Richtlijn 2005/94/EG HU Hongarije Postcode Gebied omvattende: 27.3.2015 5525 Het deel van de gemeente Füzesgyarmat (gelegen in het comitaat Békés) binnen een straal van 3 km rond het punt met als coördinaten breedtegraad 47.1256 en lengtegraad 21.1875. Daarnaast het deel van de gemeente Füzesgyarmat ten westen van de Kossuthstraat en de Árpádstraat, en ten noorden van de Mátyásstraat. DEEL B Toezichtsgebied als bedoeld in artikel 1: ISO-landencode Lidstaat Code (indien beschikbaar) Naam Datum einde geldigheid overeenkomstig artikel 31 van Richtlijn 2005/94/EG HU Hongarije Postcode Gebied omvattende: 5.4.2015 4172 5520 5525 5526 Het deel van de comitaten Békés en Hajdú-Bihar binnen een straal van 10 km rond het punt met als coördinaten breedtegraad 47.1256 en lengtegraad 21.1875, dat het hele grondgebied van de gemeenten Füzesgyarmat en Töviskes omvat, alsook: — het deel van de gemeente Szeghalom ten noorden van de Arany Jánosstraat en Kinizsistraat, — het hele grondgebied van de gemeente Kertészsziget, — het deel van de gemeente Biharnagybajom ten zuiden van de Kossuthstraat en Rákóczistraat.",
  "source": "EUR LEX"
}