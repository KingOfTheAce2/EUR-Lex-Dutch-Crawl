{
  "url": "http://www.w3.org/1999/xhtml\"><!--",
  "content": "L_202402852NL.000101.fmx.xml Publicatieblad van de Europese Unie NL L-serie 2024/2852 12.11.2024 UITVOERINGSVERORDENING (EU) 2024/2852 VAN DE COMMISSIE van 11 november 2024 tot vaststelling van een afwijking van Uitvoeringsverordening (EU) 2019/2072 wat betreft de voorschriften voor het binnenbrengen op het grondgebied van de Unie van op natuurlijke of kunstmatige wijze opgekweekte voor opplant bestemde miniatuurplanten van Chamaecyparis Spach, Juniperus L. en bepaalde soorten van Pinus L., van oorsprong uit Japan, en tot intrekking van Uitvoeringsverordening (EU) 2020/1217 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 40, lid 2, en artikel 41, lid 2, Overwegende hetgeen volgt: (1) Bij Uitvoeringsverordening (EU) 2019/2072 van de Commissie ( 2 ) is een lijst vastgesteld van planten, plantaardige producten en andere materialen waarvan het binnenbrengen op het grondgebied van de Unie vanuit bepaalde derde landen verboden is. Overeenkomstig punt 1 van bijlage VI bij die verordening is het verboden voor opplant bestemde planten van Chamaecyparis Spach, Juniperus L. en Pinus L., met uitzondering van vruchten en zaden ervan, op het grondgebied van de Unie binnen te brengen. (2) Op grond van Uitvoeringsverordening (EU) 2020/1217 van de Commissie ( 3 ) mogen, in afwijking van punt 1 van bijlage VI bij Uitvoeringsverordening (EU) 2019/2072, op natuurlijke of kunstmatige wijze opgekweekte voor opplant bestemde miniatuurplanten van Chamaecyparis Spach, Juniperus L. en bepaalde soorten van Pinus L., van oorsprong uit Japan (de “gespecificeerde planten”), in de Unie worden binnengebracht, mits zij voldoen aan bepaalde voorwaarden. (3) Bepaalde EU-quarantaineorganismen, zoals Gymnosporangium spp., hebben twee taxonomisch verschillende waardplanten voor hun verschillende sporenfasen. Om zeker te zijn dat de tot bezorgdheid aanleiding gevende plaagorganismen niet voorkomen in het gebied, is het bij de uitvoer van planten van Juniperus derhalve aangewezen om ook voorschriften vast te stellen voor de inspectie van planten van Chaenomeles Lindl., Crataegus L., Cydonia Mill., Juniperus L., Malus Mill., Photinia Ldl. en Pyrus L., van oorsprong uit dezelfde productielocatie maar niet noodzakelijkerwijs bestemd voor uitvoer naar de Unie. (4) Overeenkomstig artikel 3 van Uitvoeringsverordening (EU) 2020/1217 verstrijkt de geldigheidsduur van de afwijking waarin die uitvoeringsverordening voorziet, op 31 december 2024. (5) Op 29 maart 2024 heeft Japan verzocht om de afwijking waarin Uitvoeringsverordening (EU) 2020/1217 voorziet, te verlengen. (6) Naar aanleiding van de recente onderscheppingen van Matsucoccus matsumurae (Kuwana) en Homona magnanima Dyakonov op miniatuurplanten van Pinus uit Japan moeten deze plaagorganismen in afwachting van de beoordeling ervan als potentiële EU-quarantaineorganismen ook als tot bezorgdheid aanleiding gevende plaagorganismen worden beschouwd. (7) Bovendien werd in het advies van de Europese Autoriteit voor voedselveiligheid (EFSA) van 15 maart 2019 ( 4 ) geconcludeerd dat de planten van Chamaecyparis Spach en Pinus parviflora Sieb. & Zucc. ( Pinus pentaphylla Mayr) ook waardplanten zijn voor het plaagorganisme Urocerus japonicus (F. Sm.). Daarom moet ook dat plaagorganisme als een voor die planten tot bezorgdheid aanleiding gevend plaagorganisme worden beschouwd en aan passende maatregelen worden onderworpen. (8) Het binnenbrengen van de gespecificeerde planten in de Unie, waarvoor de voorschriften van Uitvoeringsverordening (EU) 2020/1217 gelden, die door Japan daadwerkelijk worden toegepast, lijkt tot een aanvaardbaar fytosanitair risico te hebben geleid. Daarom moet de afwijking opnieuw worden toegestaan. (9) Voor die afwijking moeten soortgelijke voorschriften gelden als die welke in Uitvoeringsverordening (EU) 2020/1217 waren vastgesteld. Die voorschriften moeten van toepassing zijn onverminderd punt 30 van bijlage VII bij Uitvoeringsverordening (EU) 2019/2072 betreffende het binnenbrengen op het grondgebied van de Unie van op natuurlijke of kunstmatige wijze opgekweekte miniatuurplanten, bestemd voor opplant, met uitzondering van zaden. (10) Verscheidene van de plaagorganismen waarvoor de gespecificeerde planten als waard dienen, en met name de plaagorganismen Coleosporium asterum (Dietel) Sydow & P. Sydow, Coleosporium paederiae Dietel ex Hirats. f., Coleosporium phellodendri Komarov, Crisicoccus pini (Kuwana), Dendrolimus spectabilis (Butler), Dendrolimus superans Butler, Matsucoccus matsumurae (Kuwana), Sirex nitobei Mats., Thecodiplosis japonensis Uchida & Inouye en Urocerus japonicus (F. Sm.), zijn nog niet in de lijst van EU-quarantaineorganismen opgenomen, omdat het fytosanitaire risico ervan nog niet volledig is beoordeeld. Aangezien deze verordening betrekking heeft op een specifiek fytosanitair risico dat nog niet volledig is beoordeeld, moeten de in deze verordening vastgestelde voorschriften daarom overeenkomstig artikel 7 van Uitvoeringsverordening (EU) 2019/2072 een tijdelijk karakter hebben, zodat dat risico grondig kan worden geëvalueerd. (11) Homona magnanima heeft de gespecificeerde planten als waard. Overeenkomstig Uitvoeringsverordening (EU) 2022/1941 van de Commissie ( 5 ) mag het, als plaagorganisme waarop de in artikel 30 van Verordening (EU) 2016/2031 bedoelde maatregelen van toepassing zijn, niet worden binnengebracht op, in het verkeer zijn binnen, of worden gehouden, vermeerderd of vrijgelaten op het grondgebied van de Unie. (12) Omwille van de rechtszekerheid moet Uitvoeringsverordening (EU) 2020/1217 worden ingetrokken en worden vervangen door de bepalingen van deze verordening. (13) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Definities Voor de toepassing van deze verordening wordt verstaan onder: 1) “gespecificeerde planten”: op natuurlijke of kunstmatige wijze opgekweekte miniatuurplanten van oorsprong uit Japan, van de volgende soorten: a) Chamaecyparis sp. Spach; b) Juniperus L.; c) Pinus parviflora Sieb. & Zucc. (Pinus pentaphylla Mayr); d) Pinus thunbergii Parl.; e) Pinus parviflora Sieb. & Zucc., geënt op een onderstam van een andere Pinus -soort, van oorsprong uit Japan; f) Pinus thunbergii Parl., geënt op een onderstam van een andere Pinus -soort, van oorsprong uit Japan; 2) “tot bezorgdheid aanleiding gevend plaagorganisme”: a) voor alle gespecificeerde planten: elk EU-quarantaineorganisme, elk plaagorganisme met quarantainestatus voor een beschermd gebied en elk plaagorganisme waarop de in artikel 30 van Verordening (EU) 2016/2031 bedoelde maatregelen van toepassing zijn; b) voor planten van Pinus parviflora Sieb. & Zucc. ( Pinus pentaphylla Mayr), de in punt a) bedoelde plaagorganismen en elk van de volgende plaagorganismen: i) Coleosporium paederiae Dietel ex Hirats. f.; ii) Crisicoccus pini (Kuwana); iii) Dendrolimus spectabilis (Butler); iv) Dendrolimus superans Butler; v) Matsucoccus matsumurae (Kuwana); vi) Thecodiplosis japonensis Uchida & Inouye; vii) Urocerus japonicus (F. Sm.); c) voor planten van Pinus thunbergii Parl., de in punt a) bedoelde plaagorganismen en elk van de volgende plaagorganismen: i) Coleosporium asterum (Dietel) Sydow & P. Sydow; ii) Coleosporium phellodendri Komarov; iii) Crisicoccus pini (Kuwana); iv) Dendrolimus spectabilis (Butler); v) Dendrolimus superans Butler; vi) Matsucoccus matsumurae (Kuwana); vii) Sirex nitobei Mats.; viii) Thecodiplosis japonensis Uchida & Inouye; ix) Urocerus japonicus (F. Sm.); d) voor planten van Chamaecyparis sp. Spach., de in punt a) bedoelde plaagorganismen en Urocerus japonicus (F. Sm.). Artikel 2 Afwijking van het verbod op het binnenbrengen van de gespecificeerde planten op het grondgebied van de Unie 1.   In afwijking van punt 1 van bijlage VI bij Uitvoeringsverordening (EU) 2019/2072 mogen de gespecificeerde planten op het grondgebied van de Unie worden binnengebracht, mits zij voldoen aan de voorschriften die in de bijlage bij deze verordening zijn vastgesteld. 2.   Lid 1 is van toepassing op de gespecificeerde planten die in de volgende perioden op het grondgebied van de Unie worden binnengebracht: a) voor Chamaecyparis : van 1 januari 2025 tot en met 31 december 2028; b) voor Juniperus : van 1 november tot en met 31 maart van elk jaar tot en met 31 december 2028; c) voor Pinus parviflora Sieb. & Zucc. ( Pinus pentaphylla Mayr) en Pinus parviflora Sieb. & Zucc., geënt op een onderstam van een andere Pinus -soort, van oorsprong uit Japan: van 1 januari 2025 tot en met 31 december 2028; d) voor Pinus thunbergii Parl. en Pinus thunbergii Parl., geënt op een onderstam van een andere Pinus -soort, van oorsprong uit Japan: van 1 januari 2025 tot en met 31 december 2028. Artikel 3 Bevestigde aanwezigheid van een tot bezorgdheid aanleiding gevend plaagorganisme tijdens de periode van inbewaringneming na invoer De lidstaten moeten de Commissie, de andere lidstaten en Japan op de hoogte brengen van elk tot bezorgdheid aanleiding gevend plaagorganisme waarvan de aanwezigheid bij de invoer of tijdens de in punt 2.1 van de bijlage bedoelde periode van inbewaringneming na invoer is bevestigd. Wanneer een en tot bezorgdheid aanleiding gevend plaagorganisme wordt ontdekt, mogen geen van de gespecificeerde planten uit de kwekerij vanwaar de besmette/aangetaste plant afkomstig is, op het grondgebied van de Unie worden binnengebracht tot de in punt 1.5 van de bijlage bedoelde hernieuwing van de erkenning van kwekerijen. Artikel 4 Intrekking van Uitvoeringsverordening (EU) 2020/1217 Uitvoeringsverordening (EU) 2020/1217 wordt ingetrokken. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 november 2024. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 , ELI: http://data.europa.eu/eli/reg/2016/2031/oj . ( 2 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 , ELI: http://data.europa.eu/eli/reg_impl/2019/2072/oj ). ( 3 ) Uitvoeringsverordening (EU) 2020/1217 van de Commissie van 25 augustus 2020 betreffende een afwijking van Uitvoeringsverordening (EU) 2019/2072 voor het binnenbrengen in de Unie van op natuurlijke of kunstmatige wijze opgekweekte voor opplant bestemde miniatuurplanten van Chamaecyparis Spach, Juniperus L. en bepaalde soorten van Pinus L., van oorsprong uit Japan, en tot intrekking van Beschikking 2002/887/EG ( PB L 277 van 26.8.2020, blz. 6 , ELI: http://data.europa.eu/eli/reg_impl/2020/1217/oj ). ( 4 ) EFSA-panel voor de gezondheid van gewassen, 2019, Wetenschappelijk advies “Commodity risk assessment of black pine ( Pinus thunbergii Parl.) bonsai from Japan”, EFSA Journal 2019;17(5):5667, 184 blz., https://doi.org/10.2903/j.efsa.2019.5667 . ( 5 ) Uitvoeringsverordening (EU) 2022/1941 van de Commissie van 13 oktober 2022 betreffende het verbod op het binnenbrengen, verkeer, houden, vermeerderen of vrijlaten van bepaalde plaagorganismen overeenkomstig artikel 30, lid 1, van Verordening (EU) 2016/2031 van het Europees Parlement en de Raad ( PB L 268 van 14.10.2022, blz. 13 , ELI: http://data.europa.eu/eli/reg_impl/2022/1941/oj ). BIJLAGE VOORSCHRIFTEN VOOR HET BINNENBRENGEN OP HET GRONDGEBIED VAN DE UNIE VAN DE IN ARTIKEL 2 BEDOELDE GESPECIFICEERDE PLANTEN 1. Voorschriften voor Japan 1.1. Indien de gespecificeerde planten tot de soort Pinus parviflora Sieb. & Zucc. of Pinus thunbergii Parl. behoren en op de onderstam van een andere Pinus -soort zijn geënt, mag de onderstam geen scheuten hebben. 1.2. Vóór de uitvoer naar de Unie moeten de gespecificeerde planten gedurende ten minste twee opeenvolgende jaren opgekweekt, verzorgd en geleid zijn in erkende kwekerijen die door de nationale plantenziektekundige dienst van Japan worden gecontroleerd, en voor die planten moet door die dienst specifiek toelating zijn gegeven voor uitvoer naar de Unie. De jaarlijkse lijsten van de erkende kwekerijen moeten uiterlijk op 31 oktober van elk jaar aan de Commissie worden verstrekt. In die lijsten moet voor elke kwekerij het aantal opgekweekte planten dat geschikt wordt geacht om op het grondgebied van de Unie te worden binnengebracht, worden vermeld. 1.3. Voor de uitvoer van Juniperus -planten moeten ook de planten van de geslachten Chaenomeles Lindl., Crataegus L., Cydonia Mill., Juniperus L., Malus Mill., Photinia Ldl. en Pyrus L. die de laatste twee jaar vóór uitvoer in de in punt 1.2 bedoelde erkende kwekerijen en in de onmiddellijke omgeving daarvan zijn opgekweekt, ten minste zesmaal per jaar op daarvoor geschikte tijdstippen officieel zijn geïnspecteerd op de aanwezigheid van de tot bezorgdheid aanleiding gevende plaagorganismen. Voor Chamaecyparis - en Pinus -planten moeten de planten van het geslacht Chamaecyparis Spach en van het geslacht Pinus L. die zijn opgekweekt in die erkende kwekerijen en in de onmiddellijke omgeving daarvan, ten minste zesmaal per jaar op daarvoor geschikte tijdstippen officieel zijn geïnspecteerd op de aanwezigheid van de respectieve tot bezorgdheid aanleiding gevende plaagorganismen. 1.4. De gespecificeerde planten moeten tijdens die inspecties vrij zijn bevonden van de tot bezorgdheid aanleiding gevende plaagorganismen. Besmette planten moeten worden verwijderd door de nationale plantenziektekundige dienst, of door de bevoegde nationale instanties of professionele marktdeelnemers onder officieel toezicht van de nationale plantenziektekundige dienst. De resterende gespecificeerde planten moeten doeltreffend worden behandeld en gedurende een adequate periode worden gehouden en gecontroleerd om zeker te zijn dat zij vrij zijn van die plaagorganismen. Wanneer tijdens de op grond van punt 1.3 uitgevoerde inspecties één of meer van de tot bezorgdheid aanleiding gevende plaagorganismen worden aangetroffen, moet dit officieel worden genoteerd; deze gegevens moeten op verzoek aan de Commissie ter beschikking worden gesteld. De nationale plantenziektekundige dienst stelt de Commissie onmiddellijk ervan in kennis dat de tot bezorgdheid aanleiding gevende plaagorganismen zijn aangetroffen. Elke ontdekking van de tot bezorgdheid aanleiding gevende plaagorganismen tijdens de overeenkomstig de punten 1.3 en 2.1 uitgevoerde inspecties leidt ertoe dat de nationale plantenziektekundige dienst de kwekerij onmiddellijk schrapt van de in punt 1.2 bedoelde lijst van erkende kwekerijen. 1.5. De nationale plantenziektekundige dienst mag de erkenning van een kwekerij die van de lijst van erkende kwekerijen is geschrapt, pas ten vroegste in het volgende jaar hernieuwen. 1.6. De voor uitvoer naar de Unie bestemde gespecificeerde planten moeten ten minste gedurende de in punt 1.2 bedoelde periode van twee opeenvolgende jaren: a) in potten zijn gezet die ofwel op plateaus die zich ten minste 50 cm boven de grond bevinden, ofwel op een goed onderhouden, voor nematoden ondoordringbare betonnen vloer die vrij is van plantenresten, zijn geplaatst; b) tijdens de in punt 1.3 bedoelde inspecties vrij van de tot bezorgdheid aanleiding gevende plaagorganismen zijn bevonden; c) individueel met een aan de nationale plantenziektekundige dienst meegedeeld(e) merkteken of traceerbaarheidscode zijn geïdentificeerd, zodat kan worden nagegaan in welke officieel erkende kwekerij zij zijn opgekweekt en in welk jaar zij zijn gepot, en d) wanneer zij tot het geslacht Pinus L. behoren en op een onderstam van een andere Pinus -soort dan Pinus parviflora Sieb. & Zucc. of Pinus thunbergii Parl. zijn geënt, een onderstam hebben die afkomstig is van materiaal dat officieel gezond is verklaard. 1.7. De gespecificeerde planten moeten vanaf het moment dat zij de kwekerij hebben verlaten tot het tijdstip waarop zij voor uitvoer zijn geladen, traceerbaar zijn door middel van verzegeling van de voertuigen of andere geschikte maatregelen. 1.8. De gespecificeerde planten en het aanhangende of daarbij gevoegde groeimedium (“het materiaal”) moeten vergezeld gaan van een door de nationale plantenziektekundige dienst afgegeven fytosanitair certificaat waarin wordt verklaard dat aan de voorschriften van de punten 1.1 tot en met 1.7 van deze bijlage en van punt 30 van bijlage VII bij Uitvoeringsverordening (EU) 2019/2072 is voldaan. Op dat certificaat worden de volgende gegevens vermeld: a) de naam van de erkende kwekerij(en); b) de in punt 1.6, c), bedoelde merktekens of traceerbaarheidscodes, in zoverre daardoor identificatie van de erkende kwekerij en het jaar van potten mogelijk wordt; c) de gedetailleerde omschrijving van de laatste, vóór verzending eventueel toegepaste behandeling; d) onder “aanvullende verklaring”, de volgende verklaring: “Deze zending voldoet aan de voorschriften van Uitvoeringsverordening (EU) 2024/2852 van de Commissie.”. 2. Voorwaarden voor de lidstaten 2.1. Na invoer op het grondgebied van de Unie worden de gespecificeerde planten in een gesloten faciliteit of quarantainestation gehouden voor officiële inbewaringneming na invoer gedurende een periode van ten minste drie maanden van actieve groei. In het geval van Juniperus -planten bestrijkt de periode van inbewaringneming de periode van 1 april tot en met 30 juni. Tijdens en aan het eind van de periode van inbewaringneming moet het materiaal vrij van elk tot bezorgdheid aanleiding gevend plaagorganisme worden bevonden. De bevoegde autoriteit of de professionele marktdeelnemer moet erop letten dat het merkteken of de traceerbaarheidscode zoals bedoeld in punt 1.6, c), op elke plant behouden blijft. 2.2. Elke partij die materiaal bevat dat tijdens de in punt 2.1 bedoelde periode van inbewaringneming na invoer niet vrij van de tot bezorgdheid aanleiding gevende plaagorganismen wordt bevonden, moet onmiddellijk worden vernietigd door de bevoegde autoriteit, of door de professionele marktdeelnemer onder officieel toezicht van de bevoegde autoriteit. ELI: http://data.europa.eu/eli/reg_impl/2024/2852/oj ISSN 1977-0758 (electronic edition)",
  "source": "EUR LEX"
}