{
  "url": "http://www.w3.org/1999/xhtml\">",
  "content": "L_2016192NL.01002101.xml 16.7.2016 NL Publicatieblad van de Europese Unie L 192/21 VERORDENING (EU) 2016/1158 VAN DE COMMISSIE van 15 juli 2016 tot wijziging van Verordening (EU) nr. 452/2014 wat betreft de schrapping van de modellen voor de vergunningen die aan exploitanten uit derde landen worden afgegeven en voor de bijbehorende specificaties (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 216/2008 van het Europees Parlement en de Raad van 20 februari 2008 tot vaststelling van gemeenschappelijke regels op het gebied van burgerluchtvaart en tot oprichting van een Europees Agentschap voor de veiligheid van de luchtvaart, houdende intrekking van Richtlijn 91/670/EEG, Verordening (EG) nr. 1592/2002 en Richtlijn 2004/36/EG ( 1 ) , en met name artikel 9, lid 4, Overwegende hetgeen volgt: (1) In Verordening (EU) nr. 452/2014 van de Commissie ( 2 ) wordt uiteengezet hoe exploitanten van luchtvaartuigen uit derde landen, als bedoeld in artikel 4, lid 1, onder d), van Verordening (EG) nr. 216/2008, die betrokken zijn bij commerciële luchtvervoersactiviteiten naar, binnen of vanuit het grondgebied waarop de bepalingen van het Verdrag van toepassing zijn, een vergunning kunnen krijgen overeenkomstig de toepasselijke normen van de Internationale Burgerluchtvaartorganisatie (ICAO). Aanhangsels I en II van bijlage 2 bij die Verordening (Deel-ART) bevatten modellen voor die vergunning en de bijbehorende specificaties. (2) Uit de ervaring met de toepassing van Verordening (EU) nr. 452/2014 is gebleken dat die modellen regelmatig moeten worden gewijzigd om rekening te houden met frequent veranderende ICAO-normen, hetgeen leidt tot onnodige administratieve lasten. De verplichting om gebruik te maken van die modellen is niet gerechtvaardigd, aangezien zonder die verplichting het Europees Agentschap voor de veiligheid van de luchtvaart zelf de nodige modellen kan opstellen en aanpassen. Die verplichting en die modellen moeten dan ook worden geschrapt uit Verordening (EU) nr. 452/2014. (3) Verordening (EU) nr. 452/2014 moet daarom dienovereenkomstig worden gewijzigd. (4) De in deze verordening vervatte maatregelen zijn in overeenstemming met het advies van het bij artikel 65 van Verordening (EG) nr. 216/2008 ingestelde comité, HEEFT DE VOLGENDE VERORDENING VASTGESTELD: Artikel 1 Bijlage 2 bij Verordening (EU) nr. 452/2014 wordt gewijzigd overeenkomstig de bijlage bij de onderhavige verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 juli 2016. Voor de Commissie De voorzitter Jean-Claude JUNCKER ( 1 ) PB L 79 van 19.3.2008, blz. 1 . ( 2 ) Verordening (EU) nr. 452/2014 van de Commissie van 29 april 2014 tot vaststelling van technische eisen en administratieve procedures voor vluchtuitvoering door exploitanten uit derde landen, overeenkomstig Verordening (EG) nr. 216/2008 van het Europees Parlement en de Raad ( PB L 133 van 6.5.2014, blz. 12 ). BIJLAGE Bijlage 2 bij Verordening (EU) nr. 452/2014 wordt als volgt gewijzigd: 1) Punt ART.210, onder a), wordt vervangen door: „a) Het Agentschap geeft de vergunning, inclusief de bijbehorende specificaties, af indien: (1) het ervan overtuigd is dat de exploitant uit een derde land houder is van een door het land van de exploitant afgegeven geldig AOC of gelijkwaardig document plus bijbehorende activiteitenspecificaties; (2) het ervan overtuigd is dat de exploitant uit een derde land van het land van de exploitant toestemming heeft gekregen voor het uitvoeren van vluchten naar de EU; (3) het ervan overtuigd is dat de exploitant uit een derde land heeft gezorgd voor: i) overeenstemming met de toepasselijke eisen van Deel-TCO; ii) transparante, adequate en tijdige informatieverstrekking naar aanleiding van een nadere beoordeling en/of een audit van het Agentschap, voor zover van toepassing, en iii) tijdige en succesvolle corrigerende maatregelen naar aanleiding van een eventueel geconstateerd geval van niet-naleving; (4) er geen aanwijzingen zijn van ernstige tekortkomingen in het vermogen van het land van de exploitant of het land van registratie, naargelang van het geval, om te voorzien in certificering van en toezicht op de exploitant en/of de luchtvaartuigen overeenkomstig de toepasselijke ICAO-normen, en (5) geen exploitatieverbod krachtens Verordening (EG) nr. 2111/2005 is opgelegd aan de aanvrager.”. 2) Aanhangsels I en II worden geschrapt.",
  "source": "EUR LEX"
}