{
  "url": "http://www.w3.org/1999/xhtml\">",
  "content": "L_2009313NL.01008101.xml 28.11.2009 NL Publicatieblad van de Europese Unie L 313/81 BESLUIT VAN DE RAAD van 20 oktober 2009 inzake de ondertekening en sluiting van een Overeenkomst in de vorm van een briefwisseling tussen de Europese Gemeenschap en de Staat Israël betreffende liberaliseringsmaatregelen voor het onderlinge handelsverkeer van landbouwproducten, verwerkte landbouwproducten, vis en visserijproducten, inzake de vervanging van de Protocollen nrs. 1 en 2 en de bijlagen daarbij, en houdende wijziging van de Euro-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten enerzijds, en de Staat Israël, anderzijds (2009/855/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133, juncto artikel 300, lid 2, eerste alinea, eerste zin, Gezien het voorstel van de Commissie, Overwegende hetgeen volgt: (1) In de artikelen 14 en 15 van de Euro-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten enerzijds, en de Staat Israël, anderzijds ( 1 ) (hierna „de associatieovereenkomst” genoemd), die op 1 juni 2000 in werking is getreden, is bepaald dat de Gemeenschap en Israël het onderlinge handelsverkeer van landbouwproducten en visserijproducten geleidelijk verder liberaliseren. In artikel 9, lid 4, van de associatieovereenkomst is voor de in de bijlagen II tot en met VI van die overeenkomst opgenomen verwerkte landbouwproducten de mogelijkheid van verdere wederzijdse tariefconcessies opgenomen. (2) Op 11 april 2005 heeft de associatieraad EU-Israël een actieplan inzake het Europees nabuurschapsbeleid goedgekeurd waarin een specifieke bepaling over verdere liberalisering van de handel in landbouwproducten, verwerkte landbouwproducten, vis en visserijproducten is opgenomen. (3) Op 14 november 2005 heeft de Raad de Commissie gemachtigd in het kader van de associatieovereenkomst onderhandelingen te voeren om tot een verdere liberalisering van de wederzijdse handel in landbouwproducten, verwerkte landbouwproducten, vis en visserijproducten te komen. (4) Op 18 juli 2008 heeft de Commissie namens de Gemeenschap de onderhandelingen afgerond over een overeenkomst in de vorm van een briefwisseling tot wijziging van de associatieovereenkomst. (5) De voor de uitvoering van dit besluit vereiste maatregelen moeten worden vastgesteld overeenkomstig Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 2 ) . (6) De overeenkomst in de vorm van een briefwisseling moet worden goedgekeurd, BESLUIT: Artikel 1 De Overeenkomst in de vorm van een briefwisseling tussen de Europese Gemeenschap en de Staat Israël betreffende liberaliseringsmaatregelen voor het onderlinge handelsverkeer van landbouwproducten, verwerkte landbouwproducten, vis en visserijproducten, waarbij de associatieovereenkomst wordt gewijzigd, en de Protocollen nrs. 1 en 2 en de bijlagen daarbij worden vervangen, wordt namens de Gemeenschap goedgekeurd. De tekst van de overeenkomst, in de vorm van een briefwisseling, is aan dit besluit gehecht. Artikel 2 1.   De Commissie stelt de nodige uitvoeringsbepalingen voor de Protocollen nrs. 1 en 2 vast overeenkomstig Besluit 1999/468/EG. 2.   De Commissie wordt bijgestaan door het bij artikel 195 van Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („integrale-GMO-verordening”) ( 3 ) ingestelde Beheerscomité voor de gemeenschappelijke ordening van de landbouwmarkten, of door het bij artikel 38 van Verordening (EG) nr. 104/2000 van de Raad van 17 december 1999 houdende een gemeenschappelijke ordening der markten in de sector visserijproducten en producten van de aquacultuur ( 4 ) ingestelde Comité van beheer voor visserijproducten, of door het bij artikel 16 van Verordening (EG) nr. 3448/1993 van de Raad van 6 december 1993 tot vaststelling van de handelsregeling voor bepaalde, door verwerking van landbouwproducten verkregen goederen ( 5 ) ingestelde Comité horizontale vraagstukken inzake het handelsverkeer van verwerkte landbouwproducten die niet onder bijlage 1 vallen, of, in voorkomend geval, door bij de overeenkomstige bepalingen van andere verordeningen inzake gemeenschappelijke marktordeningen ingestelde comités of door het bij artikel 248 bis van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ingestelde Comité douanewetboek ( 6 ) . Artikel 3 Wanneer de Gemeenschap ten aanzien van landbouwproducten, alsmede vis en visserijproducten een voorzorgsmaatregel als bedoeld in de associatieovereenkomst moet nemen, wordt deze maatregel vastgesteld overeenkomstig de procedure van artikel 159, lid 2, van Verordening (EG) nr. 1234/2007 van de Raad of van artikel 30 van Verordening (EG) nr. 104/2000 van de Raad. In het geval van verwerkte landbouwproducten wordt die maatregel, mits wordt voldaan aan de voorwaarden van de betrokken bepaling van de associatieovereenkomst, goedgekeurd overeenkomstig het bepaalde in Verordening (EEG) nr. 2483/75 van de Raad van 29 oktober 1975 betreffende een gemeenschappelijke regeling van het handelsverkeer voor ovoalbumine en lactoalbumine ( 7 ) , Verordening (EG) nr. 3448/93 van de Raad en Verordening (EG) nr. 1667/2006 van de Raad van 7 november 2006 betreffende glucose en lactose ( 8 ) . Artikel 4 De voorzitter van de Raad wordt gemachtigd de persoon aan te wijzen die bevoegd is de overeenkomst te ondertekenen teneinde daardoor de Gemeenschap te binden. Artikel 5 Dit besluit wordt bekendgemaakt in het Publicatieblad van de Europese Unie . Gedaan te Luxemburg, 20 oktober 2009. Voor de Raad De voorzitter A. BORG ( 1 ) PB L 147 van 21.6.2000, blz. 3 . ( 2 ) PB L 184 van 17.7.1999, blz. 23 . ( 3 ) PB L 299 van 16.11.2007, blz. 1 . ( 4 ) PB L 17 van 21.1.2000, blz. 22 . ( 5 ) PB L 318 van 20.12.1993, blz. 18 . ( 6 ) PB L 302 van 19.10.1992, blz. 1 . ( 7 ) PB L 282 van 1.11.1975, blz. 104 . ( 8 ) PB L 312 van 11.11.2006, blz. 1 . Informatie betreffende de datum van inwerkingtreding van de Overeenkomst tussen de Europese Gemeenschap en de Staat Israël betreffende liberaliseringsmaatregelen voor het onderlinge handelsverkeer van landbouwproducten, verwerkte landbouwproducten, vis en visserijproducten, inzake de vervanging van de Protocollen nrs. 1 en 2 en de bijlagen daarbij, en houdende wijziging van de Euro-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten enerzijds, en de Staat Israël, anderzijds De bovengenoemde overeenkomst tussen de Europese Gemeenschap en de Staat Israël, die op 4 november 2009 te Brussel ondertekend is, zal in werking treden op 1 januari 2010.",
  "source": "EUR LEX"
}