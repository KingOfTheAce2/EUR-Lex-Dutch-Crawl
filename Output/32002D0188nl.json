{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0188:NL:HTML\">",
  "content": "EUR-Lex - 32002D0188 - NL Avis juridique important | 32002D0188 2002/188/JBZ: Besluit van de Raad van 28 februari 2002 houdende controlemaatregelen en strafrechtelĳke sancties betreffende PMMA als nieuwe synthetische drug Publicatieblad Nr. L 063 van 06/03/2002 blz. 0014 - 0014 Besluit van de Raad van 28 februari 2002 houdende controlemaatregelen en strafrechtelijke sancties betreffende PMMA als nieuwe synthetische drug (2002/188/JBZ) DE RAAD VAN DE EUROPESE UNIE, Gelet op het Verdrag betreffende de Europese Unie, Gelet op Gemeenschappelijk Optreden 97/396/JBZ van 16 juni 1997 inzake de uitwisseling van informatie, de risicobeoordeling en de controle ten aanzien van nieuwe synthetische drugs(1), en met name op artikel 5, lid 1, Gezien het voorstel van de Commissie, Overwegende hetgeen volgt: (1) Op basis van artikel 4, lid 3, van Gemeenschappelijk Optreden 97/396/JBZ is tijdens een onder auspiciën van het Wetenschappelijk comité van het Europees Waarnemingscentrum voor drugs en drugsverslaving belegde vergadering een verslag opgesteld over de risicobeoordeling in verband met PMMA (paramethoxymethylamfetamine of N-methyl-1-(4-methoxyfenyl)-2-aminopropaan). (2) PMMA wordt op het ogenblik krachtens de nationale drugswetgeving in vier lidstaten onderworpen aan controle. (3) PMMA komt op het ogenblik niet voor op één van de tabellen bij het Verdrag inzake psychotrope stoffen van de Verenigde Naties van 1971. PMMA levert gevaar op voor de gezondheid van personen en zou een bedreiging kunnen vormen voor de volksgezondheid. PMMA is een amfetamineanaloog die sterke gelijkenis vertoont met PMA, dat voorkomt op lijst I bij het genoemde VN-Verdrag van 1971. PMMA heeft geen therapeutische waarde. (4) In de EU is PMMA steeds tezamen met PMA gebruikt in de vorm van tabletten die doorgaan voor \"ecstasy\" (MDMA). Er bestaat noch voor PMMA, noch voor PMA een duidelijke consumptiemarkt. (5) PMMA is in combinatie met PMA in verband gebracht met drie sterfgevallen in de Europese Gemeenschap. Uit dierenproeven is gebleken dat de marge tussen de dosis die een uitwerking heeft op het gedrag en de dodelijke dosis van PMMA smal is en dat er bijgevolg sprake is van een groot risico van acute toxiciteit bij de mens die zelfs de dood tot gevolg kan hebben. PMMA schijnt een soortgelijke toxiciteit te vertonen als PMA en MDMA. (6) Handel in en distributie van PMMA heeft plaatsgevonden in vier lidstaten, en drie daarvan beschikken over informatie ten aanzien van de rol van de georganiseerde misdaad in de handel in PMMA/PMA. Er zijn bij 29 gelegenheden 18870 PMMA bevattende tabletten in beslag genomen. Er is geen sprake van grootschalige productie van PMMA in de Europese Gemeenschap. Er zijn twee laboratoria in beslag genomen in landen in Oost-Europa, en aangenomen wordt dat de productie in die landen voortgaat. (7) PMMA dient door de lidstaten aan de controlemaatregelen en strafrechtelijke sancties te worden onderworpen waarin is voorzien in de wetgevingen die de lidstaten hebben aangenomen om te voldoen aan hun verplichtingen uit hoofde van het VN-Verdrag inzake psychotrope stoffen van 1971 wat betreft de in de lijsten I en II bij dat Verdrag opgenomen stoffen, BESLUIT: Artikel 1 De lidstaten treffen in overeenstemming met hun nationale wetgevingen de noodzakelijke maatregelen om PMMA (paramethoxymethylamfetamine of N-methyl-1-(4-methoxyfenyl)-2-aminopropaan) aan de controlemaatregelen en strafrechtelijke sancties te onderwerpen waarin is voorzien in de wetgevingen die de lidstaten hebben aangenomen om te voldoen aan hun verplichtingen uit hoofde van het VN-Verdrag inzake psychotrope stoffen van 1971 wat betreft de in de lijsten I en II bij dat Verdrag opgenomen stoffen. Artikel 2 De lidstaten treffen overeenkomstig artikel 5, lid 1, derde alinea, van Gemeenschappelijk Optreden 97/396/JBZ de in artikel 1 bedoelde maatregelen binnen drie maanden vanaf de dag waarop het onderhavige besluit van kracht wordt. Binnen zes maanden vanaf de dag waarop dit besluit van kracht wordt stellen de lidstaten het secretariaat-generaal van de Raad en de Commissie in kennis van de maatregelen die zij hebben genomen. Artikel 3 Dit besluit wordt bekendgemaakt in het Publicatieblad. Het wordt van kracht op de dag volgend op de bekendmaking ervan. Gedaan te Brussel, 28 februari 2002. Voor de Raad De voorzitter A. Acebes Paniagua (1) PB L 167 van 25.6.1997, blz. 1.",
  "source": "EUR LEX"
}