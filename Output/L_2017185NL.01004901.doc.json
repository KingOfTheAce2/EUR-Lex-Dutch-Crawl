{
  "url": "http://www.w3.org/1999/xhtml\"><!--",
  "content": "L_2017185NL.01004901.xml 18.7.2017 NL Publicatieblad van de Europese Unie L 185/49 BESLUIT (GBVB) 2017/1338 VAN DE RAAD van 17 juli 2017 tot wijziging van Besluit (GBVB) 2015/1333 betreffende beperkende maatregelen in het licht van de situatie in Libië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 31 juli 2015 Besluit (GBVB) 2015/1333 ( 1 ) vastgesteld. (2) De Raad heeft eerder gewezen op het belang van stabiliteit in Libië en steun aangeboden aan de Libische autoriteiten, zoals erkend in het politieke akkoord over Libië, in de strijd tegen migrantensmokkel en mensenhandel. (3) Migrantensmokkel en mensenhandel zorgen mede voor de destabilisering van de politieke en veiligheidssituatie in Libië. (4) Aan de uitvoer van bepaalde producten naar Libië die kunnen worden gebruikt om migrantensmokkel en mensenhandel te faciliteren, moeten beperkingen worden gesteld. (5) Besluit (GBVB) 2015/1333 moet dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Artikel 10 van Besluit (GBVB) 2015/1333 wordt vervangen door: „Artikel 10 1.   De lidstaten verlangen van hun onderdanen, onder hun rechtsmacht vallende personen en op hun grondgebied gevestigde of onder hun rechtsmacht vallende ondernemingen dat ze waakzaamheid betrachten bij het zakendoen met in Libië gevestigde of onder Libische rechtsmacht vallende entiteiten, alsook met personen of entiteiten die namens hen of op hun aanwijzing handelen en met entiteiten ten aanzien waarvan ze de eigendom of de zeggenschap hebben, met het oog op het verhinderen van zakenactiviteiten die kunnen bijdragen tot het gebruik van geweld en dwangmiddelen tegen burgers. 2.   Voor de verkoop, levering of overdracht aan of uitvoer naar Libië van bepaalde vaartuigen en motoren die gebruikt zouden kunnen worden bij migrantensmokkel en mensenhandel, door onderdanen van de lidstaten, via het grondgebied van de lidstaten of onder gebruikmaking van schepen of vliegtuigen die hun vlag voeren, moet toestemming worden verleend door de bevoegde autoriteit van de betrokken lidstaat, ongeacht of die artikelen oorspronkelijk van het grondgebied van die lidstaat afkomstig zijn. 3.   De bevoegde autoriteiten van de lidstaten verlenen geen toestemming voor de verkoop, levering, overdracht of uitvoer van de in lid 2 bedoelde artikelen indien ze gegronde redenen hebben om aan te nemen dat deze gebruikt zouden worden bij migrantensmokkel en mensenhandel. 4.   Het in lid 2 bedoelde verbod is niet van toepassing op de verkoop, levering, overdracht of uitvoer door de autoriteiten van de lidstaten aan of naar de Libische regering. De Unie neemt de nodige maatregelen om te bepalen welke artikelen onder dit artikel moeten vallen.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 17 juli 2017. Voor de Raad De voorzitter F. MOGHERINI ( 1 ) Besluit (GBVB) 2015/1333 van de Raad van 31 juli 2015 betreffende beperkende maatregelen in het licht van de situatie in Libië en tot intrekking van Besluit 2011/137/GBVB ( PB L 206 van 1.8.2015, blz. 34 ).",
  "source": "EUR LEX"
}