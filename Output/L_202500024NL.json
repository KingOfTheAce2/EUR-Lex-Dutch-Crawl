{
  "url": "http://www.w3.org/1999/xhtml\"><!--",
  "content": "L_202500024NL.000101.fmx.xml Publicatieblad van de Europese Unie NL L-serie 2025/24 7.3.2025 UITVOERINGSVERORDENING (EU) 2025/24 VAN DE COMMISSIE van 19 december 2024 tot wijziging van Verordening (EU) nr. 965/2012 wat betreft de eisen voor luchtvaartuigexploitanten met betrekking tot grondafhandelingsactiviteiten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , met name artikel 31, lid 1, punt a), Overwegende hetgeen volgt: (1) Verordening (EU) 2018/1139 stelt de essentiële eisen vast voor de veilige verlening van grondafhandelingsdiensten door organisaties die grondafhandelingsdiensten verlenen en exploitanten van luchtvaartuigen die zelfafhandeling verrichten. (2) Bij Verordening (EU) nr. 965/2012 van de Commissie ( 2 ) zijn technische eisen en administratieve procedures vastgesteld met betrekking tot vluchtuitvoeringen en onder meer instructies en procedures voor personeel dat betrokken is bij grondactiviteiten, taken, verantwoordelijkheden en opleiding van personeel dat betrokken is bij grondactiviteiten, en uitbestede activiteiten van luchtvaartuigexploitanten. Dergelijke technische voorschriften en administratieve procedures moeten worden geactualiseerd, verduidelijkt en afgestemd op de vereisten inzake grondafhandelingsdiensten en organisaties die deze verlenen, zoals vastgesteld in Gedelegeerde Verordening (EU) 2025/20 van de Commissie ( 3 ) . (3) Om een hoog niveau van veiligheid van de burgerluchtvaart in de Unie te waarborgen, moet deze verordening de stand van de techniek en de beste praktijken op het gebied van grondafhandeling weerspiegelen; rekening houden met de toepasselijke normen en aanbevolen praktijken van de Internationale Burgerluchtvaartorganisatie en wereldwijde ervaring en wetenschappelijke en technische vooruitgang op het gebied van grondafhandeling; in verhouding staan tot de omvang en complexiteit van de grondafhandelingsactiviteiten; en de nodige flexibiliteit bieden voor individueel aangepaste naleving. (4) Verordening (EU) nr. 965/2012 moet daarom worden gewijzigd om rekening te houden met de wijzigingen die voortvloeien uit de bepalingen inzake grondafhandeling van Gedelegeerde Verordening (EU) 2025/20, zowel wanneer deze diensten worden uitbesteed aan een externe verlener van grondafhandelingsdiensten als wanneer zij worden verricht door exploitanten van commercieel luchtvervoer met complexe motoraangedreven luchtvaartuigen zelf. (5) De grondafhandelingsvereisten die van toepassing zijn op luchtvaartuigexploitanten introduceren nieuwe termen om grondafhandelingstaken en -processen te omschrijven, en daarom moeten voor deze termen nieuwe definities worden toegevoegd. (6) Alle organisaties die onder het toepassingsgebied van Verordening (EU) 2018/1139 vallen, zijn verantwoordelijk voor het beheer van de veiligheidsrisico’s en streven naar voortdurende verbetering van de veiligheid, onder meer door de uitwisseling van veiligheidsrelevante informatie. Het doel is te zorgen voor een gemeenschappelijke aanpak van de veiligheidsrisico’s van de interfaces bij grondafhandelingsactiviteiten, naast de verplichtingen inzake het melden van voorvallen. Met deze aanpak zouden de verplichtingen inzake het melden van voorvallen aan bevoegde autoriteiten worden vervolledigd en zou een directere stroom van veiligheidsinformatie tussen de betrokken belanghebbenden worden gewaarborgd. De regels moeten dan ook worden gewijzigd om luchtvaartuigexploitanten in staat te stellen relevante veiligheidsinformatie die voortvloeit uit voorvalmeldingen of toezichtinspecties en audits uit te wisselen met andere organisaties, om hen te ondersteunen bij het handhaven van de veiligheid van hun eigen activiteiten. (7) Op grond van de essentiële eisen van Verordening (EU) 2018/1139 moeten organisaties grondafhandelingsdiensten verlenen overeenkomstig de operationele instructies en procedures van de luchtvaartuigexploitanten. De operationele procedures voor dezelfde grondafhandelingsdienst die op hetzelfde type luchtvaartuig worden toegepast, kunnen aanzienlijk verschillen tussen luchtvaartuigexploitanten; dit vergroot het risico op menselijke fouten, kan leiden tot schade aan luchtvaartuigen en kan de vliegveiligheid in gevaar kan brengen. Het is dan ook van essentieel belang voor een veilige en efficiënte verlening van grondafhandelingsdiensten dat verschillende operationele procedures worden geharmoniseerd. Deze verordening moet het mogelijk maken de vele verschillende operationele procedures voor dezelfde grondafhandelingsdienst die op hetzelfde type luchtvaartuig worden toegepast, zo veel mogelijk te beperken en de harmonisatie van die procedures te waarborgen. Aangezien grondafhandelingsorganisaties verplicht zijn hun eigen operationele procedures voor het verlenen van grondafhandelingsdiensten te ontwikkelen, waarbij prioriteit moet worden gegeven aan veiligheid en een evenwicht moet worden gehandhaafd tussen veiligheid en commerciële druk, moeten de vluchtuitvoeringsvoorschriften worden gewijzigd zodat luchtvaartuigexploitanten kunnen overeenkomen dat de grondafhandelingsorganisatie die haar activiteiten overeenkomstig Gedelegeerde Verordening (EU) 2025/20 verklaart, haar eigen operationele procedures voor het verlenen van grondafhandelingsdiensten toepast. (8) Om te garanderen dat het toepassingsgebied evenredig is en afgestemd is op Gedelegeerde Verordening (EU) 2025/20, zullen de nieuwe verantwoordelijkheden in verband met grondafhandeling alleen gevolgen hebben voor exploitanten van vliegtuigen die commerciële luchtvervoersactiviteiten uitvoeren met complexe motoraangedreven luchtvaartuigen en die aan zelfafhandeling doen. In de vluchtuitvoeringsvoorschriften moet worden verwezen naar Gedelegeerde Verordening (EU) 2025/20, zodat overlappingen worden vermeden. Tegelijkertijd moeten de voorschriften een basisveiligheid bieden voor de verlening van grondafhandelingsdiensten die zijn uitgesloten van Gedelegeerde Verordening (EU) 2025/20 en die onder de volledige verantwoordelijkheid en controle van de luchtvaartuigexploitant blijven vallen. (9) Luchtvaartuigexploitanten zijn verantwoordelijk voor de uitvoering van bepaalde grondafhandelingsactiviteiten die onder hun volledige controle blijven en die niet onder Gedelegeerde Verordening (EU) 2025/20 vallen. Dit is het geval bij toezicht op de grond, wanneer deze activiteit wordt uitgevoerd als zelfafhandeling door een exploitant, met eigen personeel, alsook voor bepaalde fasen van het ladingcontroleproces, namelijk massa- en balansberekeningen, laadplanning, afgifte van massa- en balansdocumenten en daarmee verband houdende communicatie, ongeacht of deze activiteiten als zelfafhandeling worden uitgevoerd of worden uitbesteed. De regels voor vluchtuitvoering moeten worden gewijzigd om de verantwoordelijkheden van de exploitant met betrekking tot deze grondafhandelingsactiviteiten te verduidelijken. (10) Het opleidingsprogramma voor grondafhandelingspersoneel van de luchtvaartuigexploitanten die zelfafhandeling verrichten, moet ook worden opgenomen in hun vluchthandboek, zonder goedkeuring van de bevoegde autoriteit. Om een gelijke behandeling te waarborgen van alle organisaties die grondafhandelingsdiensten verlenen, mag het in het vluchthandboek opgenomen opleidingsprogramma echter alleen tijdens de reguliere toezichtactiviteiten worden geverifieerd. Het desbetreffende vluchtuitvoeringsvoorschrift moet dienovereenkomstig worden gewijzigd om deze gelijke behandeling weer te geven. (11) Ladingscontrole is een grondafhandelingsproces dat zowel veiligheidskritiek als complex is. Het ladingcontroleproces bestaat uit verschillende fasen en houdt in dat de taken en verantwoordelijkheden duidelijk worden verdeeld over de personen die betrokken zijn bij de uitvoering ervan. Massa- en balansberekeningen, laadplanning, afgifte van massa- en balansdocumenten en daarmee verband houdende communicatie zijn onderdelen van het proces voor ladingscontrole die volledig onder de controle en verantwoordelijkheid van de luchtvaartuigexploitant blijven vallen, aangezien zij volledig gebaseerd zijn op gegevens die door de luchtvaartuigfabrikant en luchtvaartuigexploitant zijn verstrekt. Hoewel dit proces reeds bekend is bij luchtvaartuigexploitanten en wordt toegepast als onderdeel van hun operationele controlesysteem, wordt in de huidige regels het proces voor ladingscontrole niet duidelijk omschreven en worden de verschillende taken en verantwoordelijkheden van de personen die deze activiteiten uitvoeren, niet aangegeven. Aangezien de hierboven beschreven fasen van het ladingscontroleproces door de luchtvaartuigexploitant als zelfafhandeling kunnen worden uitgevoerd of aan een externe grondafhandelingsorganisatie kunnen worden uitbesteed, is het belangrijk dat de regels in dit verband duidelijkheid en rechtszekerheid bieden en zorgen voor een gelijk speelveld voor alle organisaties die deze activiteiten uitvoeren. De vluchtuitvoeringsvoorschriften moeten worden gewijzigd om ervoor te zorgen dat de functies en verantwoordelijkheden van de betrokken personen op het gebied van ladingscontrole worden geïdentificeerd en beschreven in het vluchthandboek van de luchtvaartuigexploitant. (12) De maatregelen van deze verordening zijn gebaseerd op Advies nr. 01/2024 ( 4 ) van het Agentschap van de Europese Unie voor de veiligheid van de luchtvaart (het Agentschap) overeenkomstig artikel 75, lid 2, punten b) en c), en artikel 76, lid 1, van Verordening (EU) 2018/1139. (13) De grondafhandelingssector en de bevoegde autoriteiten moeten voldoende tijd krijgen om het nieuwe regelgevingskader na de inwerkingtreding van deze verordening ten uitvoer te leggen. Daarom moet deze verordening voorzien in een overgangsperiode van 3 jaar. (14) De in deze verordening vastgestelde eisen zijn in overeenstemming met het advies van het bij artikel 127 van Verordening (EU) 2018/1139 ingestelde Comité voor de toepassing van gemeenschappelijke veiligheidsvoorschriften op het gebied van de burgerluchtvaart, HEEFT DE VOLGENDE VERORDENING VASTGESTELD: Artikel 1 (1) De bijlagen I, III en IV bij Verordening (EU) nr. 965/2012 worden gewijzigd overeenkomstig de bijlage bij de onderhavige verordening. Artikel 2 Inwerkingtreding en toepassing 1.   Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . 2.   Zij is van toepassing met ingang van 27 maart 2028. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 december 2024. Voor de Commissie De voorzitter Ursula VON DER LEYEN ( 1 ) PB L 212 van 22.8.2018, blz. 1 , ELI: http://data.europa.eu/eli/reg/2018/1139/oj . ( 2 ) Verordening (EU) nr. 965/2012 van de Commissie van 5 oktober 2012 tot vaststelling van technische eisen en administratieve procedures voor vluchtuitvoering, overeenkomstig Verordening (EG) nr. 216/2008 van het Europees Parlement en de Raad ( PB L 296 van 25.10.2012, blz. 1 , ELI: http://data.europa.eu/eli/reg/2012/965/oj ). ( 3 ) Gedelegeerde Verordening (EU) 2025/20 van de Commissie van 19 december 2024 tot aanvulling van Verordening (EU) 2018/1139 van het Europees Parlement en de Raad door de vaststelling van eisen voor de veilige verlening van grondafhandelingsdiensten en voor organisaties die deze diensten verlenen ( PB L, 2025/20, 7.3.2025, ELI: http://data.europa.eu/eli/reg_del/2025/20/oj ). ( 4 ) https://www.easa.europa.eu/en/document-library/opinions/opinion-no-012024 . BIJLAGE Bijlagen bij Verordening (EU) nr. 965/2012 worden als volgt gewijzigd: 1. Aan bijlage I worden de volgende punten 130 en 131 toegevoegd: “(130) “toezicht op de grond”: een grondafhandelingsdienst die bestaat uit activiteiten die verband houden met het toezicht op alle grondafhandelingsdiensten aan een exploitant op een luchtvaartterrein. Deze dienst kan worden uitbesteed aan een grondafhandelingsorganisatie of door de luchtvaartuigexploitant zelf worden verricht als zelfafhandeling; (131) “ladingscontrole”: een proces dat onder de verantwoordelijkheid van de luchtvaartuigexploitant valt, en dat tot doel heeft ervoor te zorgen dat het luchtvaartuig vóór elke vlucht veilig en efficiënt wordt geladen;”. 2. Bijlage III wordt als volgt gewijzigd: (1) Aan ORO.GEN.150 wordt het volgende punt d) toegevoegd: “d) alle grondafhandelingsorganisaties waaraan diensten zijn uitbesteed, in kennis te stellen van de maatregelen die zijn genomen om de niet-naleving aan te pakken als die niet-naleving rechtstreeks gevolgen heeft voor het veiligheidsrisico binnen of de verantwoordelijkheden van die grondafhandelingsorganisatie.”; (2) het volgende punt ORO.GEN.315 wordt toegevoegd aan subdeel GEN, sectie III “Aanvullende organisatorische eisen”: “ORO.GEN.315 Operationele procedures voor grondafhandeling a) De exploitant zorgt ervoor dat de grondafhandelingsdiensten voor zijn luchtvaartuigen, passagiers, post en vracht worden verleend als zelfafhandeling door zijn eigen personeel of als diensten die zijn uitbesteed aan een externe grondafhandelingsorganisatie, of een combinatie van beide. b) De exploitant zorgt ervoor dat de externe grondafhandelingsorganisatie diensten verleent overeenkomstig de instructies en procedures van de exploitant. c) Wanneer de exploitant in artikel 2, lid 2, van Gedelegeerde Verordening (EU) 2025/20 vermelde grondafhandelingsdiensten uitbesteedt aan een organisatie die actief is op grond van een verklaring overeenkomstig die verordening, kan de exploitant gebruikmaken van de operationele procedures van die organisatie in elk van de volgende gevallen: 1) de exploitant stemt ermee in dat de grondafhandelingsorganisatie haar eigen operationele procedures toepast voor het verlenen van grondafhandelingsdiensten, overeenkomstig GH.OPS.005, punt b), van Gedelegeerde Verordening (EU) 2025/20. Dit wordt gedocumenteerd; 2) de grondafhandelingsorganisatie die de diensten verleent, heeft verklaard in staat te zijn zich te kwijten van de verantwoordelijkheden in verband met de verleende diensten en die verklaring is geldig; 3) de exploitant mag niet zijn eigen procedures en instructies verstrekken aan de grondafhandelingsorganisatie. d) Wanneer de exploitant met zijn eigen personeel voor toezicht op de grond zorgt als zelfafhandeling of deze activiteit uitbesteedt aan een externe dienstverlener, zorgt hij ervoor dat de functie toezicht op de grond voldoet aan ORO.GEN.110 en dat de exploitant de volgende elementen opneemt in zijn vluchthandboek: 1) een beschrijving van de activiteiten die onder het toezicht op de grond vallen en alle noodzakelijke procedures; 2) de verantwoordelijkheden in verband met deze functie; 3) het opleidingsprogramma voor deze functie, met de nadruk op veiligheidsopleiding wanneer deze functie veiligheidsgerelateerde taken omvat.”. 3. Bijlage IV wordt als volgt gewijzigd: (1) het volgende punt CAT.GEN.MPA.220 wordt toegevoegd aan subdeel GEN, sectie 1 “Motoraangedreven luchtvaartuigen”: “CAT.GEN.MPA.220 Aanvullende verantwoordelijkheden voor CAT-exploitanten van complexe motoraangedreven vliegtuigen die zelfafhandeling verrichten a) De exploitant die een van de in artikel 2, lid 2, van Gedelegeerde Verordening (EU) 2025/20 vermelde grondafhandelingsactiviteiten aan zichzelf of binnen één bedrijfsgroep van luchtvaartmaatschappijen verleent (zelfafhandeling), moet voldoen aan de toepasselijke eisen van bijlagen I en II bij die verordening, met uitzondering van de eisen die van toepassing zijn op de functie toezicht op de grond, die moet voldoen aan ORO.GEN.315. b) De exploitant dient het opleidingsprogramma voor zijn grondafhandelingspersoneel overeenkomstig ORGH.GEN.145 van Gedelegeerde Verordening (EU) 2025/20 in bij de bevoegde autoriteit die verantwoordelijk is voor het toezicht op grondafhandelingsactiviteiten. Het opleidingsprogramma voor gevaarlijke goederen moet worden goedgekeurd overeenkomstig ORO.GEN.110, punt j).”; (2) CAT.POL.MAB.105, punt b), 1), wordt vervangen door: “1) de integriteit van de outputgegevens verifiëren om ervoor te zorgen dat de gegevens binnen de beperkingen van het vlieghandboek of het vluchthandboek vallen indien deze restrictiever zijn; en”; (3) het volgende punt CAT.POL.MAB.110 wordt toegevoegd: “CAT.POL.MAB.110 Proces voor ladingscontrole De exploitant dient een proces voor ladingscontrole en bijbehorende procedures vast te stellen en toe te passen, dat in het vluchthandboek moet worden opgenomen.”. ELI: http://data.europa.eu/eli/reg_impl/2025/24/oj ISSN 1977-0758 (electronic edition)",
  "source": "EUR LEX"
}