{
  "url": "http://www.w3.org/1999/xhtml\">",
  "content": "L_2020137NL.01000301.xml 29.4.2020 NL Publicatieblad van de Europese Unie L 137/3 BESLUIT (EU) 2020/583 VAN DE RAAD van 25 maart 2020 betreffende het namens de Europese Unie in het Handelscomité van de vrijhandelsovereenkomst tussen de Europese Unie en de Republiek Singapore in te nemen standpunt met betrekking tot de interpretatie krachtens artikel 16.1, lid 4, onder d), van de artikelen 10.17 en 10.22 van die overeenkomst wat betreft wijzigingen in de bescherming van geografische aanduidingen van in Singapore geregistreerde wijnen, gedistilleerde dranken, landbouwproducten en levensmiddelen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Bij Besluit (EU) 2019/1875 van de Raad ( 1 ) heeft de Unie een een vrijhandelsovereenkomst tussen de Europese Unie en de Republiek Singapore ( 2 ) (“de overeenkomst”) gesloten die op 21 november 2019 in werking is getreden. (2) Bij artikel 16.1 van de overeenkomst wordt een Handelscomité opgericht dat onder meer de uitvoering en de toepassing van de overeenkomst controleert en vergemakkelijkt. (3) Ingevolge artikel 16.1, lid 4, onder d), van de overeenkomst kan het Handelscomité interpretaties van de bepalingen van de overeenkomst vaststellen. Deze interpretaties zijn bindend voor de partijen en voor alle krachtens de overeenkomst opgerichte organen, met inbegrip van de in hoofdstuk veertien (Geschillenbeslechting) van de overeenkomst bedoelde arbitragepanels. (4) In artikel 10.17, lid 3, van de overeenkomst is bepaald dat het Handelscomité, zo snel mogelijk nadat de procedures voor de bescherming van geografische aanduidingen in elk van beide partijen zijn afgerond voor alle in bijlage 10-A vermelde benamingen (Lijst van benamingen die moeten worden toegepast voor bescherming als geografische aanduidingen op het grondgebied van de partijen), een besluit neemt over de opname in bijlage 10-B bij de overeenkomst (Beschermde geografische aanduidingen) van de benamingen in bijlage 10-A bij de overeenkomst. (5) Artikel 10.18 van de overeenkomst voorziet in de mogelijkheid tot wijziging van de in bijlage 10-B van de overeenkomst opgenomen lijst van geografische aanduidingen voor wijnen, gedistilleerde dranken, landbouwproducten en levensmiddelen die door elk van beide partijen op grond van onderafdeling C (Geografische aanduidingen) moeten worden beschermd. (6) In artikel 10.17, lid 2, onder c) en d), van de overeenkomst wordt voorzien in respectievelijk een bezwaarprocedure en wettelijke middelen waarmee vermeldingen in het nationale register kunnen worden gecorrigeerd en geschrapt om rekening te kunnen houden met de legitieme belangen van derden. (7) Artikel 10.22 van de overeenkomst bevat de algemene regels voor de bescherming van de in bijlage 10-B bij de overeenkomst opgenomen geografische aanduidingen. (8) De werking van de bepalingen van artikel 10.17, lid 2, in samenhang met die van artikel 10.22, moet worden verduidelijkt. Het is met name noodzakelijk de verhouding te verduidelijken tussen het beschermingsniveau dat is vastgesteld in artikel 10.22 van de overeenkomst, en het systeem voor de registratie en bescherming van geografische aanduidingen dat bij de inwerkingtreding van de overeenkomst door elke partij is vastgesteld op grond van artikel 10.17 van de overeenkomst. Dit moet gebeuren door een bindende interpretatie aan te nemen. (9) Met het oog op duidelijkheid en juridische samenhang moet bij deze bindende interpretatie worden vermeld dat wijzigingen in de bescherming van geografische aanduidingen voor wijnen, gedistilleerde dranken, landbouwproducten en levensmiddelen die in Singapore zijn geregistreerd en in bijlage 10-B bij de overeenkomst zijn opgenomen of zullen worden opgenomen, op gronden die vallen binnen het toepassingsgebied van artikel 10.22, lid 5, of op gronden die vallen buiten de algemene regels van de andere leden van artikel 10.22 en waarom via het in artikel 10.17 van de overeenkomst bedoelde systeem voor de registratie en bescherming van geografische aanduidingen wordt verzocht, niet mogen worden aangebracht tenzij er een positief besluit van het Handelscomité over de overeenkomstige wijziging van bijlage 10-B bij de overeenkomst is. (10) De bedoeling is dat het Handelscomité een besluit betreffende de interpretatie krachtens artikel 16.1, lid 4, onder d), van artikel 10.17 en artikel 10.22, lid 5, van de overeenkomst, tijdens zijn eerste vergadering of via een schriftelijke procedure zal aannemen. (11) Het is passend het standpunt te bepalen dat namens de Unie moet worden ingenomen in het Handelscomité, aangezien het besluit van het Handelscomité voor de Unie bindend zal zijn, HEEFT HET VOLGENDE BESLUIT VASTGESTELD: Artikel 1 Het namens de Unie in te nemen standpunt op de eerste vergadering van het door de vrijhandelsovereenkomst tussen de Europese Unie en de Republiek Singapore (“de overeenkomst”) ingestelde Handelscomité of schriftelijk bij de inwerkingtreding van de overeenkomst, met betrekking tot de interpretatie krachtens artikel 16.1, lid 4, onder d), van artikel 10.17 en artikel 10.22, lid 5, van de overeenkomst wat betreft wijzigingen in de bescherming van geografische aanduidingen van in Singapore geregistreerde wijnen, gedistilleerde dranken, landbouwproducten en levensmiddelen, wordt gebaseerd op het ontwerpbesluit van dat Handelscomité ( 3 ) . Artikel 2 Dit besluit treedt in werking op de datum waarop het wordt vastgesteld.. Gedaan te Brussel, 25 maart 2020. Voor de Raad De voorzitter A. METELKO-ZGOMBIĆ ( 1 ) Besluit (EU) 2019/1875 van de Raad van 8 november 2019 betreffende de sluiting van de vrijhandelsovereenkomst tussen de Europese Unie en de Republiek Singapore ( PB L 294 van 14.11.2019, blz. 1 ) ( 2 ) PB L 294 van 14.11.2019, blz. 3 ( 3 ) Zie document ST 6568/20 op http://register.consilium.europa.eu",
  "source": "EUR LEX"
}