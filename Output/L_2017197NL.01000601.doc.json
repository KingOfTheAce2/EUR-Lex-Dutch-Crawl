{
  "url": "http://www.w3.org/1999/xhtml\"><!--",
  "content": "L_2017197NL.01000601.xml 28.7.2017 NL Publicatieblad van de Europese Unie L 197/6 BESLUIT (EU, Euratom) 2017/1395 VAN DE COMMISSIE van 26 juli 2017 tot benoeming van twee leden van het comité van onafhankelijke vooraanstaande personen uit hoofde van artikel 11 van Verordening (EU, Euratom) nr. 1141/2014 van het Europees Parlement en de Raad betreffende het statuut en de financiering van Europese politieke partijen en Europese politieke stichtingen DE EUROPESE COMMISSIE, Gezien het Verdrag betreffende de werking van de Europese Unie, en met name artikel 224, Gezien het Verdrag tot oprichting van de Europese Gemeenschap voor Atoomenergie, en met name artikel 106 bis, Gezien Verordening (EU, Euratom) nr. 1141/2014 van het Europees Parlement en de Raad van 22 oktober 2014 betreffende het statuut en de financiering van Europese politieke partijen en Europese politieke stichtingen ( 1 ) , en met name artikel 11, lid 1, Overwegende hetgeen volgt: (1) In Verordening (EU, Euratom) nr. 1141/2014 is bepaald dat beide soorten entiteiten, als voorwaarde om te worden geregistreerd, zowel in hun programma als in hun optreden, de waarden respecteren waarop de Unie berust, zoals vermeld in artikel 2 van het Verdrag betreffende de Europese Unie, te weten eerbied voor de menselijke waardigheid, vrijheid, democratie, gelijkheid, de rechtsstaat en eerbiediging van de mensenrechten, waaronder de rechten van personen die tot minderheden behoren. (2) Wanneer twijfel rijst of een partij of stichting dit vereiste in de praktijk in acht neemt, kunnen het Europees Parlement, de Raad of de Commissie bij de Autoriteit voor Europese politieke partijen en Europese politieke stichtingen een verzoek indienen om de situatie na te gaan. (3) Voordat de Autoriteit tot een besluit komt over het al dan niet schrappen van een partij of stichting, raadpleegt de Autoriteit een comité van onafhankelijke vooraanstaande personen, dat binnen twee maanden zijn advies uitbrengt. (4) Een comité van onafhankelijke vooraanstaande personen is opgericht bij artikel 11, lid 1, van Verordening (EU, Euratom) nr. 1141/2014. (5) In artikel 11, lid 1, van Verordening (EU, Euratom) nr. 1141/2014 is bepaald dat het comité uit zes leden dient te bestaan en dat het Europees Parlement, de Raad en de Commissie elk twee leden aanwijzen, HEEFT HET VOLGENDE BESLUIT VASTGESTELD: Artikel 1 1.   In het comité van onafhankelijke vooraanstaande personen worden voor de resterende duur van de ambtstermijn, benoemd tot lid: — mevrouw Meglena KUNEVA, — de heer António VITORINO. 2.   De benoeming is onder voorbehoud van de ondertekening, door elk voorgedragen lid, van de bij dit besluit gevoegde verklaring betreffende onafhankelijkheid en de afwezigheid van belangenconflicten. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, op 26 juli 2017. Voor de Commissie De voorzitter Jean-Claude JUNCKER ( 1 ) PB L 317 van 4.11.2014, blz. 1 . BIJLAGE VERKLARING BETREFFENDE ONAFHANKELIJKHEID EN DE AFWEZIGHEID VAN BELANGENCONFLICTEN Ik, ondergetekende …, verklaar dat ik kennis heb genomen van artikel 11, lid 1, van Verordening (EU, Euratom) nr. 1141/2014 van het Europees Parlement en de Raad betreffende het statuut en de financiering van Europese politieke partijen en Europese politieke stichtingen en dat ik mijn functie als lid van het comité van onafhankelijke vooraanstaande personen geheel onafhankelijk en volledig in overeenstemming met de voorschriften van die verordening zal uitoefenen. Ik zal van enige instelling of regering, of van enig ander orgaan of enige andere instantie instructies vragen noch aanvaarden. Ik zal mij onthouden van iedere handeling die onverenigbaar is met de aard van mijn taken. Ik verklaar naar mijn beste weten dat ik mij niet in een situatie bevind die aanleiding geeft tot belangenconflicten. Er is sprake van een belangenconflict wanneer de onpartijdige en objectieve uitoefening van mijn functie van lid van het comité van onafhankelijke vooraanstaande personen in het gedrang komt als gevolg van familiebanden, mijn persoonlijke leven, politieke, nationale, filosofische of religieuze affiniteiten, economische belangen of elk ander gedeeld belang met een potentiële begunstigde. Ik verklaar met name dat ik geen lid ben van het Europees Parlement, de Raad of de Commissie. Ik heb geen kiezersmandaat. Ik ben geen ambtenaar of ander personeelslid van de Europese Unie. Ik ben geen werknemer of voormalig werknemer van een Europese politieke partij of Europese politieke stichting. Gedaan te …, [DATUM + HANDTEKENING van het voorgedragen lid van het comité van onafhankelijke vooraanstaande personen]",
  "source": "EUR LEX"
}