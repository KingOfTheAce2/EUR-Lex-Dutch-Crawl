{
  "url": "http://www.w3.org/1999/xhtml\">",
  "content": "L_2010115NL.01000101.xml 8.5.2010 NL Publicatieblad van de Europese Unie L 115/1 VERORDENING (EU) Nr. 395/2010 VAN DE COMMISSIE van 7 mei 2010 houdende wijziging van Verordening (EG) nr. 1010/2009 van de Commissie, wat betreft administratieve regelingen inzake vangstcertificaten DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG) nr. 1005/2008 ( 1 ) van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, en met name op artikel 12, lid 4, artikel 14, lid 3, artikel 20, lid 4, en artikel 52, Overwegende hetgeen volgt: (1) Administratieve regelingen waarbij vangstcertificaten elektronisch worden opgesteld, gevalideerd of ingediend, dan wel vervangen door elektronische traceerbaarheidssystemen die hetzelfde niveau van controle door de autoriteiten bieden, moeten worden opgenomen in de lijst van bijlage IX bij Verordening (EG) nr. 1010/2009 van de Commissie van 22 oktober 2009 tot vaststelling van bepalingen ter uitvoering van Verordening (EG) nr. 1005/2008 ( 2 ) . Aangezien nieuwe administratieve regelingen inzake vangstcertificaten zijn overeengekomen, moet die bijlage worden bijgewerkt. (2) Verordening (EG) nr. 1010/2009 moet dienovereenkomstig worden gewijzigd. (3) Aangezien de in de bijlage vastgestelde administratieve regelingen inzake vangstcertificaten uitgaan van elektronische traceerbaarheidssystemen die al werden gebruikt vóór de inwerkingtreding van Verordening (EG) nr. 1005/2008 moet deze verordening van toepassing zijn vanaf 1 januari 2010. (4) De in deze verordening vervatte maatregelen zijn in overeenstemming met het advies van het Comité van beheer voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1010/2009 wordt als volgt gewijzigd: Bijlage IX wordt gewijzigd zoals aangegeven in de bijlage bij deze verordening. Artikel 2 Inwerkingtreding Deze verordening treedt in werking op de zevende dag volgende op die van haar bekendmaking in het Publicatieblad van de Europese Unie . Zij is van toepassing met ingang van 1 januari 2010. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 mei 2010. Voor de Commissie De voorzitter José Manuel BARROSO ( 1 ) PB L 286 van 29.10.2008, blz. 1 . ( 2 ) PB L 280 van 27.10.2009, blz. 5 . BIJLAGE Aan bijlage IX bij Verordening (EG) nr. 1010/2009 worden de volgende afdelingen 4, 5 en 6 toegevoegd: „Afdeling 4 IJSLAND VANGSTCERTIFICERINGSREGELING Overeenkomstig artikel 12, lid 4, van Verordening (EG) nr. 1005/2008 wordt het in artikel 12 en bijlage II bij Verordening (EG) nr. 1005/2008 bedoelde vangstcertificaat voor visserijproducten van vangsten door vissersvaartuigen die de vlag van IJsland voeren, met ingang van 1 januari 2010 vervangen door een IJslands vangstcertificaat op basis van een door de IJslandse autoriteiten beheerd, IJslands elektronisch traceerbaarheidssysteem voor het wegen en registreren van vangsten dat hetzelfde niveau van controle door de autoriteiten biedt als op grond van de vangstcertificeringsregeling van de Europese Unie is vereist. In het aanhangsel is een voorbeeldexemplaar van het IJslandse vangstcertificaat opgenomen. De in artikel 14, leden 1 en 2, van Verordening (EG) nr. 1005/2008 bedoelde documenten mogen elektronisch worden doorgestuurd. IJsland eist een vangstcertificaat voor de aanlanding en de invoer in IJsland van vangsten van vissersvaartuigen die de vlag van een lidstaat van de Europese Unie voeren. WEDERZIJDSE BIJSTAND Ter bevordering van de uitwisseling van informatie en de wederzijdse bijstand tussen de respectieve bevoegde autoriteiten van IJsland en van de lidstaten van de Europese Unie wordt op basis van de bij Verordening (EG) nr. 1010/2009 van de Commissie vastgestelde uitvoeringsbepalingen inzake wederzijdse bijstand een systeem voor wederzijdsebijstandsverlening als bedoeld in artikel 51 van Verordening (EG) nr. 1005/2008 ingesteld. Aanhangsel Afdeling 5 CANADA VANGSTCERTIFICERINGSREGELING Overeenkomstig artikel 12, lid 4, van Verordening (EG) nr. 1005/2008 van de Raad wordt het in artikel 12 en bijlage II bij die verordening bedoelde vangstcertificaat voor visserijproducten van vangsten door vissersvaartuigen die de vlag van Canada voeren, vervangen door een Canadees vangstcertificaat dat op basis van het (in aanhangsel 3 beschreven) Canadese visserijcertificatensysteem (VCS) wordt afgegeven in het kader van een door de Canadese autoriteiten beheerd elektronisch traceerbaarheidssysteem dat hetzelfde niveau van controle door de autoriteiten biedt als op grond van de vangstcertificeringsregeling van de Europese Unie is vereist. In de aanhangsels 1 en 2 zijn voorbeeldexemplaren van de Canadese vangstcertificaten opgenomen die met ingang van 1 januari 2010 het vangstcertificaat en het wederuitvoercertificaat van de Europese Gemeenschap vervangen. Vangsten die zijn verkregen volgens traditionele vistechnieken van de oorspronkelijke gemeenschappen of door vissersvaartuigen als gedefinieerd in artikel 6 van Verordening (EG) nr. 1010/2009 van de Commissie, gaan vergezeld van een in aanhangsel 2 opgenomen vereenvoudigd Canadees vangstcertificaat. De in artikel 14, leden 1 en 2, van Verordening (EG) nr. 1005/2008 bedoelde documenten mogen elektronisch worden doorgestuurd. WEDERZIJDSE BIJSTAND Ter bevordering van de uitwisseling van informatie en van de wederzijdse bijstand tussen de respectieve bevoegde autoriteiten van Canada en van de lidstaten van de Europese Unie wordt op basis van de bij Verordening (EG) nr. 1010/2009 van de Commissie vastgestelde uitvoeringsbepalingen inzake wederzijdse bijstand een systeem voor wederzijdsebijstandsverlening als bedoeld in artikel 51 van Verordening (EG) nr. 1005/2008 ingesteld. Aanhangsel 1 Aanhangsel 2 Aanhangsel 3 Het Canadese visserijcertificatensysteem (VCS) is bedoeld om normale en vereenvoudigde vangstcertificaten af te geven. Het VCS wordt gebruikt voor het afgeven en het valideren van vangstcertificaten voor de uitvoer uit Canada naar de Europese Unie van zendingen gangbare visserijproducten (met inbegrip van levende, verse, ingevroren, gezouten, ingeblikte, gerookte en gedroogde vis) waarvoor grondstoffen worden gebruikt die afkomstig zijn van de niet met vaartuigen verrichte visserij, van de traditionele visserij van oorspronkelijke gemeenschappen of van kleine en grote vissersvaartuigen en/of waarvoor een productieproces met verschillende fasen nodig is. Voor meer efficiëntie groepeert Canada bepaalde vaartuigen op vereenvoudigde certificaten. Het VCS voorziet echter in een volledig koppeling naar de gegroepeerde vaartuigen en in een verdere koppeling tussen deze vaartuigen en de respectieve vergunnings- of registratiegegevens en de op het certificaat gedeclareerde vangst. De mogelijkheid om te groeperen wordt gebruikt voor bepaalde productvormen en met name voor visserijtakken waarin gebruik wordt gemaakt van verzamelschepen die inkopen bij verschillende vissersvaartuigen en op zee verkoopsdocumenten afgeven, voor de niet met vaartuigen verrichte visserij, waarin bijvoorbeeld wordt gevist met de strandzegen, op het strand schelpdieren worden verzameld of wordt gevist op ijs, voor bepaalde kustvisserijtakken, en voor de traditionele visserij in het kader van oorspronkelijke gemeenschappen. De groepen zijn specifiek per exportbedrijf en worden voor elk zending, voor zover nodig, aangepast. De mogelijkheid om te groeperen stelt Canada in staat om één certificaat per zending over te leggen en tezelfdertijd alle informatie met betrekking tot het certificaat (vaartuigvergunning/-registratie) ter beschikking te houden in de gegevensbank. Deze informatie staat via onze website of via een directe telefoonlijn met onze certificeringsdienst ter beschikking van de autoriteiten van de EU-lidstaten in de landen van invoer. Ook derde landen kunnen contact opnemen met de certificeringsdienst voor informatie over indirecte uitvoer. Afdeling 6 Faeröer VANGSTCERTIFICERINGSREGELING Overeenkomstig artikel 12, lid 4, van Verordening (EG) nr. 1005/2008 wordt het in artikel 12 en bijlage II bij die verordening bedoelde vangstcertificaat voor visserijproducten van vangsten door vissersvaartuigen die de vlag van de Faeröer voeren, vervangen door een Faeröers vangstcertificaat dat wordt afgegeven op basis van het Faeröerse systeem van verkoopsdocumenten en logboeken in het kader van een door de Faeröerse autoriteiten beheerd traceerbaarheidssysteem dat hetzelfde niveau van controle door de autoriteiten biedt als op grond van de vangstcertificeringsregeling van de Europese Unie is vereist. In het aanhangsel is een voorbeeldexemplaar van het Faeröerse vangstcertificaat opgenomen dat met ingang van 1 januari 2010 het vangstcertificaat en het wederuitvoercertificaat van de Europese Gemeenschap vervangt. De in artikel 14, leden 1 en 2, van Verordening (EG) nr. 1005/2008 bedoelde documenten mogen elektronisch worden doorgestuurd. WEDERZIJDSE BIJSTAND Ter bevordering van de uitwisseling van informatie en van de wederzijdse bijstand tussen de respectieve bevoegde autoriteiten van de Faeröer en van de lidstaten van de Europese Unie wordt op basis van de bij Verordening (EG) nr. 1010/2009 van de Commissie vastgestelde uitvoeringsbepalingen inzake wederzijdse bijstand een systeem voor wederzijdsebijstandsverlening als bedoeld in artikel 51 van Verordening (EG) nr. 1005/2008 ingesteld. Aanhangsel ”",
  "source": "EUR LEX"
}