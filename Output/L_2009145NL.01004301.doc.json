{
  "url": "http://www.w3.org/1999/xhtml\">",
  "content": "L_2009145NL.01004301.xml 10.6.2009 NL Publicatieblad van de Europese Unie L 145/43 BESCHIKKING VAN DE RAAD van 5 mei 2009 tot correctie van Richtlijn 2008/73/EG tot vereenvoudiging van de procedures voor het opstellen en publiceren van lijsten met informatie op veterinair en zoötechnisch gebied (2009/436/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 37, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) Richtlijn 2008/73/EG ( 2 ) heeft in totaal 23 wetsbesluiten van de Raad gewijzigd om onder meer te voorzien in vereenvoudigde procedures voor het opstellen en publiceren van lijsten met informatie op veterinair en zoötechnisch gebied. (2) Richtlijn 2008/73/EG is op 3 september 2008 in werking getreden. De lidstaten moeten de nodige wettelijke en bestuursrechtelijke bepalingen in werking doen treden om uiterlijk op 1 januari 2010 aan die richtlijn te voldoen. Die richtlijn bepaalde echter niet dat de lidstaten die bepalingen vanaf die datum moesten toepassen. (3) Voor de rechtszekerheid moet Richtlijn 2008/73/EG worden gecorrigeerd om ervoor te zorgen dat de door die richtlijn in de verschillende wetsbesluiten van de Raad aangebrachte wijzigingen om in die vereenvoudigde procedures te voorzien, vanaf 1 januari 2010 door de lidstaten op uniforme wijze worden toegepast. Richtlijn 2008/73/EG moet daarom worden gecorrigeerd zodat zij ook vanaf die datum van toepassing is. Bijgevolg moet die richtlijn ook worden gecorrigeerd om te bepalen dat de lidstaten die bepalingen vanaf die datum moeten toepassen. (4) Bepaalde andere wijzigingen die door Richtlijn 2008/73/EG in de Richtlijnen 64/432/EEG ( 3 ) en 90/426/EEG ( 4 ) zijn aangebracht, hebben echter geen betrekking op de vereenvoudigde procedures en daarom hoeft daarvoor de datum van toepassing door de lidstaten niet tot 1 januari 2010 te worden uitgesteld. Die wijzigingen betreffen de vaststelling van specifieke veterinairrechtelijke maatregelen overeenkomstig de procedure die is vastgesteld in Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 5 ) en corrigeren een achterhaalde referentie. (5) Om te zorgen voor een vlotte overgang naar de nieuwe vereenvoudigde procedures voor het opstellen en publiceren van lijsten met informatie op veterinair en zoötechnisch gebied moet worden bepaald dat overgangsbepalingen kunnen worden vastgesteld overeenkomstig de procedure van Besluit 1999/468/EG. (6) Om te zorgen voor de nodige rechtszekerheid en continuïteit moet deze beschikking van toepassing zijn vanaf 3 september 2008, de datum van inwerkingtreding van Richtlijn 2008/73/EG. (7) Richtlijn 2008/73/EG moet daarom dienovereenkomstig worden gecorrigeerd, HEEFT DE VOLGENDE BESCHIKKING VASTGESTELD: Artikel 1 Richtlijn 2008/73/EG wordt als volgt gecorrigeerd: 1) Lid 2 van artikel 20 wordt geschrapt. 2) De volgende artikelen worden ingevoegd: „Artikel 23 bis Overgangsbepalingen Er kunnen overgangsbepalingen worden vastgesteld overeenkomstig de in artikel 23 ter, lid 2, bedoelde procedure. Artikel 23 ter Comitéprocedure 1.   De Commissie wordt bijgestaan door het bij artikel 58 van Verordening (EG) nr. 178/2002 ( 6 ) ingestelde Permanent Comité voor de voedselketen en de diergezondheid. 2.   Wanneer naar dit lid wordt verwezen, zijn de artikelen 5 en 7 van Besluit 1999/468/EG van toepassing. De in artikel 5, lid 6, van Besluit 1999/468/EG bedoelde termijn wordt vastgesteld op drie maanden. 3) Artikel 24, lid 1, wordt vervangen door: „1.   De lidstaten doen de nodige wettelijke en bestuursrechtelijke bepalingen in werking treden om uiterlijk op 1 januari 2010 aan deze richtlijn te voldoen. Zij delen de Commissie de tekst van die bepalingen onverwijld mee. Zij passen die bepalingen toe vanaf van 1 januari 2010. Wanneer de lidstaten die bepalingen aannemen, wordt in de bepalingen zelf of bij de officiële bekendmaking daarvan naar deze richtlijn verwezen. De regels voor die verwijzing worden vastgesteld door de lidstaten.”; 4) Artikel 25 wordt vervangen door: „Artikel 25 Inwerkingtreding en toepassing Deze richtlijn treedt in werking op de twintigste dag volgende op die van haar bekendmaking in het Publicatieblad van de Europese Unie . Zij is van toepassing met ingang van 1 januari 2010, met uitzondering van artikel 1, leden 1 en 5, en de artikelen 7, 23 bis en 23 ter.” Artikel 2 Deze beschikking is van toepassing met ingang van 3 september 2008. Artikel 3 Deze beschikking wordt bekendgemaakt in het Publicatieblad van de Europese Unie . Artikel 4 Deze beschikking is gericht tot de lidstaten. Gedaan te Brussel, 5 mei 2009. Voor de Raad De voorzitter M. KALOUSEK ( 1 ) Advies van 2 april 2009 (nog niet bekendgemaakt in het Publicatieblad). ( 2 ) PB L 219 van 14.8.2008, blz. 40 . ( 3 ) PB 121 van 29.7.1964, blz. 1977/64 . ( 4 ) PB L 224 van 18.8.1990, blz. 42 . ( 5 ) PB L 184 van 17.7.1999, blz. 23 . ( 6 ) Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( PB L 31 van 1.2.2002, blz. 1 ).”.",
  "source": "EUR LEX"
}