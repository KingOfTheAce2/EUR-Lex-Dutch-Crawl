{
  "url": "http://www.w3.org/1999/xhtml\">",
  "content": "L_202402714NL.000101.fmx.xml Publicatieblad van de Europese Unie NL L-serie 2024/2714 25.10.2024 UITVOERINGSVERORDENING (EU) 2024/2714 VAN DE COMMISSIE van 24 oktober 2024 tot onderwerping van de invoer van epoxyharsen van oorsprong uit de Volksrepubliek China, de Republiek Korea, Taiwan en Thailand aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 14, lid 5, Na kennisgeving aan de lidstaten, Overwegende hetgeen volgt: (1) Op 1 juli 2024 heeft de Europese Commissie (“de Commissie”) met een bericht in het Publicatieblad van de Europese Unie ( 2 ) de inleiding van een antidumpingprocedure betreffende de invoer in de Unie van epoxyharsen van oorsprong uit de Volksrepubliek China, de Republiek Korea, Taiwan en Thailand aangekondigd. (2) Deze inleiding volgde naar aanleiding van een klacht die op 6 juni 2024 werd ingediend door de Ad Hoc Coalition of Epoxy Resin producers namens producenten die meer dan 25 % van de totale productie van epoxyharsen in de Unie voor hun rekening nemen. 1. PRODUCTEN WAARVAN DE INVOER AAN REGISTRATIE WORDT ONDERWORPEN (3) Het aan registratie onderworpen product bestaat uit producten met meer dan 35 gewichtspercenten epoxyharsen, ook bekend als epoxideharsen of polyepoxiden, zijnde polymeren of prepolymeren die reactieve epoxygroepen bevatten, op basis van epichloorhydrine en een alifatisch of aromatisch alcoholhoudend bestanddeel (zoals BPA), in vaste, halfvaste of vloeibare vorm, van elke graad, zuiverheid, molecuulmassa of moleculaire structuur, al dan niet met modifieermiddelen, uithardingsmiddelen of additieven, zolang de uithardingsmiddelen niet chemisch hebben gereageerd om het epoxyhars te harden of om te zetten in een ander product dat geen epoxygroepen meer bevat (“het onderzochte product”). (4) De volgende producten blijven buiten beschouwing: — bepaalde verf- en coatingproducten die mengsels zijn of andere formuleringen van epoxyhars, uithardingsmiddel en pigment, in welke vorm dan ook, verpakt in een of meer recipiënten, waarbij 1) het pigment ten minste 10 % van het totale gewicht van het product vertegenwoordigt; 2) het epoxyhars maximaal 80 % van het totale gewicht van het product vertegenwoordigt, en 3) het uithardingsmiddel 5 % tot 40 % van het totale gewicht van het product vertegenwoordigt; — voorgeïmpregneerde weefsels of vezels, vaak “pre-pregs” genoemd, zijnde composietmaterialen bestaande uit weefsels of vezels (doorgaans van koolstof of glas), geïmpregneerd met epoxyhars; — mengsels van epoxyharsen met andere materialen, momenteel ingedeeld onder andere GN-codes dan 2910 90 00 , 3824 99 92 , 3824 99 93  en 3907 30 00 . (5) Het betrokken product is momenteel ingedeeld onder de GN-codes ex 2910 90 00 , ex 3824 99 92 , ex 3824 99 93 , en ex 3907 30 00  (Taric-codes 2910 90 00 05, 3824 99 92 96, 3824 99 93 10, 3907 30 00 05, 3907 30 00 20 en 3907 30 00 80). De GN- en Taric-codes worden slechts ter informatie en onder voorbehoud van eventuele latere wijzigingen van de tariefindeling vermeld. 2. REGISTRATIE (6) Overeenkomstig artikel 14, lid 5, van de basisverordening kan de invoer van het betrokken product worden geregistreerd zodat, indien het onderzoek leidt tot de instelling van antidumpingrechten, deze rechten overeenkomstig de geldende wettelijke bepalingen met terugwerkende kracht op de geregistreerde invoer kunnen worden geheven indien aan de vereiste voorwaarden is voldaan. (7) De Commissie heeft besloten de invoer van het betrokken product op eigen initiatief aan registratie te onderwerpen overeenkomstig artikel 14, lid 5, van de basisverordening. De voorwaarden voor de inning met terugwerkende kracht van rechten zullen in voorkomend geval worden beoordeeld in de verordening tot instelling van definitieve rechten. (8) De mogelijk in de toekomst verschuldigde rechten zullen voortvloeien uit de bevindingen van het onderzoek. (9) Volgens de beweringen in de klacht waarin om de opening van een antidumpingonderzoek wordt verzocht, wordt voor invoer van het betrokken product uit de Volksrepubliek China de dumpingmarge op 140 % tot 170 % en de gemiddelde schademarge op tussen 50 % en 60 % geraamd voor de periode van oktober 2022 tot en met september 2023. (10) De mogelijk in de toekomst verschuldigde rechten zouden overeenkomstig artikel 7, lid 2, van de basisverordening normaliter worden vastgesteld op het laagste van die twee niveaus. Indien de Commissie tijdens het onderzoek bewijs van verstoringen van de grondstoffenmarkt in de zin van artikel 7, lid 2 bis, van de basisverordening vaststelt, wordt het bedrag van de mogelijke toekomstige rechten vastgesteld op het niveau van de dumpingmarge als bedoeld in artikel 7, lid 2 ter, van de basisverordening indien wordt geconcludeerd dat een recht dat lager is dan de dumpingmarge niet toereikend zou zijn om de door de bedrijfstak van de Unie geleden schade weg te nemen. (11) In de klacht wordt voor de invoer van het betrokken product uit de Republiek Korea de gemiddelde dumpingmarge op 10 % tot 40 % en de gemiddelde schademarge op tussen 40 % en 50 % geraamd voor de periode van oktober 2022 tot en met september 2023. (12) In de klacht wordt voor de invoer van het betrokken product uit Taiwan de gemiddelde dumpingmarge op 10 % tot 40 % en de gemiddelde schademarge op tussen 50 % en 60 % geraamd voor de periode van oktober 2022 tot en met september 2023. (13) In de klacht wordt voor de invoer van het betrokken product uit Thailand de gemiddelde dumpingmarge op 60 % tot 90 % en de gemiddelde schademarge op tussen 40 % en 50 % geraamd voor de periode van oktober 2022 tot en met september 2023. (14) De mogelijk in de toekomst verschuldigde rechten met betrekking tot de Republiek Korea, Taiwan en Thailand zouden overeenkomstig artikel 7, lid 2, van de basisverordening normaliter worden vastgesteld op het laagste van die twee niveaus. 3. VERWERKING VAN PERSOONSGEGEVENS (15) Persoonsgegevens die in het kader van deze registratie worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 3 ) , HEEFT DE VOLGENDE VERORDENING VASTGESTELD: Artikel 1 Overeenkomstig artikel 14, lid 5, van Verordening (EU) 2016/1036 wordt de douaneautoriteiten opdracht gegeven passende maatregelen te nemen om de invoer in de Unie van producten met meer dan 35 gewichtspercenten epoxyharsen, ook bekend als epoxideharsen of polyepoxiden, zijnde polymeren of prepolymeren die reactieve epoxygroepen bevatten, op basis van epichloorhydrine en een alifatisch of aromatisch alcoholhoudend bestanddeel (zoals BPA), in vaste, halfvaste of vloeibare vorm, van elke graad, zuiverheid, molecuulmassa of moleculaire structuur, al dan niet met modifieermiddelen, uithardingsmiddelen of additieven, zolang de uithardingsmiddelen niet chemisch hebben gereageerd om het epoxyhars te harden of om te zetten in een ander product dat geen epoxygroepen meer bevat, momenteel ingedeeld onder de GN-codes ex 2910 90 00 , ex 3824 99 92 , ex 3824 99 93  en ex 3907 30 00  (Taric-codes 2910 90 00 05, 3824 99 92 96, 3824 99 93 10, 3907 30 00 05, 3907 30 00 20 en 3907 30 00 80), van oorsprong uit de Volksrepubliek China, de Republiek Korea, Taiwan en Thailand, aan registratie te onderwerpen. De volgende producten zijn uitgesloten van het in artikel 1, lid 1, omschreven product: — bepaalde verf- en coatingproducten die mengsels zijn of andere formuleringen van epoxyhars, uithardingsmiddel en pigment, in welke vorm dan ook, verpakt in een of meer recipiënten, waarbij 1) het pigment ten minste 10 % van het totale gewicht van het product vertegenwoordigt; 2) het epoxyhars maximaal 80 % van het totale gewicht van het product vertegenwoordigt, en 3) het uithardingsmiddel 5 % tot 40 % van het totale gewicht van het product vertegenwoordigt; — voorgeïmpregneerde weefsels of vezels, vaak “pre-pregs” genoemd, zijnde composietmaterialen bestaande uit weefsels of vezels (doorgaans van koolstof of glas), geïmpregneerd met epoxyhars; — mengsels van epoxyharsen met andere materialen, momenteel ingedeeld onder andere GN-codes dan 2910 90 00 , 3824 99 92 , 3824 99 93  en 3907 30 00 . De registratie wordt negen maanden na de datum van inwerkingtreding van deze verordening beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 oktober 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) PB C, C/2024/4137, 1.7.2024, ELI: http://data.europa.eu/eli/C/2024/4137/oj . ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj ). ELI: http://data.europa.eu/eli/reg_impl/2024/2714/oj ISSN 1977-0758 (electronic edition)",
  "source": "EUR LEX"
}