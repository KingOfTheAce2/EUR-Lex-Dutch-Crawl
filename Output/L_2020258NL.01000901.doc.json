{
  "url": "http://www.w3.org/1999/xhtml\"><!--",
  "content": "L_2020258NL.01000901.xml 7.8.2020 NL Publicatieblad van de Europese Unie L 258/9 UITVOERINGSVERORDENING (EU) 2020/1165 VAN DE COMMISSIE van 6 augustus 2020 tot wijziging van Uitvoeringsverordening (EU) 2020/353 tot instelling van een definitief antidumpingrecht en tot definitieve inning van het voorlopige antidumpingrecht op stalen wielen van oorsprong uit de Volksrepubliek China DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, lid 4, Overwegende hetgeen volgt: (1) Bij Uitvoeringsverordening (EU) 2020/353 van de Commissie ( 2 ) is een definitief antidumpingrecht ingesteld op stalen wielen van oorsprong uit de Volksrepubliek China en is het daarop ingestelde voorlopige antidumpingrecht definitief geïnd. (2) In artikel 4 van Uitvoeringsverordening (EU) 2020/353 wordt bepaald: “Wanneer een aangifte voor het vrije verkeer wordt aangeboden voor de in artikel 1 bedoelde producten, wordt in het desbetreffende vak van die aangifte het aantal stuks van de ingevoerde producten vermeld.” De diensten van de Commissie hebben opmerkingen van de lidstaten en de handelaren over de oorsprong van de ingevoerde producten ontvangen. (3) Er moet worden verduidelijkt dat het aantal stuks voor de invoer van stalen wielen, ongeacht de oorsprong ervan, moet worden aangegeven en dat de lidstaten de Commissie van het aantal ingevoerde stuks in kennis moeten stellen. (4) In dit verband heeft de Commissie besloten artikel 4 van Uitvoeringsverordening (EU) 2020/353 te wijzigen. (5) In de Engelse versie wordt omwille van de consistentie met de bijzondere maatstaf “number of items” (“aantal stuks”) als gedefinieerd in de gecombineerde nomenclatuur ( 3 ) de term “pieces” vervangen door de term “items”. (6) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 (Deze wijziging betreft niet de Nederlandse versie.) Artikel 2 Artikel 1, lid 3, van Uitvoeringsverordening (EU) 2020/353 wordt vervangen door: “3.   De individuele rechten die zijn vastgesteld voor de in lid 2 vermelde ondernemingen zijn uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die luidt als volgt: “Ondergetekende verklaart dat de [aantal stuks] [betrokken product] die naar de Europese Unie worden uitgevoerd en waarop deze factuur betrekking heeft, zijn vervaardigd door [naam en adres van de onderneming] [aanvullende Taric-code] in [betrokken land]. Ondergetekende verklaart dat de in deze factuur verstrekte informatie juist en volledig is.” Als een dergelijke factuur niet wordt overgelegd, wordt het recht toegepast dat voor “alle andere ondernemingen” geldt.”. Artikel 3 Artikel 4 van Uitvoeringsverordening (EU) 2020/353 wordt vervangen door: “ Artikel 4 Wanneer een aangifte voor het vrije verkeer wordt aangeboden voor de in artikel 1, lid 1, bedoelde producten, ongeacht de oorsprong ervan, wordt in het desbetreffende vak van die aangifte het aantal stuks van de ingevoerde producten vermeld. De lidstaten stellen de Commissie maandelijks in kennis van het aantal stuks dat onder de Taric-codes 8708701080, 8708701085, 8708709920, 8708709980, 8716909095 en 8716909097 is ingevoerd en van de oorsprong ervan.”. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 6 augustus 2020. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) 2020/353 van de Commissie van 3 maart 2020 tot instelling van een definitief antidumpingrecht en tot definitieve inning van het voorlopige antidumpingrecht op stalen wielen van oorsprong uit de Volksrepubliek China ( PB L 65 van 4.3.2020, blz. 9 ). ( 3 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ).",
  "source": "EUR LEX"
}