{
  "url": "http://www.w3.org/1999/xhtml\"><!--",
  "content": "L_2020273NL.01000101.xml 20.8.2020 NL Publicatieblad van de Europese Unie L 273/1 UITVOERINGSVERORDENING (EU) 2020/1206 VAN DE COMMISSIE van 19 augustus 2020 tot wijziging van Uitvoeringsverordening (EU) 2019/1323 inzake uitzonderlijke marktondersteuningsmaatregelen voor de sectoren eieren en pluimveevlees in Italië DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 220, lid 1, onder a), Overwegende hetgeen volgt: (1) In verband met de uitbraken van aviaire influenza in Italië heeft de Commissie twee verordeningen inzake uitzonderlijke marktondersteuningsmaatregelen vastgesteld. Uitvoeringsverordening (EU) 2018/1506 van de Commissie ( 2 ) heeft betrekking op de uitbraken tussen 30 april 2016 en 28 september 2017 en Uitvoeringsverordening (EU) 2019/1323 van de Commissie ( 3 ) op de uitbraken tussen 1 oktober 2017 en 30 juni 2018. (2) Italië heeft de Commissie ervan in kennis gesteld dat in de loop van de toepassing van die verordeningen een aantal bedrijven die vóór 28 september 2017 werden getroffen door uitbraken en die een compensatie in het kader van Uitvoeringsverordening (EU) 2018/1506 hebben ontvangen, ook te maken hebben gekregen met veterinaire beperkingen in de vorm van een aanhoudende verplichte sluiting en daaruit voortvloeiende economische verliezen na 28 september 2017, in de door Uitvoeringsverordening (EU) 2019/1323 bestreken tijdsperiode. (3) De Commissie heeft een formeel verzoek van Italië ontvangen om die bedrijven onder het toepassingsgebied van Uitvoeringsverordening (EU) 2019/1323 te brengen, zodat zij compensatie kunnen krijgen voor hun aanhoudende economische verliezen na 28 september 2017. Op grond van Uitvoeringsverordening (EU) 2018/1506 komen alleen uitgaven die uiterlijk op 30 september 2019 door Italië aan de begunstigden zijn betaald, in aanmerking voor cofinanciering door de Unie, terwijl op grond van Uitvoeringsverordening (EU) 2019/1323 nog betalingen tot en met 30 september 2020 zijn toegestaan. (4) Uitvoeringsverordening (EU) 2019/1323 moet bijgevolg dienovereenkomstig worden gewijzigd. (5) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Artikel 1 van Uitvoeringsverordening (EU) 2019/1323 wordt vervangen door: “Artikel 1 De Unie cofinanciert 50 % van de door Italië verrichte uitgaven voor de ondersteuning van de markt van broedeieren, consumptie-eieren en pluimveevlees die ernstig werd getroffen door de 45 uitbraken van hoogpathogene aviaire influenza van het subtype H5 die Italië tussen 1 oktober 2017 en 30 juni 2018 heeft gedetecteerd en gemeld en door de uitbraken die Italië tussen 20 juli 2017 en 28 september 2017 heeft gemeld en die ertoe hebben geleid dat bedrijven verplicht gesloten waren na 28 september 2017.”. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 augustus 2020. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Uitvoeringsverordening (EU) 2018/1506 van de Commissie van 10 oktober 2018 inzake uitzonderlijke marktondersteuningsmaatregelen voor de sectoren eieren en pluimveevlees in Italië ( PB L 255 van 11.10.2018, blz. 1 ). ( 3 ) Uitvoeringsverordening (EU) 2019/1323 van de Commissie van 2 augustus 2019 inzake uitzonderlijke marktondersteuningsmaatregelen voor de sectoren eieren en pluimveevlees in Italië ( PB L 206 van 6.8.2019, blz. 12 ).",
  "source": "EUR LEX"
}