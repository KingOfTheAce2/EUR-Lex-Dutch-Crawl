{
  "url": "http://www.w3.org/1999/xhtml\"><!--",
  "content": "L_2014095NL.01002401.xml 29.3.2014 NL Publicatieblad van de Europese Unie L 95/24 UITVOERINGSVERORDENING (EU) Nr. 324/2014 VAN DE COMMISSIE van 28 maart 2014 tot vaststelling van uitzonderlijke maatregelen ter ondersteuning van de varkensvleesmarkt in Polen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 220, lid 1, onder a), Overwegende hetgeen volgt: (1) Bij Richtlijn 2002/60/EG van de Raad ( 2 ) zijn in de Unie toe te passen minimummaatregelen ter bestrijding van Afrikaanse varkenspest vastgesteld. Dienovereenkomstig moet Polen er krachtens Uitvoeringsbesluit 2014/100/EU van de Commissie ( 3 ) , als bevestigd bij Uitvoeringsbesluit 2014/134/EU van de Commissie ( 4 ) , en krachtens Uitvoeringsbesluit 2014/178/EU van de Commissie ( 5 ) erop toezien dat het op zijn grondgebied gelegen gebied waar de ziekte aanwezig is, ten minste de in de bijlagen bij die besluiten vermelde gebieden omvat. Om te voorkomen dat de Afrikaanse varkenspest zich verspreidt en dat de handel in Polen en daarbuiten verder wordt verstoord, heeft Polen op 26 februari 2014 ( 6 ) extra preventieve maatregelen vastgesteld voor het besmette gebied. Als gevolg is de afzet van vers varkensvlees en varkensvleesproducten uit het besmette gebied slechts toegestaan mits bijzondere bewakingsmaatregelen in acht worden genomen, het vlees en de producten met een speciaal gezondheidsmerk worden geëtiketteerd en op de interne markt bepaalde afzetbeperkingen worden toegepast. (2) Omdat de afzet van vers varkensvlees en varkensvleesproducten als gevolg van de toepassing van deze veterinaire maatregelen aan banden is gelegd, zijn de prijzen in de betrokken gebieden fors gedaald en is de varkensmarkt er verstoord. Daarom heeft Polen de Commissie op 5 maart 2014 verzocht uitzonderlijke marktondersteunende maatregelen te treffen overeenkomstig Verordening (EU) nr. 1308/2013. Deze maatregelen mogen slechts van toepassing zijn op vers varkensvlees en varkensvleesproducten verkregen van varkens die in de rechtstreeks door de beperkingen getroffen gebieden zijn gehouden, en mogen niet langer geldig zijn dan strikt noodzakelijk. (3) Het steunbedrag moet worden uitgedrukt als een bedrag per 100 kg slachtgewicht van subsidiabele dieren, voor een beperkte hoeveelheid en met een maximaal subsidiabel geslacht gewicht per dier. Bij de vaststelling van het steunbedrag moet rekening worden gehouden met recente marktinformatie. (4) Voor in de betrokken gebieden gehouden varkens mag slechts steun worden verleend indien de dieren worden geleverd aan de slachthuizen en worden geslacht en het van de dieren verkregen vlees en de van de dieren verkregen vleesproducten worden gemarkeerd conform de striktere veterinaire voorschriften die op de dag van levering van toepassing zijn op de betrokken gebieden. (5) Bepaald dient te worden dat de bevoegde Poolse autoriteiten de nodige controle- en toezichtsmaatregelen moeten treffen en de Commissie hiervan in kennis moeten stellen. De bevoegde autoriteiten dienen controle uit te oefenen op het vervoer en de slacht van de subsidiabele dieren en op de eventueel vereiste behandeling en het op de markt brengen van het van deze dieren verkregen verse vlees en de van deze dieren verkregen vleesproducten. (6) De beperkingen op de afzet van vers varkensvlees en varkensvleesproducten die gedurende meerdere weken in het betrokken gebieden zijn toegepast, hebben geleid tot verstoring van de markt, tot inkomensverlies voor producenten en tot een aanzienlijke toename van het gewicht van de dieren, met een uit het oogpunt van dierenwelzijn onaanvaardbare situatie tot gevolg. Daarom moeten de in deze verordening vastgestelde maatregelen van toepassing zijn op met ingang van 26 februari 2014 — datum van vaststelling van de Poolse preventiemaatregelen — geleverde dieren. De maatregel dient slechts drie maanden van toepassing te zijn aangezien de marktsituatie en het effect van de maatregel in het licht van de komende ontwikkelingen moeten worden herbekeken. (7) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 1.   Polen krijgt toestemming om steun te verlenen voor het slachten van de volgende dieren en het op de markt brengen van het daarvan verkregen varkensvlees en de daarvan verkregen varkensvleesproducten overeenkomstig de ter zake relevante veterinaire wetgeving: a) varkens van GN-code 0103 92 19 ; b) zeugen van GN-code 0103 92 11 . 2.   De in lid 1 bedoelde steun wordt slechts verleend indien aan de volgende voorwaarden is voldaan: a) de dieren zijn tijdens de betrokken perioden gehouden in de gebieden als vermeld in de bijlage bij Uitvoeringsbesluit 2014/100/EU of 2014/134/EU of in deel II van de bijlage bij Uitvoeringsbesluit 2014/178/EU of in een ander in dit verband vastgesteld uitvoeringsbesluit van de Commissie, en voor het varkensvlees van in die gebieden gehouden dieren gelden afzetbeperkingen als gevolg van de Afrikaanse varkenspest; b) de dieren bevonden zich op 26 februari 2014 in de onder a) bedoelde gebieden of zijn na die datum in die gebieden geboren en gehouden; c) in het gebied waar deze dieren zijn gehouden, golden op de dag van levering van deze dieren aan het slachthuis hetzij de aanvullende preventieve maatregelen van de verordening van de minister van Landbouw en Plattelandsontwikkeling van Polen van 26 februari 2014 inzake maatregelen in verband met Afrikaanse varkenspest bij wilde varkens, hetzij andere op dat gebied vastgestelde nationale maatregelen tot beperking van de afzet van varkensvlees als gevolg van de Afrikaanse varkenspest. Artikel 2 De in artikel 1 bedoelde steun wordt beschouwd als een uitzonderlijke marktondersteunende maatregel in de zin van artikel 4, lid 1, onder a), van Verordening (EU) nr. 1306/2013van het Europees Parlement en de Raad ( 7 ) . Artikel 3 1.   Varkensvleesproducenten kunnen de in artikel 1 bedoelde steun („de steun”) aanvragen voor ten vroegste op 26 februari 2014 en ten laatste op 25 mei 2014 geslachte dieren. 2.   De steun wordt uitgedrukt als een bedrag van 35,7 EUR per 100 kg geslacht gewicht dat voor de geleverde dieren is genoteerd. De Commissie kan dit bedrag aan de marktontwikkelingen aanpassen. 3.   De steun voor dieren met een geslacht gewicht van meer dan 100 kg mag niet meer bedragen dan de in lid 2 bedoelde steun voor varkens met een geslacht gewicht van 100 kg. 4.   Vijftig procent van de uitgaven voor de steun, die in totaal maximaal 20 000 ton geslachte varkens mag betreffen, wordt gefinancierd uit de begroting van de Unie. 5.   Slechts uitgaven die Polen uiterlijk op 31 augustus 2014 aan de begunstigden heeft vergoed, komen in aanmerking voor financiering door de Unie. 6.   Polen betaalt de steun nadat de varkens zijn geslacht en het daarvan verkregen varkensvlees en de daarvan verkregen varkensvleesproducten op de markt zijn gebracht overeenkomstig de vigerende veterinaire regelgeving en nadat de controles overeenkomstig artikel 4 zijn verricht. Artikel 4 1.   Polen neemt alle maatregelen, waaronder omvattende administratieve en fysieke controles, die nodig zijn om de naleving van de in deze verordening vervatte voorwaarden te waarborgen. Bovendien moeten de Poolse autoriteiten: a) aan de hand van gestandaardiseerde checklists met onder meer weeg- en telbladen, toezicht houden op het vervoer van de dieren van het bedrijf naar het slachthuis, incl. betreffende oorsprong en bestemming van de dieren; b) erop toezien dat alle producten waarvoor steun wordt verleend, voldoen aan de beperkingen die gelden voor de in artikel 1, lid 2, onder a), bedoelde gebieden; c) ten minste een keer per kalendermaand bij elk deelnemend slachthuis administratieve en boekhoudingscontroles uitvoeren om na te gaan of alle geleverde dieren en het daarvan verkregen vlees waarvoor een steunaanvraag kan worden ingediend, sinds 26 februari 2014 of sinds de laatste controle van deze aard heeft plaatsgevonden, zijn behandeld overeenkomstig deze verordening; d) controles ter plaatse verrichten en daarover gedetailleerde verslagen opstellen, waarin met name het volgende wordt vermeld: i) het gewicht en het totale aantal subsidiabele dieren per partij die van het landbouwbedrijf is afgevoerd, de datum en het tijdstip van het vervoer ervan naar het slachthuis en de datum en het tijdstip van de aankomst ervan in het slachthuis; ii) het aantal door het slachthuis geslachte varkens en zeugen, het gewicht van elk geslacht dier en het nummer van het vervoerbewijs, alsmede, voor de met ingang van de inwerkingtreding van deze verordening geslachte dieren, het nummer van het zegel van het vervoermiddel waarmee zij zijn getransporteerd. 2.   De in lid 1 bedoelde controles worden uitgevoerd voordat de steun wordt betaald. Polen meldt uiterlijk tien dagen na de inwerkingtreding van deze verordening aan de Commissie welke maatregelen en controles het op grond van dit artikel heeft ingevoerd. Artikel 5 1.   Polen meldt elke woensdag de volgende, op de vorige week betrekking hebbende gegevens aan de Commissie: a) het aantal zeugen en andere varkens die op grond van deze verordening voor slacht zijn geleverd, en het overeenkomstig totale geslachte gewicht; b) de geraamde financiële kosten voor elke categorie dieren als bedoeld in artikel 1, lid 1. De eerste melding heeft betrekking op dieren die sinds 26 februari 2014 overeenkomstig deze verordening zijn geleverd om te worden geslacht. De in de eerste alinea bedoelde verplichting is van toepassing tot en met 4 juni 2014. 2.   Uiterlijk op 30 juni 2014 zendt Polen de Commissie een uitvoerig verslag over de tenuitvoerlegging van deze verordening toe, met onder meer informatie over de uitvoering van de controles en het toezicht overeenkomstig artikel 4. Artikel 6 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 maart 2014. Voor de Commissie De voorzitter José Manuel BARROSO ( 1 ) PB L 347 van 20.12.2013, blz. 671 . ( 2 ) Richtlijn 2002/60/EG van de Raad van 27 juni 2002 houdende vaststelling van specifieke bepalingen voor de bestrijding van Afrikaanse varkenspest ( PB L 192 van 20.7.2002, blz. 27 ). ( 3 ) Uitvoeringsbesluit 2014/100/EU van de Commissie van 18 februari 2014 tot vaststelling van bepaalde tijdelijke beschermende maatregelen in verband met Afrikaanse varkenspest in Polen ( PB L 50 van 20.2.2014, blz. 35 ). ( 4 ) Uitvoeringsbesluit 2014/134/EU van de Commissie van 12 maart 2014 tot vaststelling van bepaalde beschermende maatregelen in verband met Afrikaanse varkenspest in Polen ( PB L 74 van 14.3.2014, blz. 63 ). ( 5 ) Uitvoeringsbesluit 2014/178/EU van de Commissie van 27 maart 2014 betreffende maatregelen op het gebied van de diergezondheid in verband met Afrikaanse varkenspest in sommige lidstaten (zie bladzijde 47 van dit Publicatieblad). ( 6 ) Verordening van de minister van Landbouw en Plattelandsontwikkeling van 26 februari 2014 inzake maatregelen in verband met Afrikaanse varkenspest bij wilde varkens (Dz.U. poz. 247). ( 7 ) Verordening (EU) Nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( PB L 347 van 20.12.2013, blz. 549 ).",
  "source": "EUR LEX"
}