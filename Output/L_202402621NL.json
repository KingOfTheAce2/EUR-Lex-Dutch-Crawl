{
  "url": "http://www.w3.org/1999/xhtml\">",
  "content": "L_202402621NL.000101.fmx.xml Publicatieblad van de Europese Unie NL L-serie 2024/2621 8.10.2024 UITVOERINGSVERORDENING (EU) 2024/2621 VAN DE COMMISSIE van 1 oktober 2024 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 oktober 2024. Voor de Commissie Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 , ELI: http://data.europa.eu/eli/reg/2013/952/oj . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 , ELI: http://data.europa.eu/eli/reg/1987/2658/oj ). BIJLAGE Omschrijving Indeling (GN-code) Motivering (1) (2) (3) Een machine, een zogenoemde tactische responsrobot, bestaande uit: — een op rupsbanden gemonteerd chassis met afmetingen van ongeveer 1 500  × 1 200  × 1 300  mm, met twee elektromotoren voor voortbeweging met een voortstuwingsvermogen van elk 7,5 kW, goed voor een trekkracht tot maximaal 4 ton (de elektrische stroom wordt geleverd door een lithium-ionbatterij); — een camerasysteem met vier statische gerichte camera’s die livebeelden naar de gebruiker kunnen sturen; — zes ledschijnwerpers, elk uitgelijnd in de bewegingsrichting, evenals omgevingsledverlichting; — een apparaat voor het verspreiden van water of schuim voor brandbestrijding, met een capaciteit tot maximaal 2 000  l/min bij 10 bar, dat volledig compatibel is voor aansluiting op de brandslang van een brandweerwagen; — een kabellier met uitschuifbare steunklauw voor de stabiliteit bij het hanteren van grote lasten. Het product wordt bediend via een afstandsbediening met een bereik tot maximaal 150 m en/of vanaf een systeemdragervoertuig via intranet met een bereik tot maximaal 2 500  m (op WLAN gebaseerd). Het product kan op verzoek in verschillende configuraties worden aangeboden, afhankelijk van de extra apparatuur die op het chassis is gemonteerd. De optionele uitrusting kan bestaan uit beweegbare camera’s voor normale en thermische beeldoverdracht, aanvullende ledschijnwerpers, een Ramanspectrometer voor de detectie van gevaarlijke stoffen, een op afstand bediende manipulatorarm om precieze taken uit te voeren (bv. bemonstering), een opleggerkoppeling enz. Het product is ontworpen om te worden gebruikt bij brandbestrijdings- en bergingsactiviteiten, waardoor brandweerpersoneel buiten de gevarenzone kan blijven (in omstandigheden voor de exploratie van gevaarlijk materiaal, instortingsgevaar of hevige hitteontwikkeling), terwijl het nog steeds betrokken is bij de activiteiten en deze op veilige afstand controleert. 8424 89 70 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 3 op afdeling XVI en de tekst van de GN-codes 8424 , 8424 89  en 8424 89 70 . Hoewel het product een aanzienlijke trekkracht heeft, is indeling onder post 8701  uitgesloten, aangezien het geen voertuig is dat speciaal is gemaakt om andere werktuigen, voertuigen of lasten te trekken of voort te duwen. (Zie ook aantekening 2 op hoofdstuk 87) Indeling onder post 8705  is eveneens uitgesloten, aangezien het product niet de kenmerken heeft van een voertuig van post 8705 , namelijk dat het niet de facto een in wezen compleet chassis voor motorvoertuigen of vrachtwagen is. Het bevat niet ten minste de volgende mechanische kenmerken: voortstuwingsmotor, versnellingsbak en bedieningsapparaat voor het schakelen, evenals stuureenheden en remsystemen. (Zie ook de GS-toelichtingen op post 8705 .) Het product is een samengestelde machine in de zin van aantekening 3 op afdeling XVI en moet worden ingedeeld naar de hoofdfunctie die kenmerkend is voor die machine. Vanwege de objectieve kenmerken van het verspreidingsapparaat, met name het volume, de druk en de spuitafstand van het water of het schuim, wordt de verspreidingsfunctie beschouwd als de hoofdfunctie van de machine. Het product moet derhalve worden ingedeeld op basis van het verspreidingsapparaat. Het camerasysteem en de ledschijnwerpers dienen om de machine op afstand te bedienen en te sturen, terwijl de lierwerking voor het overbrengen van lasten alleen door menselijke tussenkomst kan worden uitgevoerd via de kabellier en, eventueel, via de opleggerkoppeling. De functies van het identificeren van mogelijke gevaarlijke velden, het opsporen van gevaarlijke stoffen en het uitvoeren van precieze taken zijn complementair en ondergeschikt aan de functie van het verspreiden van water of schuim, aangezien zij door de optionele apparatuur worden uitgevoerd. Het product moet daarom worden ingedeeld onder GN-code 8424 89 70  als andere toestellen voor het verspreiden van vloeistoffen. ELI: http://data.europa.eu/eli/reg_impl/2024/2621/oj ISSN 1977-0758 (electronic edition)",
  "source": "EUR LEX"
}