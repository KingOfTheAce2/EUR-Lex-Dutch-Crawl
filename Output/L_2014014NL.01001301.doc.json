{
  "url": "http://www.w3.org/1999/xhtml\"><!--",
  "content": "L_2014014NL.01001301.xml 18.1.2014 NL Publicatieblad van de Europese Unie L 14/13 BESLUIT EUBAM LIBIË/1/2014 VAN HET POLITIEK EN VEILIGHEIDSCOMITÉ van 14 januari 2014 tot instelling van het Comité van contribuanten aan de missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) (2014/16/GBVB) HET POLITIEK EN VEILIGHEIDSCOMITÉ, Gezien het Verdrag betreffende de Europese Unie, en met name artikel 38, derde alinea, Gezien Besluit 2013/233/GBVB van de Raad van 22 mei 2013 tot instelling van een missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) ( 1 ) , en met name artikel 10, lid 3, Overwegende hetgeen volgt: (1) Overeenkomstig artikel 10, lid 3, van Besluit 2013/233/GBVB heeft de Raad het Politiek en Veiligheidscomité („PVC”) gemachtigd de noodzakelijke besluiten te nemen betreffende de instelling van een Comité van contribuanten („CvC”) aan de missie van de Europese Unie voor bijstandsverlening inzake geïntegreerd grensbeheer in Libië (EUBAM Libië). (2) In de conclusies van de Europese Raad van Göteborg van 15 en 16 juni 2001 zijn richtsnoeren en modaliteiten vastgesteld voor de bijdragen van derde staten aan politiemissies. De Raad heeft op 10 december 2002 zijn goedkeuring gehecht aan het document met de titel „Overleg en modaliteiten voor de bijdrage van staten die geen EU-lidstaat zijn aan de civiele crisisbeheersing van de EU”, waarin de regelingen voor de deelneming van derde staten aan civiele crisisbeheersingsoperaties nader worden uitgewerkt, waaronder de instelling van een CvC. (3) Het CvC moet een forum zijn waar alle problemen in verband met de leiding van EUBAM Libië kunnen worden besproken met de bijdragende derde staten. Het PVC, dat de politieke controle en de strategische leiding van EUBAM Libië uitoefent, zal met de opvattingen van het CvC rekening houden, HEEFT HET VOLGENDE BESLUIT VASTGESTELD: Artikel 1 Instelling en mandaat 1.   Er wordt een Comité van contribuanten („CvC”) aan de missie van de Europese Unie voor bijstandsverlening inzake geïntegreerd grensbeheer in Libië (EUBAM Libië) ingesteld. 2.   Het mandaat van het CvC is vastgelegd in het document „Overleg en modaliteiten voor de bijdrage van staten die geen EU-lidstaat zijn aan de civiele crisisbeheersing van de EU”. Artikel 2 Samenstelling 1.   Het CvC bestaat uit: — vertegenwoordigers van alle lidstaten, en — vertegenwoordigers van derde staten die aan EUBAM Libië deelnemen en bijdragen leveren. 2.   Ook mag een vertegenwoordiger van de Commissie de vergaderingen van het CvC bijwonen. Artikel 3 Informatie van het hoofd van de missie Het hoofd van de missie informeert het CvC geregeld. Artikel 4 Voorzitter Het CvC wordt voorgezeten door de hoge vertegenwoordiger van de Unie voor buitenlandse zaken en veiligheidsbeleid of door zijn of haar vertegenwoordiger. Artikel 5 Vergaderingen 1.   Het CvC wordt door de voorzitter regelmatig bijeengeroepen. Wanneer de omstandigheden dit vereisen, kunnen op initiatief van de voorzitter of op verzoek van een lid spoedvergaderingen worden bijeengeroepen. 2.   De voorzitter verspreidt voorafgaand aan de vergadering de voorlopige agenda en alle vergaderdocumenten. De voorzitter is verantwoordelijk voor het doen toekomen van het resultaat van de besprekingen van het CvC aan het Politiek en Veiligheidscomité. Artikel 6 Vertrouwelijkheid 1.   Overeenkomstig Besluit 2013/488/EU van de Raad van 23 september 2013 ( 2 ) zijn de beveiligingsvoorschriften van de Raad van toepassing op de vergaderingen en werkzaamheden van het CvC. Vertegenwoordigers in het CvC dienen met name over de passende veiligheidsmachtiging te beschikken. 2.   De beraadslagingen van het CvC vallen onder de geheimhoudingsplicht, tenzij het CvC met eenparigheid van stemmen anderszins besluit. Artikel 7 Inwerkingtreding Dit besluit treedt in werking op de dag waarop het wordt vastgesteld. Gedaan te Brussel, 14 januari 2014. Voor het Politiek en Veiligheidscomité De voorzitter W. STEVENS ( 1 ) PB L 138 van 24.5.2013, blz. 15 . ( 2 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ).",
  "source": "EUR LEX"
}