{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002E0373:NL:HTML\">",
  "content": "EUR-Lex - 32002E0373 - NL Avis juridique important | 32002E0373 Gemeenschappelĳk optreden van de Raad van 21 mei 2002 met betrekking tot een bĳdrage van de Europese Unie aan de versterking van het vermogen van de Georgische autoriteiten om steun en bescherming te verlenen aan de OVSE-waarnemersmissie bĳ de grens van Georgië met de Republiek Ingoesjetië en de Republiek Tsjetsjenië van de Russische Federatie Publicatieblad Nr. L 134 van 22/05/2002 blz. 0001 - 0002 Gemeenschappelijk optreden van de Raad van 21 mei 2002 met betrekking tot een bijdrage van de Europese Unie aan de versterking van het vermogen van de Georgische autoriteiten om steun en bescherming te verlenen aan de OVSE-waarnemersmissie bij de grens van Georgië met de Republiek Ingoesjetië en de Republiek Tsjetsjenië van de Russische Federatie (2002/373/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel 14, Overwegende hetgeen volgt: (1) Op 20 juli 2000 heeft de Raad Gemeenschappelijk Optreden 2000/456/GBVB aangenomen met betrekking tot een bijdrage van de Europese Unie aan de versterking van het vermogen van de Georgische autoriteiten om steun en bescherming te verlenen aan de OVSE-waarnemersmissie bij de grens van de Republiek Georgië met de Tsjetsjeense Republiek van de Russische Federatie(1), welk gemeenschappelijk optreden op 31 december 2000 afliep. (2) Op 26 juli 2001 heeft de Raad Gemeenschappelijk Optreden 2001/568/GBVB(2) aangenomen, teneinde de niet aflatende steun van de Europese Unie aan de stabiliteit in de Kaukasus te waarborgen. (3) Van 28 mei tot 1 juni 2001 heeft Generaal Sir Garry Johnson als deskundige van de Europese Unie een evaluatiemissie verricht, waaruit hij concludeerde dat aanvullende steun van de EU nodig zou zijn indien het OVSE-mandaat uitgebreid wordt tot de Ingoesjetische sector. (4) Op 13 december 2001 heeft de OVSE besloten het mandaat van de OVSE-missie uit te breiden tot Georgië om grensbewegingen tussen Georgië en de Republiek Ingoesjetië van de Russische Federatie waar te nemen en daarover verslag uit te brengen, HEEFT HET VOLGENDE GEMEENSCHAPPELIJK OPTREDEN VASTGESTELD: Artikel 1 1. De Europese Unie verleent bijstand ter versterking van het vermogen van de Georgische autoriteiten om via hun grenswachten steun en bescherming te verlenen aan de OVSE-waarnemersmissie bij de grens van Georgië met de Republiek Ingoesjetië van de Russische Federatie, alsmede steun kunnen blijven verlenen met betrekking tot de grens van Georgië met de Republiek Tsjetsjenië van de Russische Federatie. 2. Met dit doel voor ogen verleent de Europese Unie financiële steun aan de OVSE-missie in Georgië en in het bijzonder haar grenstoezichtoperatie, om de uitgaven met betrekking tot bepaald materieel te dekken. Artikel 2 1. De OVSE-missie in Georgië is verantwoordelijk voor de aanschaf en terbeschikkingstelling van materieel. 2. De Commissie sluit een financieringsovereenkomst met de OVSE over het gebruik van de financiële steun van de Europese Unie, dat de vorm krijgt van een gift. De gift dekt de aanschaf van door de OVSE overeenkomstig de behoeften van de Georgische autoriteiten aan zowel de Ingoesjetische als Tsjetsjeense sector van de Georgische grens geselecteerde waren. 3. De Commissie werkt, via haar delegatie in Tbilisi, nauw samen met de OVSE, teneinde de daadwerkelijke aflevering van het materieel bij de Georgische grenswachten en het verdere gebruik ervan te controleren en te evalueren. 4. Bij de uitvoering van haar activiteiten werkt de Commissie waar nodig samen met de plaatselijke missies van de lidstaten. 5. De Commissie brengt over de uitvoering van dit optreden verslag uit aan de Raad op gezag van het voorzitterschap dat wordt bijgestaan door de secretaris-generaal van de Raad, Hoge Vertegenwoordiger voor het GBVB. Artikel 3 1. Het financieel referentiebedrag voor de in artikel 1 omschreven doelstellingen bedraagt 100000 EUR. 2. De uitgaven die worden gefinancierd uit het in lid 1 genoemde bedrag, worden beheerd volgens de procedures en voorschriften van de Europese Gemeenschappen die van toepassing zijn op de begroting. Artikel 4 Dit gemeenschappelijk optreden wordt van kracht op de dag van de aanneming ervan. Het verstrijkt twaalf maanden na de sluiting van de financieringsovereenkomst tussen de Commissie en de OVSE. Artikel 5 Dit gemeenschappelijk optreden wordt bekendgemaakt in het Publicatieblad. Gedaan te Brussel, 21 mei 2002. Voor de Raad De voorzitter R. De Miguel (1) PB L 183 van 22.7.2000, blz. 3. (2) PB L 202 van 27.7.2001, blz. 2.",
  "source": "EUR LEX"
}