{
  "url": "http://www.w3.org/1999/xhtml\">",
  "content": "L_2020158NL.01000501.xml 20.5.2020 NL Publicatieblad van de Europese Unie L 158/5 UITVOERINGSBESLUIT (EU) 2020/675 VAN DE COMMISSIE van 15 mei 2020 over het voorgestelde Europees burgerinitiatief “Vrijheid om te delen” (Kennisgeving geschied onder nummer C(2020) 3191) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, Overwegende hetgeen volgt: (1) Het voorgestelde Europees burgerinitiatief “Vrijheid om te delen” heeft als doelstelling: “Legaliseren van het delen — via digitale netwerken, voor persoonlijke en niet-commerciële doeleinden — van bestanden die werken en ander materiaal bevatten waarop auteursrecht, naburige rechten en databankrecht rusten, om tot een goede balans te komen tussen de rechten van auteurs en andere rechthebbenden en het universele recht op wetenschap en cultuur”. (2) Meer details over het onderwerp, de doelstellingen en de achtergrond van het voorgestelde burgerinitiatief zijn opgenomen in een bijlage. Er wordt in het bijzonder gepleit voor het wijzigen van de EU-regels inzake digitale platforms voor het delen van inhoud, waarbij met name wordt verwezen naar Richtlijn (EU) 2019/790 van het Europees Parlement en de Raad ( 2 ) . De beoogde wijzigingen zouden bestaan in het vaststellen van “een wetgevingshandeling die voorziet in de vrijstelling van auteursrecht, naburige rechten en databankrecht voor natuurlijke personen die bestanden via digitale netwerken delen voor persoonlijke en niet-commerciële doeleinden”. Het initiatief heeft ten doel burgers in staat te stellen “bestanden rechtstreeks via peer-to-peer-netwerken te delen, zodat zij toegang hebben tot wetenschap en cultuur zonder te worden onderworpen aan controles en profilering”. (3) Het Verdrag betreffende de Europese Unie (VEU) geeft meer inhoud aan het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (5) Het voorgestelde initiatief beoogt de wijziging van de EU-regels inzake digitale platforms voor het delen van inhoud, waarbij specifiek wordt verwezen naar Richtlijn (EU) 2019/790 inzake auteursrechten en naburige rechten in de digitale eengemaakte markt, die gebaseerd is op artikel 53, lid 1, artikel 62 en artikel 114 van het Verdrag betreffende de werking van de Europese Unie (VWEU). (6) Rechtshandelingen van de Unie ter uitvoering van de Verdragen kunnen worden vastgesteld voor de coördinatie van de wettelijke en bestuursrechtelijke bepalingen van de lidstaten betreffende de toegang tot werkzaamheden anders dan in loondienst en de uitoefening daarvan, op basis van artikel 53, lid 1, van het Verdrag betreffende de werking van de Europese Unie (VWEU). Krachtens artikel 62 VWEU is deze rechtsgrondslag ook van toepassing op aangelegenheden betreffende de vrijheid tot het verrichten van diensten, zoals vervat in de artikelen 56 tot en met 61 VWEU. (7) Op grond van artikel 114 VWEU kunnen ter uitvoering van de Verdragen rechtshandelingen van de Unie worden vastgesteld voor de onderlinge aanpassing van de wettelijke en bestuursrechtelijke bepalingen van de lidstaten die de instelling en de werking van de interne markt betreffen. (8) Gezien artikel 53, lid 1, artikel 62 en artikel 114 VWEU valt geen enkel onderdeel van het voorgestelde burgerinitiatief zichtbaar buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen, als bedoeld in artikel 6, lid 3, onder c), van Verordening (EU) 2019/788. (9) De groep organisatoren is gevormd en de contactpersonen zijn aangewezen overeenkomstig artikel 5, leden 1, 2 en 3, van diezelfde verordening en speciaal voor het beheer van het initiatief is een juridische entiteit opgericht overeenkomstig artikel 5, lid 7. (10) Het voorgestelde initiatief is niet kennelijk beledigend, lichtzinnig of ergerlijk en druist niet kennelijk in tegen de waarden van de Unie zoals die in artikel 2 VEU zijn vastgelegd, noch tegen de rechten vervat in het Handvest van de grondrechten van de Europese Unie. (11) Het voorgestelde initiatief “Vrijheid om te delen” moet daarom worden geregistreerd, HEEFT HET VOLGENDE BESLUIT VASTGESTELD: Artikel 1 Het voorgestelde Europees burgerinitiatief “Vrijheid om te delen” wordt geregistreerd. Artikel 2 Dit besluit is gericht tot de groep organisatoren van het burgerinitiatief “Vrijheid om te delen”, vertegenwoordigd door de heer Marco CIURCINA en de heer Roberto GALTIERI, die als contactpersonen optreden. Gedaan te Brussel, 15 mei 2020. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 ( 2 ) Richtlijn (EU) 2019/790 van het Europees Parlement en de Raad van 17 april 2019 inzake auteursrechten en naburige rechten in de digitale eengemaakte markt en tot wijziging van Richtlijnen 96/9/EG en 2001/29/EG ( PB L 130 van 17.5.2019, blz. 92 ).",
  "source": "EUR LEX"
}