{
  "url": "http://www.w3.org/1999/xhtml\">",
  "content": "L_202500756NL.000101.fmx.xml Publicatieblad van de Europese Unie NL L-serie 2025/756 22.4.2025 UITVOERINGSVERORDENING (EU) 2025/756 VAN DE COMMISSIE van 16 april 2025 tot verlening van een vergunning voor L-valine, geproduceerd door Escherichia coli CGMCC 22721, als toevoegingsmiddel voor diervoeding voor alle diersoorten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 9, lid 2, Overwegende hetgeen volgt: (1) De verlening van vergunningen voor toevoegingsmiddelen voor diervoeding, met inbegrip van de redenen en procedures voor het verlenen van dergelijke vergunningen, is geregeld bij Verordening (EG) nr. 1831/2003. (2) Overeenkomstig artikel 7 van Verordening (EG) nr. 1831/2003 is een aanvraag ingediend voor de verlening van een vergunning voor L-valine, geproduceerd door Escherichia coli CGMCC 22721. De krachtens artikel 7, lid 3, van Verordening (EG) nr. 1831/2003 vereiste nadere gegevens en documenten waren bij de aanvraag gevoegd. (3) De aanvraag betreft de verlening van een vergunning voor L-valine, geproduceerd door Escherichia coli CGMCC 22721, als toevoegingsmiddel voor diervoeding voor alle diersoorten voor gebruik in diervoeder en in drinkwater, waarbij is verzocht om het toevoegingsmiddel in te delen in de categorie “nutritionele toevoegingsmiddelen” en de functionele groep “aminozuren, de zouten en de analogen daarvan”. (4) De Europese Autoriteit voor voedselveiligheid (EFSA) heeft in haar advies van 18 september 2024 ( 2 ) geconcludeerd dat L-valine, geproduceerd door Escherichia coli CGMCC 22721, onder de voorgestelde gebruiksvoorwaarden veilig is voor de doelsoorten indien het in passende hoeveelheden overeenkomstig hun voedingsbehoeften wordt toegevoegd. De EFSA maakt zich echter zorgen over de veiligheid van de stof voor de doelsoorten vanwege mogelijke onevenwichtigheden in aminozuren bij gelijktijdige toediening van L-valine via drinkwater en diervoeder en vanwege hygiënische redenen. De EFSA heeft geconcludeerd dat het gebruik van L-valine, geproduceerd door Escherichia coli CGMCC 22721, in diervoeding als veilig voor de consument en het milieu wordt beschouwd. Bij gebrek aan gegevens kon de EFSA geen conclusies trekken over de vraag of het toevoegingsmiddel irriterend voor de huid en de ogen, of huid- of inhalatieallergeen zou kunnen zijn. De EFSA heeft verder geconcludeerd dat de stof voor niet-herkauwers een doeltreffende bron van het essentiële aminozuur L-valine is en dat deze stof tegen afbraak in de pens moet worden beschermd om bij herkauwers volledig werkzaam te zijn. Specifieke eisen voor monitoring na het in de handel brengen achtte de EFSA niet nodig. De EFSA heeft ook het verslag over de analysemethode voor het toevoegingsmiddel voor diervoeding geverifieerd dat door het bij Verordening (EG) nr. 1831/2003 ingestelde referentielaboratorium was ingediend. (5) Gezien het bovenstaande is de Commissie van oordeel dat L-valine, geproduceerd door Escherichia coli CGMCC 22721, voldoet aan de voorwaarden van artikel 5 van Verordening (EG) nr. 1831/2003. Het gebruik van die stof als toevoegingsmiddel voor diervoeding moet daarom worden toegestaan. Bij vervoedering aan herkauwers moet L-valine, geproduceerd door Escherichia coli CGMCC 22721, worden beschermd tegen afbraak in de pens. Het is passend de gebruiker te waarschuwen om rekening te houden met de levering van alle essentiële en voorwaardelijk essentiële aminozuren via de voeding, met name in het geval van toevoeging van L-valine via het drinkwater. Daarnaast is de Commissie van oordeel dat passende beschermende maatregelen moeten worden genomen om ongunstige gevolgen voor de gezondheid van de gebruikers van het toevoegingsmiddel te voorkomen. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Verlening van een vergunning Voor de in de bijlage gespecificeerde stof, die behoort tot de categorie “nutritionele toevoegingsmiddelen” en de functionele groep “aminozuren, de zouten en de analogen daarvan”, wordt onder de in de bijlage vastgestelde voorwaarden een vergunning voor gebruik als toevoegingsmiddel voor diervoeding verleend. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 april 2025. Voor de Commissie De voorzitter Ursula VON DER LEYEN ( 1 ) PB L 268 van 18.10.2003, blz. 29 , ELI: http://data.europa.eu/eli/reg/2003/1831/oj . ( 2 ) EFSA Journal 2024;22(10):e9024. BIJLAGE Identificatienummer van het toevoegingsmiddel voor diervoeding Toevoegingsmiddel Samenstelling, chemische formule, beschrijving, analysemethode Diersoort of -categorie Maximumleeftijd Minimumgehalte Maximumgehalte Overige bepalingen Einde van de vergunningsperiode mg/kg volledig diervoeder met een vochtgehalte van 12 % Categorie: nutritionele toevoegingsmiddelen. Functionele groep: aminozuren, de zouten en de analogen daarvan. 3c374 L-valine Samenstelling van het toevoegingsmiddel L-valine met een minimumgehalte van 98 % (op basis van de droge stof). Vaste vorm Karakterisering van de werkzame stof L-valine ((2 S )-2-amino-3-methylbutaanzuur) geproduceerd door Escherichia coli CGMCC 22721 Chemische formule: C 5 H 11 NO 2 CAS-nummer: 72-18-4 Analysemethode ( 1 ) Voor de identificatie van L-valine in het toevoegingsmiddel voor diervoeder: — monografie van de Food Chemical Codex over L-valine. Voor de bepaling van valine in het toevoegingsmiddel voor diervoeding: — ionenwisselingschromatografie met nakolomsderivatisering en optische detectie (IEC-VIS). Voor de bepaling van valine in voormengsels en mengvoeders: — ionenwisselingschromatografie met nakolomsderivatisering en optische detectie (IEC-VIS) — Verordening (EG) nr. 152/2009 van de Commissie ( 2 ) . Voor de bepaling van valine in water: — ionenwisselingschromatografie met nakolomsderivatisering en optische detectie (IEC-VIS/FLD). Alle diersoorten — — — 1. In de gebruiksaanwijzing voor het toevoegingsmiddel en de voormengsels moeten de opslagomstandigheden en de stabiliteit bij warmtebehandeling en in water worden vermeld. 2. Het toevoegingsmiddel mag via het drinkwater worden toegediend. 3. Bij vervoedering aan herkauwers moeten exploitanten van diervoederbedrijven ervoor zorgen dat L-valine pensbestendig is. 4. Het vochtgehalte moet op het etiket van het toevoegingsmiddel zijn vermeld. 5. Op de etikettering van het toevoegingsmiddel en de voormengsels moet het volgende worden vermeld: — “Bij de toevoeging van L-valine, met name via het drinkwater, moet rekening worden gehouden met alle essentiële en voorwaardelijk essentiële aminozuren om onevenwichtigheden te voorkomen.”. 6. De exploitanten van diervoederbedrijven moeten voor de gebruikers van het toevoegingsmiddel en de voormengsels operationele procedures en organisatorische maatregelen vaststellen om de mogelijke risico’s bij het gebruik ervan te ondervangen. Indien die risico’s met deze procedures en maatregelen niet kunnen worden geëlimineerd, moeten bij het gebruik van het toevoegingsmiddel en de voormengsels persoonlijke beschermingsmiddelen voor de luchtwegen, de huid en de ogen worden gebruikt. 12 mei 2035 ( 1 ) Nadere bijzonderheden over de analysemethoden zijn te vinden op de website van het referentielaboratorium: https://joint-research-centre.ec.europa.eu/eurl-fa-eurl-feed-additives/eurl-fa-authorisation/eurl-fa-evaluation-reports_en . ( 2 ) Verordening (EG) nr. 152/2009 van de Commissie van 27 januari 2009 tot vaststelling van de bemonsterings- en analysemethoden voor de officiële controle van diervoeders ( PB L 54 van 26.2.2009, blz. 1 , ELI: http://data.europa.eu/eli/reg/2009/152/oj ). ELI: http://data.europa.eu/eli/reg_impl/2025/756/oj ISSN 1977-0758 (electronic edition)",
  "source": "EUR LEX"
}