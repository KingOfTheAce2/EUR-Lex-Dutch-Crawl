{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0508:NL:HTML\">",
  "content": "EUR-Lex - 31998D0508 - NL Avis juridique important | 31998D0508 98/508/EG: Besluit van de Raad van 18 juni 1998 tot sluiting van een Overeenkomst inzake wederzijdse erkenning van overeenstemmingsbeoordeling, certificaten en markeringen tussen de Europese Gemeenschap en Australië Publicatieblad Nr. L 229 van 17/08/1998 blz. 0001 - 0002 BESLUIT VAN DE RAAD van 18 juni 1998 tot sluiting van een Overeenkomst inzake wederzijdse erkenning van overeenstemmingsbeoordeling, certificaten en markeringen tussen de Europese Gemeenschap en Australië (98/508/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, juncto artikel 228, lid 2, eerste zin, lid 3, eerste alinea, en lid 4, Gezien het voorstel van de Commissie, Overwegende dat de onderhandelingen over de Overeenkomst inzake wederzijdse erkenning van overeenstemmingsbeoordeling, certificaten en markeringen tussen de Europese Gemeenschap en Australië zijn voltooid, dat de overeenkomst op 19 juli 1996 is geparafeerd en dat deze overeenkomst dient te worden goedgekeurd; Overwegende dat aan de bij deze overeenkomst ingestelde gemengde commissie bepaalde uitvoerende taken werden toegewezen, in het bijzonder de bevoegdheid om bepaalde aspecten van de sectorbijlagen te wijzigen; Overwegende dat passende interne procedures dienen te worden vastgesteld om de goede werking van de overeenkomst te waarborgen en dat de Commissie derhalve moet worden gemachtigd bepaalde technische wijzigingen aan te brengen in de overeenkomsten en bepaalde uitvoeringsbesluiten te nemen, BESLUIT: Artikel 1 De Overeenkomst inzake wederzijdse erkenning van overeenstemmingsbeoordeling, certificaten en markeringen tussen de Europese Gemeenschap en Australië, met inbegrip van de bijlagen en gemeenschappelijke verklaringen, wordt namens de Europese Gemeenschap goedgekeurd. De tekst van de overeenkomst, de bijlagen en de gemeenschappelijke verklaringen zijn aan dit besluit gehecht. Artikel 2 De Voorzitter van de Raad is gemachtigd de persoon (personen) aan te wijzen die bevoegd is (zijn) de overeenkomst te ondertekenen teneinde daardoor de Gemeenschap te binden, en namens de Gemeenschap de in artikel 14 van de overeenkomst bedoelde kennisgeving te doen (1). Artikel 3 1. De Gemeenschap wordt in de bij artikel 12 van de overeenkomst bedoelde gemengde commissie vertegenwoordigd door de Commissie, bijgestaan door het door de Raad aangewezen bijzonder comité. De Commissie verricht na overleg met dit bijzonder comité de aanstellingen, de kennisgevingen, de uitwisseling van informatie en de verzoeken om verificatie bedoeld in artikel 8, lid 2, en artikel 12, lid 4, onder c), d) en e), van de overeenkomst. 2. Het standpunt van de Gemeenschap ten aanzien van door de gemengde commissie te nemen besluiten betreffende wijzigingen in de afdelingen I tot en met IV van de sectorbijlagen (artikel 12, lid 4, onder a) en b), en lid 6 van de overeenkomst) en in verband met de verificatie van de naleving van de voorschriften overeenkomstig artikel 8 en artikel 12, lid 6, onder d), van de overeenkomst wordt door de Commissie bepaald na raadpleging van het in lid 1 van dit artikel bedoelde bijzonder comité. 3. In alle andere gevallen wordt het standpunt van de Gemeenschap in de gemengde commissie vastgesteld door de Raad met gekwalificeerde meerderheid van stemmen, op voorstel van de Commissie. Artikel 4 Dit besluit wordt bekendgemaakt in het Publicatieblad van de Europese Gemeenschappen. Gedaan te Luxemburg, 18 juni 1998. Voor de Raad De Voorzitter G. STRANG (1) De datum van inwerkingtreding van de overeenkomst wordt in het Publicatieblad van de Europese Gemeenschappen bekendgemaakt.",
  "source": "EUR LEX"
}