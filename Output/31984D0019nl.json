{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31984D0019:NL:HTML\">",
  "content": "EUR-Lex - 31984D0019 - NL Avis juridique important | 31984D0019 84/19/EEG: Beschikking van de Commissie van 22 december 1983 tot machtiging van de Franse Republiek om de handel in zaaizaad van bepaalde rassen van landbouwgewassen te beperken (Slechts de tekst in de Franse taal is authentiek) Publicatieblad Nr. L 018 van 21/01/1984 blz. 0043 - 0044 ***** BESCHIKKING  VAN DE COMMISSIE van 22 december 1983 tot machtiging van de Franse Republiek om de handel in zaaizaad van bepaalde rassen van landbouwgewassen te beperken (Slechts de tekst in de Franse taal is authentiek) (84/19/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Richtlijn 70/457/EEG van de Raad van 29 september 1970 betreffende de gemeenschappelijke rassenlijst voor landbouwgewassen (1), laatstelijk gewijzigd bij Richtlijn 80/1141/EEG (2), en met name op artikel 15, leden 2, 3 en 7, Gezien het door de Franse Republiek ingediende verzoek, Overwegende dat krachtens artikel 15, lid 1, van voornoemde richtlijn zaaizaad en pootgoed van rassen die in de loop van 1981 in ten minste één van de Lid-Staten officieel zijn toegelaten en die overigens aan de in deze richtlijn gestelde voorwaarden voldoen, met ingang van 31 december 1983 in de Gemeenschap aan geen enkele handelsbeperking ten aanzien van het ras meer worden onderworpen; Overwegende dat in artikel 15, lid 2, van voornoemde richtlijn evenwel is bepaald dat een Lid-Staat op zijn verzoek kan worden gemachtigd de handel in zaaizaad en pootgoed van bepaalde rassen te verbieden; Overwegende dat de Franse Republiek voor een aantal rassen van verschillende gewassen om een dergelijke machtiging heeft verzocht; Overwegende dat voor de rassen Barata (kropaar) en Crown (Engels raaigras) respectievelijk in de Franse Republiek en - voor de Franse Republiek - in het Verenigd Koninkrijk een officieel onderzoek te velde heeft plaatsgehad; Overwegende dat de resultaten van deze onderzoeken in de Franse Republiek tot de conclusie hebben geleid dat het betrokken ras Barata een geringere cultuur- of gebruikswaarde had dan andere vergelijkbare rassen die in de Franse Republiek zijn toegelaten; Overwegende dat voor dit ras op grond van het dossier inzake de onderzoekresultaten kan worden geconstateerd dat het in de Franse Republiek, wat haar resistentie tegen schadelijke organismen betreft, niet de resultaten oplevert die worden verkregen met vergelijkbare rassen die in het land zijn toegelaten (artikel 15, lid 3, sub c), eerste geval, van voornoemde richtlijn) hoewel het dit in bepaalde omstandigheden met andere gunstige eigenschappen enigszins compenseert (artikel 15, lid 4, tweede zin, van voornoemde richtlijn); Overwegende dat voor het ras Crown (Engels raaigras) aan de hand van de dossiers inzake de onderzoekresultaten, kan worden geconstateerd dat genoemd ras in de Franse Republiek volgens de nationale voorschriften met betrekking tot de toelating van de rassen in de Franse Republiek, die op grond van de vigerende communautaire bepalingen van toepassing zijn, niet onderscheidbaar is van andere in dit land toegelaten rassen (artikel 15, lid 3, sub a), eerste geval, van voornoemde richtlijn); Overwegende dat bijgevolg het verzoek van de Franse Republiek ten aanzien van deze rassen moet worden ingewilligd; Overwegende dat de in deze beschikking vervatte maatregelen in overeenstemming zijn met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 De Franse Republiek wordt gemachtigd om op haar hele grondgebied de handel te verbieden in zaaizaad van de volgende in de gemeenschappelijke rassenlijst voor landbouwgewassen van 1984 vermelde rassen: Groenvoedergewassen: 1. Dactylis glomerata L., Barata. 2. Lolium perenne L., Crown. Artikel 2 De in artikel 1 bedoelde machtiging zal worden ingetrokken zodra wordt geconstateerd dat de voorwaarden voor de verlening ervan niet meer zijn vervuld. Artikel 3 De Franse Republiek deelt de Commissie mede vanaf welke datum en op welke wijze zij van de in artikel 1 bedoelde machtiging gebruik maakt. De Commissie stelt de andere Lid-Staten daarvan in kennis. Artikel 4 Deze beschikking is gericht tot de Franse Republiek. Gedaan te Brussel, 22 december 1983. Voor de Commissie Poul DALSAGER Lid van de Commissie (1) PB nr. L 225 van 12. 10. 1970, blz. 1. (2) PB nr. L 341 van 16. 12. 1980, blz. 27.",
  "source": "EUR LEX"
}