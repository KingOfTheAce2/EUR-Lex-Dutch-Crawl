{
  "url": "http://www.w3.org/1999/xhtml\"><!--",
  "content": "L_2023070NL.01005101.xml 8.3.2023 NL Publicatieblad van de Europese Unie L 70/51 BESLUIT (GBVB) 2023/509 VAN DE RAAD v an 7 maart 2023 betreffende een steunmaatregel uit hoofde van de Europese Vredesfaciliteit ter ondersteuning van de Nigerese strijdkrachten in samenhang met de militaire partnerschapsmissie van de EU in Niger DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 van de Raad ( 1 ) is de Europese Vredesfaciliteit (de “faciliteit”) opgericht voor de financiering door de lidstaten van acties van de Unie uit hoofde van het gemeenschappelijk buitenlands en veiligheidsbeleid die tot doel hebben de vrede te handhaven, conflicten te voorkomen en de internationale veiligheid te versterken, op grond van artikel 21, lid 2, van het Verdrag. De faciliteit kan in het bijzonder overeenkomstig artikel 1, lid 2, punt b), i), van Besluit (GBVB) 2021/509 worden gebruikt voor de financiering van steunmaatregelen zoals acties ter versterking van de capaciteiten van derde staten en regionale en internationale organisaties op militair en defensiegebied. (2) Niger speelt een grote rol in belangrijke regionale, Europese en internationale initiatieven die tot doel hebben de vrede en de ontwikkeling in de Sahel te versterken, waaronder de geïntegreerde strategie voor de Sahel, de Coalitie voor de Sahel, het partnerschap voor veiligheid en stabiliteit in de Sahel (P3S) en de Sahel Alliance. De internationale gemeenschap, met inbegrip van de Unie, heeft de afgelopen jaren aanzienlijke inspanningen geleverd om de Republiek Niger te ondersteunen in haar strijd tegen het terrorisme. De Unie zet zich in voor nauwe betrekkingen ter ondersteuning van het leger en de defensie in Niger. (3) Niger is een belangrijk land in de Sahel voor de Unie wat betreft de aanpak van veiligheids- en migratiekwesties. De Unie heeft een sterk partnerschap met de regering van Niger, dat gericht is op langetermijnontwikkeling door middel van een alomvattende en geïntegreerde aanpak. (4) Op 12 december 2022 heeft de Raad Besluit (GBVB) 2022/2444 ( 2 ) tot instelling van een militaire partnerschapsmissie van de Unie in Niger (EUMPM Niger) vastgesteld. De strategische doelstelling van EUMPM Niger bestaat in ondersteuning van de capaciteitsopbouw van de Nigerese strijdkrachten ( Forces armées nigériennes — FAN), zodat zij beter in staat zijn de dreiging die uitgaat van gewapende terroristische groeperingen te beperken en de Nigerese bevolking te beschermen. (5) Op 20 januari 2023 heeft de hoge vertegenwoordiger van de Unie voor buitenlandse zaken en veiligheidsbeleid een verzoek van de Republiek Niger aan de Unie ontvangen om de FAN bij te staan bij de aanschaf van essentiële uitrusting om, in samenwerking met EUMPM in Niger, een bataljon voor communicatie- en commando-ondersteuning op te richten. (6) Bij de uitvoering van steunmaatregelen moet rekening worden gehouden met de beginselen en vereisten van Besluit (GBVB) 2021/509, met name met inachtneming van Gemeenschappelijk Standpunt 2008/944/GBVB ( 3 ) van de Raad, en in overeenstemming met de voorschriften voor de uitvoering van ontvangsten en uitgaven die uit hoofde van de faciliteit worden gefinancierd. (7) De uitvoering van de steunmaatregel wordt onderworpen aan een regelmatige evaluatie van de politieke ontwikkelingen in Niger, in overeenstemming met het geïntegreerd methodisch kader voor de beoordeling en vaststelling van de vereiste risicobeperkende maatregelen en controles voor steunmaatregelen uit hoofde van de faciliteit. De uitvoering mag met name niet in strijd zijn met de veiligheids- en defensiebelangen van de Unie en haar lidstaten. (8) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, en de rechtsstaat en goed bestuur te versterken in overeenstemming met het Handvest van de Verenigde Naties, met de Universele Verklaring van de Rechten van de Mens en met het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstelling, reikwijdte en duur 1.   Bij dit besluit wordt een steunmaatregel ten gunste van de Republiek Niger (de “begunstigde”) ingesteld, die wordt gefinancierd uit hoofde van de Europese Vredesfaciliteit (de “faciliteit”) (de “steunmaatregel). 2.   De steunmaatregel heeft als doelstelling de militaire capaciteit van de Nigerese strijdkrachten ( Forces armées nigériennes — FAN) te versterken, in samenwerking met de militaire partnerschapsmissie van de Europese Unie in Niger (EUPM Niger), om hen in staat te stellen de territoriale integriteit en de soevereiniteit van Niger te verdedigen en de burgerbevolking beter te beschermen tegen de toenemende terreurdreiging. 3.   Ter verwezenlijking van de in lid 2 genoemde doelstelling ondersteunt de steunmaatregel de totstandbrenging van een bataljon voor verbindingen en commando-ondersteuning ( bataillon de transmissions et d'appui au commandement — BTAC) in de regio Tillabéry, en financiert zij: a) de levering van de volgende soorten uitrusting die niet zijn ontworpen om te doden: i) landmobiliteitsmiddelen zoals radiovoertuigen, snelle-responsvoertuigen, en gepantserde voertuigen; ii) bewakingsapparatuur, waaronder gevechtsveldbewakingsradar en bewaking van onbemande luchtvaartuigen ( unmanned air vehicles — UAVs); iii) IT- en communicatieapparatuur of systemen, of beide; iv) apparatuur voor tegenmaatregelen zoals apparatuur voor de bestrijding van geïmproviseerde explosieven (counter-IED ) en systemen voor de bestrijding van drones ( counter-UAV ), en b) de levering van de volgende infrastructuur: i) magazijnen; ii) commandocentrum; iii) kazernes. 4.   De steunmaatregel heeft een looptijd van 36 maanden vanaf de datum van sluiting van het contract dat de beheerder voor steunmaatregelen, die optreedt als ordonnateur, heeft ondertekend, overeenkomstig artikel 32, lid 2, punt a), van Besluit (GBVB) 2021/509. Artikel 2 Financiële regeling 1.   Het financiële referentiebedrag ter dekking van de uitgaven in verband met de steunmaatregel bedraagt 40 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de voorschriften voor de uitvoering van de uit hoofde van de faciliteit gefinancierde ontvangsten en uitgaven. Artikel 3 Regelingen met de begunstigde 1.   De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) treft de nodige regelingen met de begunstigde om ervoor te zorgen dat de begunstigde voldoet aan de bij dit besluit vastgestelde eisen en voorwaarden als voorwaarde voor het verlenen van steun uit hoofde van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de uit hoofde van de steunmaatregel ondersteunde eenheden van de FAN het toepasselijke internationaal recht, met name het internationaal recht inzake de mensenrechten en het internationaal humanitair recht, naleven en dat de Nigerese regering zich ertoe verbindt de bestrijding van corruptie op te voeren; b) de uit hoofde van de steunmaatregel verstrekte activa goed en efficiënt worden ingezet voor de doeleinden waarvoor zij zijn verstrekt; c) de uit hoofde van de steunmaatregel verstrekte activa voldoende worden onderhouden zodat deze gedurende hun gehele levensduur bruikbaar en operationeel beschikbaar blijven; d) de uit hoofde van de steunmaatregel verstrekte activa aan het einde van hun levensduur niet verloren gaan of zonder toestemming van het bij Besluit (GBVB) 2021/509 ingestelde comité van de faciliteit worden overgedragen aan andere personen of entiteiten dan die welke in die regelingen zijn vermeld. 3.   De in lid 1 bedoelde regelingen bevatten bepalingen inzake opschorting en beëindiging van de steun uit hoofde van de steunmaatregel indien blijkt dat de begunstigde de in lid 2 bedoelde verplichtingen niet nakomt. Artikel 4 Uitvoering 1.   De hoge vertegenwoordiger is ervoor verantwoordelijk dat dit besluit wordt uitgevoerd overeenkomstig Besluit (GBVB) 2021/509 en de voorschriften voor de uitvoering van de ontvangsten en uitgaven die uit hoofde van de faciliteit worden gefinancierd, op een wijze die strookt met het geïntegreerd methodisch kader voor de beoordeling en vaststelling van de vereiste maatregelen en controles voor steunmaatregelen uit hoofde van de faciliteit. 2.   De uitvoering van de in artikel 1, lid 3, bedoelde activiteiten wordt toevertrouwd aan het Italiaanse Ministerie van Defensie via het Agenzia Industrie Difesa . Artikel 5 Toezicht, controle en evaluatie 1.   De hoge vertegenwoordiger ziet toe op de naleving door de begunstigde van de overeenkomstig artikel 3 vastgestelde verplichtingen. Dit toezicht moet kennis verschaffen over de context van en het risico op niet-nakoming van de overeenkomstig artikel 3 bepaalde verplichtingen, en bijdragen aan de voorkoming van zulke gevallen, onder meer van schendingen van het internationaal recht inzake de mensenrechten en het internationaal humanitair recht door de uit hoofde van de steunmaatregel ondersteunde eenheden van de FAN. 2.   Na verzending worden de uitrusting en leveringen als volgt georganiseerd: a) leveringsbevestiging, waarbij de eindgebruiker de leveringscertificaten op het moment van eigendomsoverdracht tekent; b) verslaglegging, waarbij de begunstigde jaarlijks verslag uitbrengt over de activiteiten die zijn uitgevoerd met de door de steunmaatregel verstrekte apparatuur en over de inventaris van de aangewezen goederen, totdat deze verslaglegging niet langer noodzakelijk wordt geacht door het Politiek en Veiligheidscomité (PVC); c) inspectie ter plaatse, waarbij de begunstigde de hoge vertegenwoordiger op diens verzoek toegang verleent om ter plaatse een controle uit te voeren. 3.   De hoge vertegenwoordiger voert een eindevaluatie uit om te beoordelen of de steunmaatregel heeft bijgedragen aan het halen van de in artikel 1, lid 2, genoemde doelstelling. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de maatregel. De beheerder voor steunmaatregelen brengt het bij Besluit (GBVB) 2021/509 ingestelde comité van de EPF overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad ook aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 7 maart 2023. Voor de Raad De voorzitter L. EDHOLM ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Besluit (GBVB) 2022/2444 van de Raad van 12 december 2022 betreffende een militaire partnerschapsmissie van de Europese Unie in Niger (EUMPM Niger) ( PB L 319 van 13.12.2022, blz. 86 ). ( 3 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ).",
  "source": "EUR LEX"
}