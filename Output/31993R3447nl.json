{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993R3447:NL:HTML\">",
  "content": "EUR-Lex - 31993R3447 - NL Avis juridique important | 31993R3447 Verordening (EEG) nr. 3447/93 van de Raad van 28 september 1993 betreffende de sluiting van de Overeenkomst tussen de Europese Economische Gemeenschap en de Argentijnse Republiek inzake de betrekkingen op het gebied van de zeevisserij Publicatieblad Nr. L 318 van 20/12/1993 blz. 0001 - 0001 Bijzondere uitgave in het Fins: Hoofdstuk 4 Deel 5 blz. 0146 Bijzondere uitgave in het Zweeds: Hoofdstuk 4 Deel 5 blz. 0146 VERORDENING (EEG) Nr. 3447/93 VAN DE RAAD van 28 september 1993 betreffende de sluiting van de Overeenkomst tussen de Europese Economische Gemeenschap en de Argentijnse Republiek inzake de betrekkingen op het gebied van de zeevisserij DE  RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 43, Gezien het voorstel van de Commissie (1), Gezien het advies van het Europees Parlement (2), Overwegende dat de Gemeenschap en de Argentijnse Republiek, na onderhandelingen, op 30 november 1992 zijn overgegaan tot parafering van een Overeenkomst inzake de betrekkingen op het gebied van de zeevisserij, in het kader waarvan nieuwe  vangstmogelijkheden aan vissers uit de Gemeenschap worden toegekend en die van Gemeenschapszijde een tegenprestatie met zich brengt die onder meer uit een tariefconcessie bestaat; Overwegende dat het in het belang van de Gemeenschap is dat de Overeenkomst wordt goedgekeurd, HEEFT DE VOLGENDE VERORDENING VASTGESTELD: Artikel 1 De Overeenkomst tussen de Europese Economische Gemeenschap en de Argentijnse Republiek inzake de betrekkingen op het gebied van de zeevisserij wordt namens de Gemeenschap goedgekeurd. De tekst van de Overeenkomst is aan deze verordening gehecht. Artikel 2 Voor het tijdvak waarvoor de Overeenkomst geldt, is het totaalbedrag van de communautaire financiering van de in de Overeenkomst bedoelde acties en projecten beperkt tot 162,5 miljoen ecu. Dit bedrag dient te worden ingepast in de financiële vooruitzichten van de Gemeenschap. De begrotingsautoriteit stelt de voor elk begrotingsjaar beschikbare kredieten vast, rekening houdend met de beginselen van goed financieel beheer als bedoeld in  artikel 2 van het Financieel Reglement van toepassing op de algemene begroting der Europese Gemeenschappen. Artikel 3 De Voorzitter van de Raad is gemachtigd de personen aan te wijzen die bevoegd zijn de Overeenkomst te ondertekenen ten einde daardoor de Gemeenschap te binden (3). Artikel 4 Deze verordening treedt in werking op de derde dag volgende op die van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 28 september 1993. Voor de Raad De Voorzitter G. COËME (1) PB nr. C 64 van 6. 3. 1993, blz. 5. (2) PB nr. C 194 van 19. 7. 1993. (3) De datum van inwerkingtreding van de Overeenkomst zal door het Secretariaat-generaal van de Raad in het Publikatieblad van de Europese Gemeenschappen worden bekendgemaakt.",
  "source": "EUR LEX"
}