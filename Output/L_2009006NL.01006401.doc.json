{
  "url": "http://www.w3.org/1999/xhtml\">",
  "content": "L_2009006NL.01006401.xml 10.1.2009 NL Publicatieblad van de Europese Unie L 6/64 BESCHIKKING VAN DE COMMISSIE 2 december 2008 tot vaststelling van een rapportageformulier voor zware ongevallen krachtens Richtlijn 96/82/EG van de Raad betreffende de beheersing van de gevaren van zware ongevallen waarbij gevaarlijke stoffen zijn betrokken (Kennisgeving geschied onder nummer C(2008) 7530) (Voor de EER relevante tekst) (2009/10/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 96/82/EG van de Raad van 9 december 1996 betreffende de beheersing van de gevaren van zware ongevallen waarbij gevaarlijke stoffen zijn betrokken ( 1 ) , en met name op artikel 15, lid 2, Na raadpleging van het bij artikel 22 van de richtlijn ingestelde comité, Overwegende hetgeen volgt: (1) Krachtens artikel 14 van Richtlijn 96/82/EG zijn de lidstaten verplicht ervoor te zorgen dat de exploitant verplicht is zo spoedig mogelijk na een zwaar ongeval de bevoegde autoriteit in te lichten. Krachtens artikel 15, lid 1, van de richtlijn zijn de lidstaten verplicht de Commissie zo spoedig mogelijk in kennis te stellen van zware ongevallen die zich op hun grondgebied hebben voorgedaan en die beantwoorden aan de criteria van bijlage VI van de richtlijn. In artikel 15, lid 2, van de richtlijn wordt bepaald dat de lidstaten, zodra de in artikel 14 bedoelde gegevens zijn verzameld, de Commissie in kennis stellen van de resultaten van hun analyse van het ongeval en aanbevelingen voor toekomstige preventieve maatregelen. (2) De uit hoofde van artikel 15, lid 2, vereiste informatie moet worden verstrekt met behulp van een volgens de procedure van artikel 22 van de richtlijn opgesteld en bijgewerkt rapportageformulier. (3) De in deze beschikking vervatte maatregelen zijn in overeenstemming met het advies van het bij artikel 22 van de richtlijn ingestelde comité, HEEFT DE VOLGENDE BESCHIKKING GEGEVEN: Artikel 1 Met het oog op artikel 15, lid 2, van Richtlijn 96/82/EG betreffende de beheersing van de gevaren van zware ongevallen waarbij gevaarlijke stoffen zijn betrokken, wordt het in de bijlage bij deze beschikking opgenomen rapportageformulier voor zware ongevallen vastgesteld. Artikel 2 Met ingang van 1 december 2008 verstrekken de lidstaten rapporten met informatie overeenkomstig de bijlage, waarbij zij het in artikel 19, lid 2, van Richtlijn 96/82/EG bedoelde register en informatiesysteem gebruiken. Artikel 3 De definitieve toepassing van het in de bijlage opgenomen rapportageformulier voor zware ongevallen wordt voorafgegaan door een testfase van 5 maanden, die op 1 december 2008 begint. Artikel 4 Als tijdens de testfase blijkt dat het in de bijlage opgenomen rapportageformulier voor zware ongevallen moet worden gewijzigd, wordt deze beschikking volgens de procedure van artikel 22 van de richtlijn gewijzigd. Artikel 5 Vertrouwelijke informatie wordt overeenkomstig Besluit 2001/844/EG, EGKS, Euratom van de Commissie van 29 november 2001 tot wijziging van haar reglement van orde ( 2 ) behandeld. Artikel 6 De rapporten van de lidstaten bevatten uitsluitend de informatie waarover de bevoegde autoriteiten beschikken. Artikel 7 Deze beschikking is gericht tot de lidstaten. Gedaan te Brussel, 2 december 2008. Voor de Commissie Stavros DIMAS Lid van de Commissie ( 1 ) PB L 10 van 14.1.1997, blz. 13 . ( 2 ) PB L 317 van 3.12.2001, blz. 1 . BIJLAGE Overeenkomstig artikel 15, lid 2, van Richtlijn 96/82/EG te verstrekken informatie (Wanneer naar het register en informatiesysteem wordt verwezen, wordt hiermee de elektronische database van het Major Accidents Reporting System van de Commissie bedoeld; zie http://mahbsrv.jrc.it)",
  "source": "EUR LEX"
}