{
  "url": "http://www.w3.org/1999/xhtml\">",
  "content": "L_2011329NL.01000101.xml 13.12.2011 NL Publicatieblad van de Europese Unie L 329/1 UITVOERINGSVERORDENING (EU) Nr. 1292/2011 VAN DE COMMISSIE van 9 december 2011 tot wijziging van Verordening (EG) nr. 718/2007 houdende uitvoeringsbepalingen van Verordening (EG) nr. 1085/2006 van de Raad tot invoering van een instrument voor pretoetredingssteun (IPA) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1085/2006 van de Raad van 17 juli 2006 tot invoering van een instrument voor pretoetredingssteun (IPA) ( 1 ) (hierna de „IPA-verordening” genoemd), en met name artikel 3, lid 3, Overwegende hetgeen volgt: (1) Verordening (EG) nr. 718/2007 van de Commissie van 12 juni 2007 houdende uitvoeringsbepalingen van Verordening (EG) nr. 1085/2006 van de Raad tot invoering van een instrument voor pretoetredingssteun (IPA) ( 2 ) bevat gedetailleerde voorschriften voor de tenuitvoerlegging van de IPA-verordening. (2) De bepalingen van Verordening (EG) nr. 718/2007 over de subsidiabiliteit van de exploitatiekosten dienen te worden aangepast aan de kaderovereenkomsten met internationale organisaties. (3) In de specifieke bepalingen voor de afdeling grensoverschrijdende samenwerking dient de afwijkingsclausule voor subsidiabele uitgaven wat betreft de exploitatiekosten te worden aangepast aan die van de afdeling omschakeling en institutionele opbouw. (4) In de specifieke bepalingen voor de afdeling ontwikkeling van het menselijk potentieel en de afdeling plattelandsontwikkeling worden bij artikel 160 en artikel 188 van Verordening (EG) nr. 718/2007 de voorwaarden vastgesteld voor de uitbetaling van de voorfinanciering voor de afdeling ontwikkeling van het menselijk potentieel en de afdeling plattelandsontwikkeling. In het licht van de ervaring die is opgedaan met de uitvoering van deze voorschriften, moet de voorfinanciering die door de Commissie wordt uitbetaald aan de landen die middelen ontvangen uit de afdeling ontwikkeling van het menselijk potentieel en de afdeling plattelandsontwikkeling, worden verhoogd en moeten deze bepalingen worden aangepast aan de bepalingen die gelden voor de voorfinanciering van de afdeling regionale ontwikkeling. (5) De in deze verordening vastgestelde bepalingen zijn in overeenstemming met het advies van het IPA-comité, HEEFT DE VOLGENDE VERORDENING VASTGESTELD: Artikel 1 Verordening (EG) nr. 718/2007 wordt als volgt gewijzigd: 1) Artikel 34, lid 3, onder e), wordt vervangen door: „e) exploitatiekosten, tenzij anders is bepaald in de kaderovereenkomsten met internationale organisaties;”. 2) Aan artikel 89, lid 3, wordt de volgende alinea toegevoegd: „Exploitatiekosten, waaronder huur, uitsluitend voor de periode van medefinanciering van de activiteit, kunnen geval per geval voor financiering in aanmerking worden genomen.”. 3) Artikel 160, lid 3, komt als volgt te luiden: „3.   Naast artikel 42 geldt dat de voorfinanciering 30 % van de bijdrage van de Europese Unie bedraagt voor de laatste drie jaar van het betreffende programma en wordt betaald zodra is voldaan aan de voorwaarden van artikel 42, lid 1. Indien noodzakelijk vanwege de beschikbaarheid van de begrotingsvastlegging kan de voorfinanciering in twee termijnen worden betaald.”. 4) In artikel 160 wordt lid 4 geschrapt. 5) Artikel 188, lid 1, komt als volgt te luiden: „1.   De voorfinanciering voor deze afdeling bedraagt maximaal 30 % van de bijdrage van de Europese Unie voor de laatste drie jaar van het betreffende programma. In verband met de beschikbaarheid van de begrotingstoewijzing kan de voorfinanciering in twee of meer termijnen worden betaald.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 december 2011. Voor de Commissie De voorzitter José Manuel BARROSO ( 1 ) PB L 210 van 31.7.2006, blz. 82 . ( 2 ) PB L 170 van 29.6.2007, blz. 1 .",
  "source": "EUR LEX"
}