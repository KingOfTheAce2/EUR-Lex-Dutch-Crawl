{
  "url": "http://www.w3.org/1999/xhtml\"><!--",
  "content": "L_2023104NL.01004801.xml 19.4.2023 NL Publicatieblad van de Europese Unie L 104/48 RICHTSNOER (EU) 2023/833 VAN DE EUROPESE CENTRALE BANK van 16 december 2022 tot wijziging van Richtsnoer ECB/2014/31 inzake aanvullende tijdelijke maatregelen betreffende herfinancieringstransacties van het Eurosysteem en de beleenbaarheid van onderpand (ECB/2022/50) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, lid 2, eerste streepje, Gezien de statuten van het Europees Stelsel van centrale banken en van de Europese Centrale Bank, en met name artikel 3.1, eerste streepje, en de artikelen 12.1, 14.3 en 18.2, Overwegende hetgeen volgt: (1) Overeenkomstig artikel 18.1 van de statuten van het Europees Stelsel van centrale banken en van de Europese Centrale Bank mogen de Europese Centrale Bank (ECB) en de nationale centrale banken van de lidstaten die de euro als munt hebben (hierna de “NCB's” genoemd), om de doelstellingen van het Europees Stelsel van centrale banken te kunnen verwezenlijken, krediettransacties verrichten met kredietinstellingen en andere marktpartijen, waarbij de verleende kredieten worden gedekt door toereikend onderpand. In Richtsnoer (EU) 2015/510 van de Europese Centrale Bank (ECB/2014/60) ( 1 ) zijn de algemene voorwaarden vastgelegd waaronder de ECB en de NCB’s bereid zijn krediettransacties te verrichten, waaronder de beleenbaarheidscriteria voor onderpand voor krediettransacties van het Eurosysteem. (2) Alle voor krediettransacties van het Eurosysteem beleenbare activa zijn onderworpen aan specifieke risicobeheersingsmaatregelen om het Eurosysteem te beschermen tegen financiële verliezen voor gevallen waarin het onderpand moet worden gerealiseerd vanwege een geval van verzuim van een wederpartij. Het risicobeheersingskader van het Eurosysteem wordt regelmatig getoetst om toereikende bescherming te waarborgen. Naar aanleiding van die regelmatige toetsing heeft de Raad van bestuur op 15 juli 2022 besloten bepaalde wijzigingen aan te brengen in het risicobeheersingskader. (3) De Raad van bestuur heeft besloten de tijdelijke verlaging van de surpluspercentages waartoe was besloten als onderdeel van de tijdelijke onderpandversoepelingsmaatregelen die het Eurosysteem heeft genomen naar aanleiding van de uitzonderlijke economische en financiële omstandigheden in verband met de verspreiding van de coronavirusziekte (COVID-19), verder uit te faseren. Met deze tweede stap van de geleidelijke uitfasering van de surpluspercentageverlaging waartoe de Raad van bestuur op 23 maart 2022 heeft besloten, zal deze uitfasering worden afgerond. (4) Teneinde een meer granulaire en passende behandeling van de risico’s die verbonden zijn aan instrumenten met een lange looptijd mogelijk te maken en aldus de risicodekking van het surpluspercentageschema te verbeteren, werd besloten de categorie instrumenten met de langste restlooptijd, d.w.z. meer dan tien jaar ([10, ∞)), op te splitsen in drie nieuwe categorieën: tien tot vijftien jaar ([10, 15)), vijftien tot dertig jaar ([15, 30)) en dertig jaar of meer ([30, ∞)). Dit besluit, in combinatie met het besluit om een looptijdafhankelijke theoretische waarderingsverlaging toe te passen, beoogt eveneens de granulariteit van de risicodekking van die theoretische waardering te verbeteren, hetgeen met name relevant is voor instrumenten met langere looptijden. (5) Voorts heeft de Raad van bestuur besloten om, zowel in het permanente als in het tijdelijke onderpandkader, de huidige vaste 5% theoretische waarderingsverlaging, die overeenkomstig artikel 134 van Richtsnoer (EU) 2015/510 (ECB/2014/60) op verhandelbare activa van toepassing is, te vervangen door een naar looptijd gedifferentieerd waarderingsplan voor alle theoretisch gewaardeerde verhandelbare activa, met uitzondering van die welke onder de surpluspercentagecategorie I vallen. De achterliggende reden hiervoor is om het onderpand van het Eurosysteem meer granulair te beschermen tegen modelrisico’s die voortvloeien uit de theoretische waardering van verhandelbare activa. (6) Teneinde de risico’s van verhandelbare activa met variabele coupons adequaat weer te geven en de risicobescherming van het Eurosysteem te verbeteren, werd voorts besloten de surpluspercentages van verhandelbare activa met een vaste coupon en variabele coupon op elkaar af te stemmen, aangezien deze vergelijkbare niveaus van totaalrisico vertoonden. (7) Derhalve moet Richtsnoer ECB/2014/31 van de Europese Centrale Bank ( 2 ) dienovereenkomstig worden gewijzigd, HEEFT HET VOLGENDE RICHTSNOER VASTGESTELD: Artikel 1 Wijzigingen Richtsnoer ECB/2014/31 wordt als volgt gewijzigd: 1) In artikel 3 wordt het volgende lid ingevoegd: “2 ter.   Uit hoofde van artikel 3, lid 1, beleenbare effecten op onderpand van activa waarvan de waarde theoretisch wordt berekend overeenkomstig de in artikel 134 van Richtsnoer (EU) 2015/510 (ECB/2014/60) neergelegde regels, worden onderworpen aan een aanvullend surpluspercentage in de vorm van een waarderingsverlaging. De waarderingsverlaging is afhankelijk van de gewogen gemiddelde activumrestlooptijd, op de in tabel 4 van de bijlage bij Richtsnoer (EU) 2016/65 van de Europese Centrale Bank (ECB/2015/35) vermelde niveaus ( *1 ) . ( *1 ) Richtsnoer (EU) 2016/65 van de Europese Centrale Bank van 18 november 2015 betreffende binnen het kader van de tenuitvoerlegging van het monetairbeleidskader van het Eurosysteem toegepaste surpluspercentages (ECB/2015/35) ( PB L 14 van 21.1.2016, blz. 30 ).”.\" 2) Artikel 8 ter met als opschrift “Toelating van bepaalde op 7 april 2020 in aanmerking komende verhandelbare activa en emittenten” wordt geschrapt. 3) Bijlage II bis wordt vervangen door bijlage I bij dit richtsnoer. 4) Bijlage II ter wordt vervangen door bijlage II bij dit richtsnoer. Artikel 2 Vankrachtwording en tenuitvoerlegging 1.   Dit richtsnoer wordt van kracht op de dag van kennisgeving ervan aan de NCB's. 2.   De NCB's nemen de nodige maatregelen om aan dit richtsnoer te voldoen en passen die maatregelen met ingang van 29 juni 2023 toe. Zij stellen de ECB uiterlijk op 17 februari 2023 in kennis van de met die maatregelen verband houdende teksten en middelen. Artikel 3 Geadresseerden Dit richtsnoer is gericht tot alle centrale banken van het Eurosysteem. Gedaan te Frankfurt am Main, 16 december 2022. Voor de Raad van bestuur van de ECB De president van de ECB Christine LAGARDE ( 1 ) Richtsnoer (EU) 2015/510 van de Europese Centrale Bank van 19 december 2014 betreffende de tenuitvoerlegging van het monetairbeleidskader van het Eurosysteem (richtsnoer algemene documentatie) (ECB/2014/60) ( PB L 91 van 2.4.2015, blz. 3 ). ( 2 ) Richtsnoer ECB/2014/31 van de Europese Centrale Bank van 9 juli 2014 inzake aanvullende tijdelijke maatregelen betreffende herfinancieringstransacties van het Eurosysteem en de beleenbaarheid van onderpand en tot wijziging van Richtsnoer ECB/2007/9 ( PB L 240 van 13.8.2014, blz. 28 ). BIJLAGE I Bijlage II bis bij Richtsnoer ECB/2014/31 wordt vervangen door: “BIJLAGE II bis Surpluspercentages (in %) toegepast op uit hoofde van artikel 3, lid 2, van dit richtsnoer beleenbare effecten op onderpand van activa Kredietkwaliteit Gewogen gemiddelde restlooptijd ( *1 ) Surpluspercentage [0,1) 7,0 Categorie 3 [1,3) 10,0 [3,5) 13,0 [5,7) 15,0 [7,10) 18,0 [10,15) 27,0 [15,30) 31,0 [30, ∞) 33,0 ” ( *1 ) d.w.z. [0,1) gewogen gemiddelde restlooptijd korter dan één jaar, [1,3) gewogen gemiddelde restlooptijd gelijk aan of langer dan één jaar en korter dan drie jaar enz. BIJLAGE II Bijlage II ter bij Richtsnoer ECB/2014/31 wordt vervangen door: “BIJLAGE II TER Surpluspercentages (in %) toegepast op in artikel 8 bis van dit richtsnoer genoemde beleenbare verhandelbare activa Kredietkwaliteit Restlooptijd (jaren) ( *1 ) Categorie I Vastrentende of variabele coupon Nulcoupon Categorie 4 [0,1) 8,0 8,0 [1,3) 12,0 13,0 [3,5) 14,0 15,0 [5,7) 15,5 17,0 [7,10) 16,5 18,0 [10,15) 17,0 20,0 [15,30) 19,0 22,0 [30, ∞) 20,0 23,0 Categorie 5 [0,1) 10,0 10,0 [1,3) 14,0 15,0 [3,5) 16,5 17,5 [5,7) 18,0 19,5 [7,10) 19,0 20,5 [10,15) 20,0 23,0 [15,30) 21,0 24,0 [30, ∞) 23,0 26,0 ” ( *1 ) d.w.z. [0,1) restlooptijd korter dan één jaar, [1,3) restlooptijd gelijk aan of langer dan één jaar en korter dan drie jaar enz.",
  "source": "EUR LEX"
}