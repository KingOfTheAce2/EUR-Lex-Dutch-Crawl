{
  "url": "http://www.w3.org/1999/xhtml\"><!--",
  "content": "L_202402725NL.000101.fmx.xml Publicatieblad van de Europese Unie NL L-serie 2024/2725 25.10.2024 UITVOERINGSVERORDENING (EU) 2024/2725 VAN DE COMMISSIE van 24 oktober 2024 tot onderwerping van de invoer van mobiele toegangsuitrusting van oorsprong uit de Volksrepubliek China aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1037 van het Europees Parlement en de Raad van 8 juni 2016 betreffende beschermende maatregelen tegen invoer met subsidiëring uit landen die geen lid zijn van de Europese Unie ( 1 ) (“de basisverordening”), en met name artikel 24, lid 5, Na kennisgeving aan de lidstaten, Overwegende hetgeen volgt: (1) Op 27 maart 2024 heeft de Commissie met een bericht in het Publicatieblad van de Europese Unie ( 2 ) de inleiding van een antisubsidieprocedure betreffende de invoer in de Unie van mobiele toegangsuitrusting (MAE) van oorsprong uit de Volksrepubliek China aangekondigd. Deze inleiding volgde naar aanleiding van een klacht die op 13 februari 2024 werd ingediend door de “Coalition to restore a level playing field in the EU Mobile Access Equipment Sector” namens producenten die meer dan 25 % van de totale productie van MAE in de Unie voor hun rekening nemen. (2) Op 13 november 2023 heeft de Commissie met een bericht in het Publicatieblad van de Europese Unie ( 3 ) de inleiding aangekondigd van een antidumpingprocedure met betrekking tot de invoer in de Unie van MAE van oorsprong uit de Volksrepubliek China. Op 13 juli 2024 heeft de Commissie voorlopige antidumpingrechten ingesteld op MAE van oorsprong uit de Volksrepubliek China ( 4 ) . 1. PRODUCTEN WAARVAN DE INVOER AAN REGISTRATIE WORDT ONDERWORPEN (3) Het aan registratie onderworpen product betreft mobiele toegangsuitrusting die is ontworpen voor het heffen van personen en zelfaandrijvend is, met een maximale werkhoogte van minstens zes meter, en delen daarvan die voorgeassembleerd of klaar om te worden geassembleerd zijn, met uitzondering van individuele componenten die afzonderlijk gepresenteerd worden, en met uitzondering van uitrusting om personen te heffen die is geïnstalleerd op voertuigen van de hoofdstukken 86 en 87 van het geharmoniseerd systeem (“het onderzochte product”). (4) Het betrokken product is momenteel, wat betreft MAE, ingedeeld onder de GN-codes ex 8427 10 10 , ex 8427 20 19 , ex 8428 90 90  en, wat betreft de componenten van MAE die voorgeassembleerd zijn of klaar zijn om te worden geassembleerd, onder ex 8431 20 00  en ex 8431 39 00  (Taric-codes: 8427 10 10 10, 8427 20 19 10, 8428 90 90 20, 8431 20 00 60 en 8431 39 00 10). De GN- en Taric-codes worden slechts ter informatie en onder voorbehoud van eventuele latere wijzigingen van de tariefindeling vermeld. 2. REGISTRATIE (5) Overeenkomstig artikel 24, lid 5, van de basisverordening kan de invoer van het betrokken product worden geregistreerd zodat, indien het onderzoek leidt tot de instelling van compenserende rechten, deze rechten overeenkomstig de geldende wettelijke bepalingen met terugwerkende kracht op de geregistreerde invoer kunnen worden geheven indien aan de vereiste voorwaarden is voldaan. (6) De Commissie heeft besloten de invoer van het betrokken product op eigen initiatief aan registratie te onderwerpen overeenkomstig artikel 24, lid 5, van de basisverordening. De voorwaarden voor de inning met terugwerkende kracht van rechten zullen in voorkomend geval worden beoordeeld in de verordening tot instelling van definitieve rechten. (7) De mogelijk in de toekomst verschuldigde rechten zullen voortvloeien uit de bevindingen van het onderzoek. (8) In dit stadium van het onderzoek is het nog niet mogelijk de omvang van de subsidiëring te ramen. De klacht bevat geen nauwkeurige raming van de hoogte van de subsidiëring, die normaliter als grondslag voor de vaststelling van de compenserende rechten moet worden gebruikt. In de klacht wordt de schademarge voor het betrokken product op 64,1 % geraamd van april 2022 tot maart 2023. Overeenkomstig artikel 15, lid 1, vierde alinea, van de basisverordening zou de schademarge alleen van belang zijn wanneer een recht op basis van de hoogte van de tot compenserende maatregelen aanleiding gevende subsidies hoger zou zijn en de Commissie duidelijk concludeert dat het niet in het belang van de Unie is om dit hogere recht in te stellen. 3. VERWERKING VAN PERSOONSGEGEVENS (9) Persoonsgegevens die in het kader van deze registratie worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 5 ) , HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 24, lid 5, van Verordening (EU) 2016/1037 wordt de douaneautoriteiten opdracht gegeven passende maatregelen te nemen om de invoer in de Unie van mobiele toegangsuitrusting die is ontworpen voor het heffen van personen en zelfaandrijvend is, met een maximale werkhoogte van minstens zes meter, en delen daarvan die voorgeassembleerd of klaar om te worden geassembleerd zijn, met uitzondering van individuele componenten die afzonderlijk gepresenteerd worden, en met uitzondering van uitrusting om personen te heffen die is geïnstalleerd op voertuigen van de hoofdstukken 86 en 87 van het geharmoniseerd systeem, momenteel ingedeeld, wat betreft mobiele toegangsuitrusting, onder de GN-codes ex 8427 10 10 , ex 8427 20 19 , ex 8428 90 90  en, wat betreft de componenten van mobiele toegangsuitrusting die voorgeassembleerd zijn of klaar zijn om te worden geassembleerd, onder ex 8431 20 00  en ex 8431 39 00  (Taric-codes: 8427 10 10 10, 8427 20 19 10, 8428 90 90 20, 8431 20 00 60 en 8431 39 00 10), van oorsprong uit de Volksrepubliek China. 2.   De registratie wordt negen maanden na de datum van inwerkingtreding van deze verordening beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 oktober 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 55 , ELI: http://data.europa.eu/eli/reg/2016/1037/oj . ( 2 ) PB C, C/2024/2362, 27.3.2024, ELI: http://data.europa.eu/eli/C/2024/2362/oj . ( 3 ) PB C, C/2023/783, 13.11.2023, ELI: http://data.europa.eu/eli/C/2023/783/oj . ( 4 ) PB L, 2024/1915, 12.7.2024, ELI: http://data.europa.eu/eli/reg_impl/2024/1915/oj . ( 5 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , http://data.europa.eu/eli/reg/2018/1725/oj ). ELI: http://data.europa.eu/eli/reg_impl/2024/2725/oj ISSN 1977-0758 (electronic edition)",
  "source": "EUR LEX"
}