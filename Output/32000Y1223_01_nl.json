{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000Y1223(01):NL:HTML\">",
  "content": "EUR-Lex - 32000Y1223(01) - NL Avis juridique important | 32000Y1223(01) Resolutie van de Raad van 16 november 2000 inzake de ontwikkeling van een Europese ruimtevaartstrategie Publicatieblad Nr. C 371 van 23/12/2000 blz. 0002 - 0003 Resolutie van de Raad van 16 november 2000 inzake de ontwikkeling van een Europese ruimtevaartstrategie (2000/C 371/02) DE RAAD VAN DE EUROPESE UNIE, OVERWEGENDE de prestaties die de Europese ruimtevaartsector heeft geleverd en het huidige hoge kennisniveau in de sector, HERINNEREND AAN de resolutie van de Raad van 22 juni 1998 over de versterking van de synergie tussen het Europees Ruimte-Agentschap (ESA) en de Europese Gemeenschap(1), die tegelijkertijd door de ESA-raad is aangenomen, en aan de resolutie van de Raad van 2 december 1999(2) waarin de Commissie wordt verzocht om samen met het ESA een mededeling over een Europese ruimtevaartstrategie op te stellen, alsmede aan de ministeriële resoluties van de ESA-raad van 11 en 12 mei 1999, VERWELKOMEND het gunstige gevolg dat aan dit verzoek is gegeven in de vorm van één document, dat door de Europese Commissie samen met de uitvoerende instanties van de ESA is opgesteld en waarin de grote uitdagingen voor de Europese ruimtevaartsector worden omschreven, OVERWEGENDE de resolutie van de ESA-raad van 16 november 2000, HERINNEREND AAN de op 18 mei 2000 aangenomen resolutie van het Europees Parlement over een coherente aanpak van de ruimtevaart, REKENING HOUDEND MET het initiatief Global Monitoring for Environment and Security (GMES), OVERWEGENDE de huidige fase van specificatie van een op Europees niveau autonoom satellietnavigatiesysteem (Galileo), BEVESTIGT dat de ruimte van strategisch belang is en dat op basis van de grote verwezenlijkingen van de voorbije dertig jaar een alomvattend ruimtevaartbeleid moet worden gevoerd, dat het resultaat is van het politieke streven van de lidstaten en beantwoordt aan de uitdagingen van het Europese eenwordingsproces, en ERKENT dat een duurzaam politiek engagement onontbeerlijk is voor het voeren van een dergelijk beleid. 1) ERKENT dat voor de ruimtevaartstrategie rekening moet worden gehouden met het toenemende gebruik, in de Europese samenleving, van satellietsystemen op gebieden zoals telecommunicatie, navigatie en aardobservatie; STEMT ERMEE IN dat, om aan de toenemende vraag van die samenleving, de behoeften van het wetenschappelijk onderzoek en de eisen van het concurrentievermogen van de industrie te voldoen, een strategie moet worden ontwikkeld volgens de drie lijnen die in de mededeling van de Commissie zijn uiteengezet, namelijk: - de grondslag van de ruimtevaartactiviteiten versterken; - de wetenschappelijke kennis verruimen; - de samenleving en de markten er voordeel van laten trekken. DAARTOE: 2) ERKENT DE RAAD de respectieve taken van de regeringen, de Unie en het Europees Ruimte-Agentschap (ESA) wat ondersteuning en consolidatie van de onderzoeks- en ontwikkelingsactiviteiten in verband met ruimtevaartsystemen betreft, en ERKENT HIJ dat Europa over een technologische basis en de bijbehorende operationele infrastructuur moet beschikken om wereldwijd het hoofd te kunnen bieden aan de concurrentie. 3) ERKENT DE RAAD dat gewaarborgde toegang tot de ruimte absoluut noodzakelijk is en bevestigt hij dat het behoud van de competitiviteit van de Europese draagraketten en de bijbehorende infrastructuur een belangrijke strategische beleidslijn is voor Europa. 4) NEEMT DE RAAD er NOTA van dat het niveau van het Europees wetenschappelijk onderzoek op ruimtevaartgebied reeds tal van vooral trans-Atlantische samenwerkingsverbanden mogelijk heeft gemaakt, en ERKENT HIJ dat moet worden gezorgd voor een samenhangend Europees onderzoeksbeleid, met name in het kader van internationale samenwerkingsverbanden, en dat programma's inzake ruimtevaartwetenschap actief moeten worden voortgezet, teneinde een beter inzicht te krijgen in het heelal, het zonnestelsel, onze planeet, de wisselwerking tussen onze planeet en zijn omgeving en het klimaat op onze planeet. 5) NEEMT DE RAAD er AKTE van dat de particuliere sector steeds meer betrokken wordt bij de ontwikkeling en exploitatie van ruimtevaartactiviteiten en de herstructureringen in de industrie. VERZOEKT HIJ de Commissie om samen met het ESA de voorwaarden te bestuderen die particuliere investeringen in de ruimtevaartsector in Europa kunnen bevorderen, onder meer door partnerschap tussen de openbare en de particuliere sector te bevorderen. BENADRUKT HIJ in dat verband dat daarbij bijzondere aandacht moet worden besteed aan het midden- en kleinbedrijf, de toeleveringsbedrijven en de onderaannemers in het algemeen. 6) BENADRUKT DE RAAD dat beheersing van de informatietechnologie van strategisch belang is en MOEDIGT HIJ in dit verband de Commissie aan om te onderzoeken in welke mate de diverse onderdelen van het communautaire beleid een kader kunnen vormen om de bijdrage van satellietcommunicatiesystemen aan de informatiemaatschappij te bevorderen en OTO-projecten op dit gebied te stimuleren, samen met het ESA en de Europese exploitanten van toepassingssystemen. 7) NEEMT DE RAAD er NOTA van dat satellietgegevens van belang zijn voor milieubeheer en ruimtelijke ordening, het redden van mensenlevens in de beheersing van de gevolgen van rampen, risicobewaking en de versterking van de civiele veiligheid, en dat onverwijld operationele of preoperationele toepassingsdiensten moeten worden ontwikkeld; MOEDIGT HIJ het GMES-initiatief voor milieubewaking en -bescherming AAN waardoor Europa alle nodige gegevens kan verkrijgen voor het analyseren en het volgen van deze problematiek. VERZOEKT HIJ de Commissie om, uitgaande van de behoeften van de gebruikers en de civiele maatschappij, daartoe samen met het ESA en de lidstaten het specificatiekader van dit initiatief te voltooien, zodat vóór het eind van het eerste halfjaar 2001 concrete uitvoeringsvoorstellen kunnen worden uitgewerkt. 8) NEEMT DE RAAD er NOTA van dat een operationeel systeem van radionavigatie per satelliet niet alleen in technologisch maar ook in economisch opzicht van groot belang is. HERINNERT HIJ aan het strategisch belang van het Galileo-project en aan de noodzaak vóór eind 2000 een beslissing terzake te nemen en de voorbereidende werkzaamheden te voltooien. BEVEELT DE RAAD in dat verband AAN dat voor de ontwikkeling van dat programma één enkele coherente instantie wordt opgezet waarin de respectieve rollen van het ESA en de Commissie duidelijk worden aangegeven en die als opdrachtgever fungeert en verantwoording verschuldigd is aan de lidstaten. 9) KOMT DE RAAD OVEREEN dat de Commissie en het ESA, voor het verwezenlijken van bovengenoemde doelstellingen en voor de uitvoering van de Europese ruimtevaartstrategie, moeten zoeken naar een efficiënt samenwerkingskader, waarin het ESA kan fungeren als agentschap voor de uitvoering, de ontwikkeling en de bevoorrading van de ruimte-elementen en de grondelementen in het kader van de initiatieven van de Gemeenschap, zodat de Unie over deze expertise - inclusief het netwerk van door het ESA gecoördineerde technische centra - kan beschikken. DAARTOE: 10) VERZOEKT DE RAAD de Commissie om, in samenwerking met het ESA, onverwijld en uiterlijk eind 2000 een gezamenlijke task force op hoog niveau in te stellen, waarin zowel de Commissie als de uitvoerende instanties van het ESA vertegenwoordigd zijn. Deze task force, die zo samengesteld moet zijn dat de diverse onderdelen van het communautaire beleid in de ruimtevaartstrategie geïntegreerd kunnen worden, zal tot taak hebben om, in nauw overleg met de lidstaten, de Europese ruimtevaartstrategie verder uit te werken en voorstellen te doen voor de uitvoering ervan. 11) BEVEELT DE RAAD AAN dat de task force in haar werkzaamheden rekening houdt met de ontwikkelingen op het gebied van het Europees veiligheids- en defensiebeleid. 12) VERZOEKT DE RAAD de Commissie met nadruk om in dit licht samen met het ESA een nieuwe dynamiek te geven aan de Europese ruimtevaartstrategie en eind 2001 aan het Europees Parlement en aan de Raad van de Unie, alsmede aan de ESA-raad verslag uit te brengen over de eerste acties en de geboekte vooruitgang. (1) PB C 224 van 17.7.1998, blz. 1. (2) PB C 375 van 24.12.1999, blz. 1.",
  "source": "EUR LEX"
}